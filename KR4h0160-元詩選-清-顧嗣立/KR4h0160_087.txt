元詩選二集卷十九庶吉士顧嗣立編
曹文晦新山集
文晦字輝伯天台人兄文炳字君煥號霞間老
人文晦少從之學穎悟多識而雅尚蕭散好吟
咏大有情致鄞邑令許廣大聘為儒學教諭辭
不赴築室讀書自號新山道人元季台人能詩
者以輝伯為首稱云
采蓮曲三首
采蓮入南浦欲寄遠方書不知蓮葉下自有雙鯉魚
郎如荷上露蕩搖不成顆妾如蓮中薏苦心思結果
采蓮須采芳不采羞自獻年年來水湄薰風會相見
五雜爼
五雜爼雙玉缾舟已具潮已平五雜爼雙玉筯水自流
天涯一點紅離思千萬重
公無渡河
薰風蕭蕭黃流渾渾上無舟與梁下有鼉與黿勸公
無渡河駭浪(缺)吐呑惜君只欲留何不聽妾言東趨滄
海湄西極昆侖源浩浩無際流何處招郎魂公無渡河
為郎載歌往者已矣來者多歌兮歌兮奈若何
大堤曲
大堤人家花繞屋大堤女兒美如玉早年不肯習桑麻
日唱花間大堤曲十五豪家作侍姬歌聲送雲雙雁飛
春衫遍(缺)紅石竹雲鬢斜(缺)黃薔薇舞倦歌闌三十五
贖身再嫁海商婦海商歲歲入南番空房夜夜相思苦東鄰
女嫁西鄰農夫耕婦織甘苦同百年相守無不足豈識
花間大堤曲
夜織麻行
松燈明茆屋小山妻稚子坐團團長夜緝麻幾至曉辛
勤豈望卒歲衣阿翁幾番催罷機輸官未足私債急妾
身不掩奚足恤念兒辛苦種麻歸依舊懸鶉曝朝日松
燈滅茅屋閉麻盡機空得早眠門外催租吏聲厲
少年行
少年不識愁何物南陌東郊恣游佚衰老情懷懶出門
坐對青山遂終日向時意氣寧愁老今日方知少年好
比邙多見白楊風三山豈有長生草君不見西山日又
不見西風樹晩霞作態不多時病葉衰紅將委地回頭
為語少年人有酒莫負花間春
春愁曲二首
春風吹愁花上來美人花下銀筝哀去年花開共春燕
今日花開春夢遠黃鸝紫燕感時鳴亦既見止寧無情
只愁青春不長好名花易落人易老一雙胡蝶不知愁
東園花落西園游
寧為水上荷不作松上蘿荷葉經秋暫彫瘁明年薰風
滿池翠女蘿生意託松高一朝松伐蘿亦遭丈夫有志
當特立阿附權門何汲汲君不見石家金谷起兵戈二
十四友將奈何曷不聽我松上蘿
上山采蘼蕪
上山采蘼蕪采采不盈掬下山逢故夫褰衣攔道哭昔
君棄妾時二雛方去乳骨骼今已成終能繼門戶飲水
當思源惜樹須連枝新人雖云樂當念舊人為上山采
蘼蕪歌思一何苦我欲歌向人今人不如古
四時宫詞四首
朱闌轉午隂銀屏倚春倦夢作花間蝶飛入昭陽殿
玉盌葡萄碧冰盤荔子紅内官傳敕過王在水晶宫
玉階看桂影月色傍秋多不賜金莖露渴心將奈何
宫樹墮晴雪凝寒入毳裘鄰娃取冰筯道是玉搔頭
四時宫詞四首
掖庭春夜燕小隊去紅妝勅賜金蓮燭雕闌照海棠
水殿笙歌歇宫門聽漏籤薰風吹藕蕩香度水晶簾
清宵游桂館燈影散紅雲手拂芙蓉露香霑翡翠裙
雪亞雙鴛瓦寒生五鳳樓羊羔初燕罷分賜繡㲨裘
神仙曲
黃金可致長生藥祖龍已跨蓬萊鶴飛廉傳得不死方
茂陵已作白雲鄉古來王喬赤松子不識于今在何許
人生有死理固然雖古聖人不免焉神仙之說既無據
綠鬢朱顔安足恃花前有酒且高歌百年歡樂能幾何
行路難
行路難遊說難前車既已覆後車心亦寒宣尼欲歴聘
竟厄陳蔡間儀秦逞雄辨黑貂幾摧殘王陽不能驅九
折酈生禍起三寸舌千古無人弔章亥一賢豈盡賢鬷
蔑行路難遊說難我將焚車深反關不復更思山上山
口中舌在母翻瀾從渠相見嘲冥頑
楊白花
楊白花風吹渡江去舟人為問去何之不似深宫卧紅
霧宫庭向陽花亂開只愁五更風雨催春心已逐東流
水寄謝舟人勿多語
謬哉行
老來休吟詩吟詩頭易白貧來休謁見謁見多逐客夫
容有色春不開祥禽夜鳴人所積君王好少臣已老天
寒賣漿何謬哉茫茫歲月不我與有力莫回東逝水閒
庭花落晝隂移卧看游蜂穴窗紙
和汪本真先生韻
吾嘗笑甯子飯牛遂成歌悠悠白石音時哉將奈何稊
稗滿秋原風雨殘吾禾君子不時見小人日以多已矣
奚足歎曳杖松間坡
鵝翎曲
東風細兒三尺箠日逐羣鵝泛溪渚一朝里正辦軍程
取鵝拔翎鵝痛鳴一鵝取十十取百東家取盡西家索
明日輸官官數虧探囊出錢賄吏胥只見官司造弓矢
年年窮賊賊還起羽毛異類且不寧民物况得遂其生
君不見文王靈囿民同樂麀鹿白鳥長翯翯
和夏學可霞城高韻
霞城高霞城高城頭看霞紫氣薄城下放火紅燄交黃
煙騰騰眯人目炎風烈烈吹鬢毛台民急起霞城避回
首閭閻化荒址一旦空悲赤壁風六丁難挽天河水霞
城高登不休四望豈獨悲吾州千巖萬壑盡荆棘置身
惟有昆侖丘物理有窮窮則變天定勝人人不怨舂陵
三策無路陳安得時平話封禪
書所見
柳黃鶴袖桃花裙釵梁砑金光射人顔如花紅語如燕
氣態直與春争新出門心事多如草愁滿雙蛾為花惱
昨夜春風破碧桃過眼春光二分老為誰微步過垂楊
臨水插花青鬢光回頭貪看雙胡蝶不意前逢馬上郎
效老杜出塞九首
我本農家子生來事犂鉏手不習騎射何曾識兵書一
旦應官徭徒侣同馳驅茫茫塞路長去去當何如
賣牛買刀劒不顧家業殫密密縫衣襖迢迢越河關妻
孥問所之幾時寄書還富貴未可必投身須臾閒
粲粲金鎖甲駪駪雪毛騧將軍出師去士卒如雲多蚩
尤亘天紅刀劒光相磨非無六竒計奈爾勁敵何
北風吹沙塵四野寒日昏忍聞落梅曲欲斷征人魂三
箭無日發萬竈空雲屯我欲砍虜營未聞主將言
人言從軍樂豈識從軍苦婦女連車歸玉帛不可數我
行橐屢空令不違部伍枕戈夜無眠悠悠聽更鼓
將軍不負腹所至牛酒豐民間苦箕斂兵食常不充曾
聞古良將士卒甘苦同投醪飲河水千載懷高風
昔聞横行將今無深入師募我備行伍易若呼小兒桓
桓貔虎裝介胄光陸離豈知行路人深為世道悲
月落悲笳動羣馬蕭蕭鳴驚沙寒掠面急柝催晨征中
天怒招搖白光射霓旌腸斷隴頭水烏烏聞哭聲
連年苦東寇今年困西征身甘馬革裹命若鴻毛輕安
得休王師一言下齊城歸去對鄰里耕田歌太平
宿水車田舍
水車山前溪月白去年曾作寒夜客主翁團坐竹爐紅
老姥燒茶多喜色今年又宿鄰西家柴門臨水竹交加
眼前風物總如舊只有疏籬梅未花平生到處多清興
聊對沙鷗發新詠明年強健又重來沙鷗笑我胡為哉
水車歌
老農呼婦呼孫子齊上溝車踏河水浪走源頭雪霰飛
天翻脚底風雷起颯颯昆明龍蜕骨宛宛常山蛇顧尾
倏爾盈科歎水哉激之過顙由人耳吼聲㶁㶁河伯怒
苖色芃芃田畯喜阿香滴瓢苦瑟縮鮫人泣綃無尺咫
蘇枯幸活莊子鮒騰空如化琴高鯉東邨桔橰不亦勞
西鄰轆轤安足擬㤀機却笑抱甕夫巧製端從斲輪氏
天心普順固無邊人力強為終有已欲令田野息愁歎
要在廟堂能爕理五風十雨歲穰穰棄置溝車如敝屣
題筠軒友竹詩卷
有竹無人孤負竹有人無竹令人俗二者如何可得兼
惟有君家清意足君家竹圍青玉城君家有人冰雪清
幅巾相對弄明月是人是竹俱㤀形東鄰種桑富紈綺
西鄰種花蜂蝶聚豈無紅袖引壺觴那得詩人叩門戶
詩人愛竹如愛賓娟娟秀色詩争新君當開徑埽白雲
相逢不是塵埃人
九月一日清溪道中二首
老樹依沙岸柴門上下鄰斷橋歸郭路細雨過溪人白
鷺雙飛去黃花數點新惜無遺世友(一作客)聯句坐苔茵
微月懸孤榻殘雲過斷塍松風林外笛茅屋水邊燈久
坐㤀為客清吟未得朋沙頭有飢鶻昏瞑亦飛騰
晩步
一笻循野岸凉思集衣襟雁陳迷秦篆蛩聲助越吟溪
黃添夜潦雲黑載秋霖未必號寒甚前邨急莫砧
和看雲莊樓舊壁題
舒眼層樓表歸心強自寬山廻江勢曲樹密雨聲寒北
使君需急東遊客興闌最憐苖未格空憶舞階干
用韻歎冬雨回集大三首
濕雲連野樹流水繞孤邨兩月無來客終朝閉小軒冥
冥山氣重㶁㶁澗聲繁認作清明景紅芳惜不存
迢遞接關塞隂遥送歲年百川黃潦合四野黑雲纏映
竹疏還密如麻斷復連無由同夜話一榻獨蕭然
久厭冬深雨長吟屋漏詩凄凉高木下想象熟梅時水
没江邊鷸雷翻水底螭天時猶爾變人事得無移
開巖寺
一箇長松在入門先自清舊題猶在耳重到豈勝情傑
閣依巖出幽泉繞竹鳴老來多古意長記散華名
遊清心寺
夏日清心寺蕭蕭樹石佳高人留别院幽意滿空齋松
偃新移路淵臨欲墮□五年纔一過回首為興懷
九日
殘日凄風岸登臨感物華早禾千頃雪秋樹半邨霞酩
酊携壺牧風流落帽嘉古人那可作一笑對黃花
和山居六韻
玉川家口盡風流絶愛長䰅不裹頭拾菌斷厓雙屩雨
𢷬茶破屋一燈秋飢寒未得文章力忠孝空遺簡策愁
何用枯腸五千卷無懷時節有書不
解却塵纓到處閒底須峴首與商顔獨醒不慕酒泉郡
太瘦休嘲飯顆山得路漫誇騰踏去有巢何待倦飛還近
來生意君知否種得琅玕與藥欄
早年節概慕長纓晩入玄關探杳冥歲計僅餘供鶴米
家傳只有相牛經三更清氣坐生白千載空名避殺青
兒軰幸能書姓字底須辛苦學黃庭
毁譽何曾畏簡書是非終不到庭除衣忘紈綺食㤀肉
山可樵蘇水可漁民物遇秦多坎軻世情如蜀幾﨑嶇
有時自說江湖夢一笑梅花月上初
種花繞屋騐天時種竹當門作已知白石歌殘牛飯早
青城山下鶴書遲有年自許鍤隨我萬里誰甘革裹尸
占得一枝吾事了笑他鶴翼似雲垂
不釣湘江不洞庭一菴高卧白雲層姓名幸不官人識
面目從教俗子憎麥隴曉晴來饁婦竹林秋晩約棋僧
分光自有松頭月高照世間無盡燈
新山别館十景(并序)
耳目所得者為景性情所得者為樂景常多而
樂常少者何也今夫農夫樵牧之處於山野也
雲峯雪嶺清泉茂林日當其前身勞於斧斤犂
鉏而不知所以為樂富貴之人心醉於聲色勢
利雖有凉風佳日異卉名花亦不暇顧以為樂
間有高世絶俗之士歸田園而見南山拄手版
而挹西爽者噫可數也夫余家東北麓作考妣
祠堂題曰新山别館直赤城之陽烏岡之右隴
勢北走而中斷屋臨山北繚以修垣牽連岡隴
前挺高竹後(缺)羣松上下雜遝蒼翠如織東偏
為門登石版涉隴上旁通支逕彎環花竹間入
館中西翼小亭坐可五六人有員嶠却立其前
樹氣清郁禽語瀏亮皆若效竒以出映帶後先
余以耳目所接次其景性情所得發為韻語雖
不足以鼓吹風雅然必著之篇什者志吾樂也
吾之樂異乎前所聞非徒樂是山之景而樂吾
親之所遺我者何如也同志之士一唱三和吾
蚤莫誦之館中以樂吾之所樂亦仁人永錫爾
類之心至正庚寅夏日
桃源春曉
數點殘星掛綠蘿看桃行入舊山阿洞門花霧紅成陳
沙麓巖前翠作渦天外曙霞驚鶴夢水邊啼鳥和漁歌
劉郎去後無人到吟倚東風草色多
赤城棲霞
赤城霞起建高標萬丈紅光映碧寥美人不卷錦繡段
仙翁瀉下丹砂瓢氣連海嶼(一作宇)貫旭日光入溪甕生
春潮我欲結為(一作繼兹)五色佩碧桃花下呼周喬
雙澗觀瀾
柱峯堂下翠紛紛俯鑒澄源氣自芬兩澗合流元有緒
八風吹水自成文沄沄尚(一作注)想在川上混混終當放
海濱(一作濆)欲舉源頭問寒拾幽亭盡日對松雲
華頂歸雲
四萬八千山上山山中夜夜白雲還底須出岫彌六合
且復與僧分半間古殿結隂燈影澹長松留暝寺門關
謫仙已覽廬山秀留得書堂相對閒
螺溪釣艇
舊日溪源浸巨螺一竿來此老漁蓑遠尋短櫂輕舟(一作)
(孤吟)興高唱斜風細雨歌夜泊松潭明月近晝眠花港綠
隂多朝朝老瓦盆邊醉冷看王孫細馬䭾
清溪落鴈
清溪溪口荻花秋底事年年伴白鷗北去不辭書帛寄
南來非為稻粱謀荒煙渺渺長橋外落葉蕭蕭古渡頭
見說洞庭風月好碧波千頃少漁舟
南山秋色
觀彼南山小衆山霜明紅樹碧雲寒餘清入座把不盡
積翠浮空染未乾漠漠秪愁晴霧隔霏霏休待夕陽看
何人會得悠然趣前有陶公後有韓
瓊臺夜月
萬仞臺端接絳霄秋風吹夢度金橋素娥獨倚白銀闕
羽客雙吹紫玉簫清氣逼人凡骨換孤光入酒醉魂消
繡襦甲帳今何在誰為文生一見招
石梁(一作橋)雪瀑
山北山南盡白雲雲中有水接天津兩龍争壑那知夜
一石横空不度人潭底怒雷生雨雹松頭飛霧濕衣巾
曇華亭上茶初試一滴曹溪恐未真
寒巖夕照
巖戶隂森隔萬松暮雲卷盡寺林空天邊漸蝕千峯紫
木杪猶餘一縷紅兩箇歸僧開竹院數聲殘磬度溪風
憑誰喚起寒山子共看廻光入梵宫
和劉伯温感懷四首
在昔曾聞夏變夷臺萊自足固邦基為言横槊賦詩士
不是投戈講藝時野外觀風憂稼穡江邊回首見旌旗
斬蛟未有旌陽術安得相從問左慈
舊時左轄下三台堅壁相持久不開但欲黃金留翠袖
豈知白骨長蒼苔兩年征伐多荼毒一旦功名付草萊
大謬最憐分閫帥受降未了敵還來
風雨蕭蕭震廣川前邨茅屋冷炊煙潮聲有信來還去
賊勢無時斷復連胠篋難存懸磬室汚邪化作不毛田
何時甲洗天河水月色滿城江可憐
入水無媒得緯蕭誰能驅退惡溪潮沈沈城郭貔貅老
洶洶波濤蛟鱷驕敗舫似聞川鬼哭畏途不奈客魂消
舞階干羽今何在千載曾聞格有苖
詠十器(錄五)
鰕䰅杖
曾讀安南奉使書海翁往往策鰕䰅隱居素號江湖侣
老去仍充疾病扶不涉畏途愁畏奪怕行滄海見龍趨
烏巾鶴氅舒徐步宜入香山九老圖
鶴骨笛
長頸中虚發妙音秋風一曲水龍吟喚回城郭千年夢
吹斷雲霄萬里心楚水棹閒修竹老孤山春去落梅深
此時消盡揚州興只有山陽淚滿襟
鵝毛褥
野老鋪陳亦好竒聚毛曾到蔡州池每思曡雪敷雲處
尚想眠沙泛浦時坐石未温驚客至累茵雖貴恐身危
正宜布被梅花帳旦粥凝香起未遲
雁羽扇
烹不能鳴有近憂羽毛之美為誰留幾揮赤壁千年敵
借得衡陽六月秋蒲箑未書尚待賈素紈捐箧有餘愁
西風不受元規汚一幅綸巾對白鷗
魚魫屏
何人遺公魚魫屏定須東海鱠長鯨不應虛室自生白
正與幽人相對清素色曉涵銀漢冷寒光夜照玉蟾明
平生未識豪家客金雀徒聞後世名
(按輝伯詠十器詩如龜殼冠云刳腸難脱豫且網留骨堪為子夏冠豬豪筆云鼠䰅過晉今無用兔穎封)
(秦亦不如雉尾帚云當時照眩水中影今日埽空堂上塵鸛子杯云小槽酒滴清光透老瓦盆空飲興多)
(虎頭枕云顧家曾識將軍號華嶽堪供處士眠句焉亦刻畫肖題而全首殊欠雅馴故集中僅錄其半)
聖夀山休暑
桐柏山西暑氣微碧蘿凉吹透絺衣巖前倚杖看雲起
松下横琹待鶴歸白眼看人多變態青雲得路有危機
下方風浪休回首深閉柴門到夕暉
留别友竹軒
紫凝山前野水長阿咸深住五雲鄉八年不見頭全白
九日雖過菊未黃屋外松篁寒作伴堂前孫子肅成行
從今相就須宜數不易西山易夕陽
聽泉
佛閣燈昏石磬殘漸聞巖竇玉珊珊月沈古洞一猨歇
人倚脩篁兩耳寒水樂洞邊趺蘚石香爐峯下認松湍
何如賞此秋風曲擊節清吟到夜闌
六月初三日遷居寄卧雲翁
危疑不決問巫咸貞吉須過六月三喜聽鵲聲鳴始旦
強緣鳥道出重巖病身有託蟲依蓼家計無存水透藍
雲霧不迷飛鶴路雅音無惜寄泥緘
梅魂二首
或傍茅簷或水隈豈知環珮下瑶臺幾番冰雪凍不死
一點陽春喚得回春閣夜寒人已去西湖春早鶴同來
何當唱我新詞曲時向梅花酹一杯
分得瑶姬換骨丹人間妖豔不能干小橋流水乘春早
斷角殘鐘伴夜寒雪霽忽驚開後變月明常恐見時難
神交自有孤山客撫樹清吟興未闌
九日登玉霄峯二首
洞戶隂森翠霧開十年三度夢中來殷勤為問松頭鶴
白髮登高更幾回
赤城下瞰碧雲遮喬木深林氣自嘉老瓦盆空無過客
一軒風雨負黃花
自寧川如鄞道中
盤盤古堰帶崩沙綠樹隂(缺)四五家十二寳橋今日過
一灣流水浸桐花
九日登玉霄峯五首
九日登山正自佳松梯微露濕青鞵重巖細菊班班出
一路題詩寄客懷
嶺頭回首是官塘野樹青紅天雨霜清氣著人吟不盡
玉霄峯頂過重陽
重陽昔與少年遊紅袖黃花送酒籌今日西風厓石路
白頭烏帽不勝愁
白雲如屋深復深白雲之外松樹林别峯線路入雲去
直恐西通天姥岑
洞門靈氣合玄黃洞裏仙人白罽裳見說金鍾飛去遠
不應雞犬不騰驤
題白翎雀手卷二首
勅勒川寒風怒號白翎點點入黃蒿煙塵澒洞鷹鸇急
慎勿奮飛傷羽毛
沙苑菽盡雪霜多忍凍飢鳴奈爾何休向城中啄遺粒
冷官門外日張羅
九曲樵歌十首(并序)(錄七)
昔考亭朱夫子作武夷九曲櫂歌余少小愛之
誦甚習近登桐柏嶺路盤回亦有九折因仿之
賦桐柏九曲樵歌固不敢較先賢之萬一是亦
效顰而㤀其醜也
瓊闕峩峩接太清五雲洞口問長生欲知嶺上無窮景
聽取樵歌四五聲
一曲初過亂石硿兩山松柏翠重重下方樓閣天台觀
坐聽殘陽數杵鐘
三曲天開罨畫屏松風吹鬢不勝情山城石甃無蒼蘚
絶愛鏗然放杖聲
四曲崚嶒上石梯烏巖千仞與雲齊巖前風起藤花落
一箇畫眉松上啼
五曲翻身看晩霞平川歴歴見人家桐溪水滙清如許
山似游龍水似蛇
七曲彎彎翠櫟林風吹萬葉自清音行人已在長松杪回
首原田似井深
九曲巖腰似碧苔吹簫人去有空臺雲深不見來儀鳳
野鳥自啼花自開
自寧川如鄞道三首
賣魚河頭撾團鼓采蟹途中坦肩女橋南少憩綠隂風
天外潮來白如雨
白壯河頭呼晩飯長年催我上河船農家最是前倉好
一夜安眠休論錢
殘陽送棹奉川口初日迎人角水灣但覺夢回風景别
沿河不見幾青山
東郭生郭翼
翼字羲仲(一作重)崑山人少從衛培學工詩尤精
於易生平以豪傑自負嘗獻策張士誠不能用
遂歸耕婁上老得訓導官竟與時忤偃蹇以終
范陽盧熊公武題其墓曰遷善先生羲仲自號
野翁又號東郭生以東郭先生故事命其齋曰
雪履所著有林外野言楊維楨序其詩曰今之
詩合吾之論者斤斤三四人虞公集李公孝光
陳公樵也竊繼其緒餘者亦斤斤三四人天台
項炯姑胥陳謙永嘉鄭東崑山郭翼也又曰其
詩精悍者在李商隱間風流姿媚者不在玉堂
下按羲仲卒于至正二十四年崑山朱珪名蹟
志載有盧熊所撰墓志可據而論者謂羲仲洪
武初徵授學官度不能有所見怏怏而卒豈未
見公武所撰墓志邪余特表而出之非敢指摘
前賢竊恐貽誤來學也
花游曲和鐵崖韻
石池天地花溟濛夫容暖紅旗颭風錦艚兩帆出雲裏
玉灩搖溶養龍水寶坊壁堂山入門瓊琚雜佩飄輕帬
館娃愁絶行春步青狐泣冷鴛鴦墓鐵蛟噴壑風雨來
花宫香送瓊英杯玉粒松膏粉雲盌小扇桃歌紫牙板
苧蘿煙斷東海西雙璫椷札近新題青鳥不來無信使
玉鴈銜絲啼十四真珠字密愁滿箋為君重賦花游篇
和顧子逹見寄
江上去年來避寇無家歸路轉凄迷桃花柳絮當三月
瘴雨蠻烟似五溪直見荒臺麋鹿走可憐無樹鳳皇棲
讀書支子橋邊宅瓦礫傷心暗蒺藜
城南草堂與顧仲瑛夜話
花發草堂風雨春青燈剪韭話情親亂離隔世今何夕
生死論交更幾人城郭是非華表鶴蓬萊清淺海中塵
三千賓客馮驩在莫怪傷歌舞劒頻
聞呂敬夫移家二首
卜築因同野老居家貧猶有五車書從人更買青田鶴
入饌頻供丙穴魚謝朓能詩多警策嵇康嬾性且麤疎
江頭樹裏晴雲出日日看山候小車
雨映清秋解鬱陶無端舒嘯倚東臯終懷楚國屠羊肆
已媿江州食犬牢五夜新凉吹枕几十年舊夢落波濤
老來亦慕歸耕好田屋芃芃黍豆高
雪後游華藏寺
晴雪時晴西日微隂隂碧殿鎖林扉山中白雲好留客
枝上野梅寒拂衣經牀無風花自落瓊田如海鶴争飛
諸郎授簡皆能賦况復東林此會稀
登文筆峯
借得登山靈運屐乾坤眺望倚巑岏上方日落樓臺碧
積雨春深草木寒戰馬中原連萬國風檣巨海隔三韓
寥寥宇宙懷今古墮淚之碑幾度看
春日有懷二首
二月作客楊家巷東望滄浪眼欲醒雲樓吐氣蛟蜃紫
海戶送色蓬萊青也知奔走非我事直以疎慵任性靈
别後憶君兼日夜滿江風雪况如馨
客裏青(一作看)春愁不禁月頭月尾雨隂隂海棠結巢花
匼匝楊柳滿門江(一作紅)淺深竟日笙囊寒未解臨池盤
琖晚纔斟諸郎怕有乘舟興怪殺喧喧鵲報音
玉山草堂
玉山草堂誰比數風流不減浣溪頭碧梧翠竹一箇箇
鷺鷥&KR1484;鶒兩悠悠吹笙子晉尋常過愛酒山公爛漫游
但道幽棲嫌早計須君更上鳳麟洲
再題
玉山草堂趣絶殊風煙白日路縈紆寄詩未荅高常侍
簇馬或迎嚴大夫花徑埽晴當晩雪榿林移雨接春湖
主人結搆知幽寂還約看山傍酒壺
澹香亭
别館閒將擲果車澹香亭下賞春華東闌恰好清明節
千樹都開爛漫花綺席霏霏吹雪暖霓裳疊疊舞風斜
魏公翰墨秦家得一字千金未足誇(按玉山名勝集淮海秦約文仲嘗得)
(趙松雪所篆澹香二字以遺玉山玉山遂作亭以顔之故結語云然)
南湖有懷
玉山之詩尚清省草堂緗帙動星光兒郎箇箇荀文若
賓客人人馬季良月裏吹笙眠複閣花間移艇過漁莊
酒酣側近江頭别獨坐南湖意不忘
漫興一首呈上玉山道丈
前月海宼入郡郭病裏移家愁殺人桃花野屋苦多雨
楊柳清江無好春誰似龐公居隴畆自慙杜老在風塵
草堂夢寐驚相見把酒論詩月色新
拜石壇
偉兹秀石竒而雄億千萬年夀作朋何年天公召雷公
下驅六丁鑿混沌巨斧落手驚飛龍初疑帝遣神鼇首
戴海上之青峯又疑星蕊墮地變化為芙容神物之神
固有馮一朝當變遷霹靂千丈崩左股臂折卧棘蓬虎
頭顛絶如南宫作壇置之衆不驚如在培塿視華嵩題
識况重仇池翁仇池雪浪空玲瓏丹丘白野拜下風嗟
哉天地生物功一成一毁無終窮人之顯晦靡不同吾
嘗視天唯夢夢貴賤夀夭與蹇通幽人采薇窮谷中石
也幸爾千載逢能令人拜壇再登洛陽丘墟牛李死甲
乙零落平泉空溝中之斷㸑下桐荆山玉氣吐長虹賀
爾遭也天所蒙賀爾遭也天所蒙
白雲母
青田生鶴子隨母青田飛母飛向天去玄裳縞其衣千
年歸來華表鶴鶴雛悲鳴西日落好將商墓寺前雲飛
還直過青山郭
玉山佳處
愛汝西莊給事家遶屋山石何谽谺截江秀色發林壑
平地玉氣貫虹霞佳處如居子午谷望中開遍冬春華
夜深酒醒月在海應有仙人來繫槎
寄青龍瞿惠天博士
醉眠亭上追游日為惜高情對物華草港鬭飛花鴨雨
竹沙深映白鷴罝叢叢山影侵雲直一一人家落路斜
近報風流多著作門生若个是侯芭
荷亭晚坐寄悅堂長老
海上無家來避寇行吟何處可消憂看荷偶到東林寺
落日渾如丈八溝雲葉層隂青過岸草堂五月澹於秋
老子情深能愛客更擬花開一醉留
過綽墩舟中奉寄玉山
綽墩樹色青如薺蕩裏張帆曉鏡開烏目峯高雲北下
白沙湖闊水西來菰蔣打雨鳴還止鸂鶒迎船舞却廻
好入桃源張渥畫秪慙揚馬是仙才
同敬常泛婁江
春江一番游春艇澹沲青山東復東楊柳孤邨寒食雨
流鶯百囀落花風卷題宫錦駝泥紫杯泛仙桃枸杞紅
鐵龍後夜來同聽擬借琴高赤鯉公
綠隂亭
綠隂亭上夏五月瀛洲上客與俱來日出衆鳥繞屋語
竹深好花當戶開鏡裏水涵萍似粟席間雲落酒如苔
更貪賀監清狂甚艇子朝朝莫莫廻
漁莊
山色桃花裏漁莊信少雙鷗羣廻落日魚笱聚深矼楊
柳秋開屋蒹葭雨滿江野翁歸醉晚水没繫船樁
春波曲
妾家紅蕖曲綠水春滿滿鸂鶒不肯飛雙棲落花暖
桓王墓
客行古城下下有桓王墓古城多秋草牛羊下來莫
簫史趙信卿謁玉山昆季且欲登碧梧翠竹之堂
詩以道其行
金粟池頭花皜皜綠隂亭下樹冥冥一曲重聞簫史過
月明憶上鳳皇翎
游仙詞十首(錄八)
銀流萬里海雲東只泛靈查上碧空仙女踏歌星影裏
老龍吹笛浪花中
金粟天南碧殿雲鏡中空影夜氤氲白鸞樹下三千女
一色龍綃玉雪裙
令威化鶴已千春華表歸來是後身城郭悲歌荒冢在
到頭已媿學仙人
白鶴下啄瑶草亭道士夜讀神農經問之長生有寶訣
授以松根千歲苓
溪水流香飯熟麻洞中千樹玉桃花金盤日日飛仙供
勅賜安期海上瓜
鬱蕭臺上會神仙龍燭飛光曉夜然玉殿歸來環佩冷
白雲猶護古苔篇
麟洲宫殿五雲高夜赴瑶池宴碧桃借得仙人紅尾鳳
月中飛影拂波濤
鈞天按樂樂蓬瀛手把夫容朝太清一曲霓裳羽衣舞
仙家只數董雙成
柳塘春
隂隂覆地十餘畆嫋嫋廻塘二月風雨過鷗眠沙色裏
花飛鶯亂水聲中
行路難七首
贈君葡萄之芳醇璚瑰玉佩之鏘鳴昆吾鹿盧之寶劔
空桑龍門之瑟琴紅顔暉暉不長盛流光欺人忽西沈
願君和樂兮欣欣聽我長歌行路吟不見陸機華亭上
寥寥鶴唳詎可聞朝愁不能驅莫愁不可處中區何陿
隘乘雲汗漫瑶之圃爰從王母訪井公復約元君謁東
父靈桃花開銀露臺玉文棗熟青琳宇我願于焉此中
息錫以遐年永終古
君不見草木榮復彫青青摧折風霜朝人生寓一世何
異石火飛流猋貴賤夀夭百千殊死者前後孰可逃當
年稱意即可樂烹羊炰羔召同僚莫令閒慮損汝神未
老面黧毛髮焦岡頭松柏多高墳聲譽俱逐塵壤消令
人及此意(一作志)沈菀上堂鼓瑟歌詩謠
門前十字街車輪馬脚不可遮馳名逐勢死不畏赤手
上拔鯨魚牙得之未足為身榮敗者顛倒紛若麻嗟予
無能守命分樂取意適不願奢諸君惘惘胡不思來日
苦少去日多丈夫闔棺事始定何用無益長怨嗟
秦女卷衣咸陽宫蘭煙桂霰茱萸芳泥金爛爛輝五綵
新衣新賜蘇合房朝擁羣仙行羲和御車駕飛龍莫從
天女游月中吹笙鳳鳴空君恩恐移今已衰羞將淚滴
紅芙容寧作蓬池並翼鳥飛飛到死成匹雙
蹙蹙靡所騁出自城北門顧瞻荒丘中鬱鬱蹲石麟石
闕字漫漫不知何代貴者墳形骸已滅魑魅迹物化盡
為狐兔塵吁嗟漢家陵闕荒無主青山落日秦川下猶
聞樗里有智人天子之宫夾其墓今日休論智與愚昔
人意氣復何如願借飄颻丹鳳舄與子鍊形入雲墟
庭前芳樹花參差歲歲争新滿舊枝開白開紅接芳葉
撩亂二月三月時昔日美人顔似花看花莫去朝復來
紅夾羅襦泫香露青天白日春風吹而今零落少顔色
見花惋惋含悲思百年何人得長好歎息謂君君不知
君不見流水泯泯去不還日月攪攪曾無閒人生長苦死
催促富貴早來開我顔飲酒飲不多直愛美人揚美歌
即今受樂亦巳晚過眼百年能幾何
送盧公武應召北上
前朝圖史已全收詔起丘園重纂修用夏變夷遵禮樂
大書特筆法春秋金臺墨瀉朝揮灑銀燭花銷夜校讎
進卷内庭承顧問鵠袍端立殿西頭
漫興九首
瞿盧袁陸思清警要我題詩來鶴亭月下吹笙看舞影
竹中移柵護霜翎
廣平梅詞吐清婉惠連雪賦映嬋娟况有文章兼二美
吕家亭子得無傳
白雲滿地如白石明月窺江來近人最憶滎陽好兄弟
著霜柿葉寫詩新
淮泗大水斷禾黍聞道居人巢樹頭漢武曾聞歌瓠子
老翁更儗賦黃樓
城南市中有楚客醉卧高樓看月生兩兒共扶不肯下
紫簫吹度到天明
側聞朝家置史館須得班馬出羣材揭公已老歐陽死
近者何堪為總裁
北山一士禪宗秀爛漫交情只憶渠每與王郎傳詛楚
不同懷素學狂書
永嘉為儒有陳子更思文雅得曹髯麟趾鳳毛不復見
龍文虎脊有誰兼
江上十月風日好小桃欲開春可憐絶勝龍沙三尺雪
雕弓射鴈拂廬前
題張戡畫瘦馬圖
瘦骨鋒稜珠汗落卧痕半雜古苔煙未脫將軍金匼匝
又駝兒女玉嬋娟蒼皇日色龍沙外慘澹秋聲鴈塞前
神駿只今誰貌得開圖老眼一醒然
江水辭二章
江水一百里送君君去時丁寧桃葉渡莫唱渡江辭
江水一百里江流七十盤初三弦上月相憶照灣環
江南曲
江南暄新花月天美人盤游緩愁年翠環嬌春扶上船
扶上船月如水霞蓋車度花裏
游女曲
麝衣寶珞花氤氲夫容小釵金鵝裙流目豔豔思若雲
思若雲可憐嬌玉條脫金步搖
采蓮曲
青溪小姑雙嬋娟蓬蓬荷葉金槳船含情戲采並目蓮
並目蓮為郎喜刺滿莖傷玉指
采菱曲
湖灣小婦歌采菱盪舟曲曲花相迎花開鏡裏搖明星
搖明星妒華月郎不歸怨花發
陽春曲
柳色青堪把櫻花(一作桃)雪未乾宫中裁白苧猶怯剪刀
寒
自君之出矣三首
自君之出矣花開又花謝思君如日月耿耿晝復夜
自君之出矣徒寫(一作守)零落耳思君如車輪輾轉愁不
已
自君之出矣琴瑟何曾御思君如落葉蕭瑟悲秋莫
明鏡篇
開鏡珠璣匣盤龍百鍊金使君持照妾不解照君心
采蓮曲
蓮子復蓮子苦心郎不嘗為郎剥蓮子蓮子憶空房
汴隄曲(一作樂)
已信隄名汴誰教柳姓楊龍舟行樂地不得復歸唐
王孫曲
春來百種草無那怨王孫迷却郎歸路萋萋不斷根
夜夜曲
蕙花空帳不生春香壁泥紅墮網塵微步珊珊燈影裏
金屏夜降李夫人
蹋踘篇和鐵厓韻四首
簇花小銀雲作團雙共繡韤星流丸金蟬束腰燕盤盤
燕盤盤棲華屋輕風斜結伴宿
倡園小奴花箇箇蹋踘朝朝花裏過釵墜蜻蜓髻倭墮
髻倭墮玉瓏璁倚嬌樹雙臉紅
綠雲草色光如苔綵縷紅扇相當開美人淩波蹴月來
蹴月來不墮地袖廻風動羅袂
落花水流春滿路走紅踘踘羅塵步繡襦鴛鴦暖香霧
暖香霧酒光獰紅映肉太嬌生
題美人圖
上清宫殿五雲車降下仙人萼綠華怪得雪衣無箇信
只將條脱寄羊家
題詩意圖
鬱金堂上春濃否薄薄羅襦杏子紅白日繡窗鶯不語
都緣詩思落花中
絶句四首
高桃花發江林裏蝶弄鶯銜四散飛便開金琖留連看
莫放青春造次歸
可惜清明雨也晴好春須看水東亭桃花如馬斑斑色
楊柳藏鴉樹樹青
芣苢新生盖地面辛夷高開滿上頭生憎雨惡兼風惡
轉益朝愁復莫愁
雨多二月連正月草沒南隄與北隄一向無情花片片
百般如怨鳥凄凄
昆山謠送友人
吳東之州婁東江民廬矗矗如蠭房官軍客馬交馳横
紅塵軋投康與莊雞鳴鬧市森開張珠犀翠象棄道旁
吳艎越艦走天驤大帆雲落如山崩舟工花股百夫雄
蠻音䝤語如吃羌水仙祠前海茫茫魚鼇作道虹作梁
龍堂貝闕當中央靈女媛歌吹笙簧馮夷伐鼓相鏗轟
或乘飛龍下滄浪大檣小檣火流光翠旓摩雲互低昂
左驅勾陳右攙搶天子錫命祀南邦重臣下拜靈慈宫
太平無象躋成康吾州富庶文物昌厥田下下賦下上
歲貢天府民職恭君子誾誾講虞唐小人業業為工商
大夫從事舉賢明掌曹僚屬登其良王郎作掾材用長
理煩剸劇乃不蘉自少軒輊有父風穰穰學業盈囷倉
乃翁七十鬚眉蒼二三昆季故昂藏中郎偉髥黠而彊
誠心&KR0548;&KR0548;愛其兄願汝忠謇為國楨子孫昭孝百祿將
願集中正以為裳願以仁義雜為珩願言揖子以為明德
音秩秩亦孔章
天台行送友人
吾聞天台山一萬八千丈赤霞壁立百雉城閶闔天開
勢摩盪瓊臺雙闕雲幾重羣山俯伏華頂雄靈仙玄聖
所窟宅紫氣彷彿飛游龍滄溟直下但如沼青煙東望
蓬萊小火珠光動金銀宫日月跳丸幾昏曉丹厓氣散
如飛霜草木冬夏涵天香羽人霄盖擁旌節雨衣雲帶
雙翺翔石橋縹緲那可度憑雷躡雲天所怒不如方廣
今有無如何絶却人間路有客有客多好竒方舟明日
返靈溪青山之谷事幽討手援芝草歌吾詩
送道士游武當
武當諸峯何壯哉大朵小朵青蓮開玄聖中居天地戶
赤日下照金銀臺神龜六眼電光走山鬼一足(一作脚)雲
頭來道人再拜望北極應帶滿身星斗回
奉同袁子英簡呈楊廉夫先生(一作懷鐵雅先生)
揚子十年官不調如此永州文力何(一作湖山不負謫仙才)洞庭
鐵笛龍吹得天上羣書鶴寄多(一作后土瓊花鶴寄來)車子看花
將一兩雪兒行酒豓雙歌(一作雪兒行酒拗連臺)時時對客鼓(一作)
(理)弦索繡領單衫月色羅(一作月色羅衫小衩裁)
欸乃歌辭(并序)(錄三)
吳興卜者浮舟為家遨遊往來具能道山水之
勝請予言其狀如杜之歌夔州禹錫之竹枝也
因製欸乃新詞五章遺之言固鄙俚不能當古
作者然遠方懷其風俗使歌之亦足樂也
夫容城裏繞城開溪月溪煙幾番來駱駝橋頭有酒賣
鷗波亭下櫂船回
道場何山山最雄弁中形勝聞吳中七十二峯菡萏綠
四月五月楊梅紅
上塘船行無斷頭下塘船少好安流兩岸青山天上坐
看山吹笛上杭州
無題和袁子英二首
繞帳犀珠坐影移銅華鋪首齧雙螭守宫點臂斑斑血結
帶同心寸寸絲機上金梭廻豔錦箧中玉子卜靈棋飛
花解繫相思否莫倩韓家賦柳枝
紫殿長楊滿路塵驪山荒草没麒麟伶玄作傳追飛燕
李白歌辭忤太真舞袖夜虚金掌月香囊魂墜紫絲茵
可憐傾國傾城曲一度秋風一愴神
題娑羅室
娑羅樹下幽人室山氣因之與秋碧古色猶棲竺國雲
絶頂仰見扶桑日太隂垂地風雨會百尺撐空鬼神力
醉呼北來起九原為爾重鐫青石壁
寄陸良貴
堂館綠隂皆面水圖書烏几喜無塵椶櫚交葉繞遮井
菡萏傾花故向人世事從渠寧分拙交游於爾覺情親
澧蘭沅芷秋風裏明日南雲别更新
天馬
四年遠涉流沙道筋骨權竒舊肉騣曉秣龍堆寒蹙雪
晚經月窟怒追風漢文千里知曾却曹霸丹青貌不同
拂拭金鞍被來好幸陪天廏玉花驄
歲盡寄瞿慧夫
瞿子作官無暇日南園臘盡未還家禁春微雪青青草
照眼疎枝細細花五雨即看飛落日屠蘇應待酌流霞
詩成無使能將意鳬雁寒雲滿白沙
水閣書事寄鄭明德
方橋匼匝小如亭山色傾江滃滃青雨裏芭蕉憐畫扇
花間鸚鵡惜金屏誰傳鴻寶中篇術自寫黃庭外景經
練水東頭三十里何人識得伍喬星
擬杜陵秋興八首
露下大江江鴈横窮秋搖落喚愁生波濤百里風連海
砧杵千家月滿城佩劔衝衝龍匣動巢笙夜夜鳳臺清
還同使者將秋色一到銀河且濯纓
東返秦皇渡海矼波聲雲影落漎漎君平漫識支機石
帝子應愁鼓瑟窗鳳穴朝陽鳴好樹槎頭秋水釣空江
坐來清漏荒城斷愁絶飛蓬老鬢雙
海門八月雨清霜可怪殘雷未肯藏虹蜺斷江將雨映鴐
鵝背日與風翔羅含自老黃華宅裴度重來綠野堂衰
莫閉門懷故舊豈因吹笛滿山陽
巍巍北斗夜闌干盛世無憂行路難轉粟帆檣遼海闊
舞階干羽䝤夷安黃河正道流應復白日(一作月)空江卧
獨看願借雙飛珠樹鶴清游一接鳳池翰
灤水秋風曉夜催上京宫殿護蓬萊扶桑日近龍波湧
□闔天高象駕廻綵仗齊迎千騎發翠旗遥接五雲來
揚雄漫有河東賦流落何人一薦材
江上青山接甬東離離禾黍館娃宫夫容舊苑長洲裏
麋鹿荒臺落照中銀海雁飛沈夜月金莖露冷濯秋空
可憐蕭瑟江關莫詞客哀吟思不窮
金陵佳麗帝王州今日登臨送客愁玉樹雲連鳷鵲觀
青山日落鳳皇丘荒城并與煙蕪沒故國空餘漢水流
渺渺江湖頻入夢蕭蕭天地不勝秋
落日江南發櫂歌楚王宫殿鬱嵯峩雨經巫峡朝雲濕
木落洞庭秋水多壁月銀河今復在玉簫金管奈愁何
只今文藻悲遷客何處波濤見汨羅(鐵雅曰人呼老郭為五十六以其長)
(于七言八句也)
湘弦曲
竹啼非染露山眩乃疑雲靈瑟傳神語休令帝子聞
征婦怨
君久戍遠磧妾愁在空幃不得如青草隨春上君衣
柳枝詞
濯濯金明柳年年照妾容飛花怨春盡落日渡江風
繫子詞
鄧家兒鄧家兒長繩誰繫高樹枝父母各逃生兒死亦
孔悲弟亡一恩不可棄兒雖當棄忍繫之鄧家兒為天
乎天乎豈無知
吹韻寄野航
十日不見華州掾定是清迂在箇邊青壁綠雲題石閣
白沙留月繫湖船娟娟酒落杯香細闇闇梅堆雪色鮮
歸來且樂歲年莫何問他儂識太玄
宴吕敬夫水閣
莫春三月之佳日畫裏看花小閣杯一雙皓鶴巡池去
百葉緋桃映綬開卷幔不知雲亂入題詩因怪雨相催
武陵何處能㤀世莫遣閒人取次來
和李長吉馬詩九首
肉礧錦纏綜流雲汗似紅太平無戰代驂驔走沙蓬
龍性非凡質騰波出紫雲檀溪飛過日應識漢將軍
龍印留官字霜花剥暗毛長鳴愁過影秪憶九方臯
霞口縷衢寒霜蹄削玉寒曉看經邏些莫巳驀樓蘭
神駿如無匹驍騰絶域來流沙一丈雪夜拂白龍堆
天子飛黃馬牽來賜近臣玉階新雨過風衮落花塵
内廏玉花驄斑斑歕肉騣奚官新浴罷沙苑踏春風
佛郎通上國萬里進龍媒曉日開閶闔虹光射玉臺
天馬誰能馭和鸞駕紫微年年清暑去霹靂逐龍飛
鳳皇石(在馬鞍山北)
天星墜為鳳疊浪耀靈景獨立白玉岡如在赤霄頂䃔
□丹穴開傍薄翠螭並渾渾玉在璞庚庚金出礦寧支
織女機孰作補天餅屓屭若負力擁腫或病癭蜀圖雄
八陣周象重九鼎鯨駭昆明池蓮表泰華井來儀欲巢
閣覽德久延頸架海功莫神沈郢恐未醒山花雜五色
祥雲覆千頃金鵲徒為滯雨燕漫飛影鐵厓鐵作心吐
句何竒警寄語山中人詩法當造請
松泉圖
迢迢澗上松㶁㶁松下泉微飇散晴雪飛琴瀉寒絃懷
哉山中人眇予墮塵緣九江秀可攬山色青於蓮浩歌
招黃鵠重賦雲巢篇
美人圖
鬱金殿前楊柳新長門草色春復春下階微微動香步
波影晴光流素塵翠釵蜻蜓凋玉佩攬髻廻風舞裙帶
合歡花落無好枝伯勞單飛鶯亂啼玉音夜夜宫車絶
露點蒼苔怨明月
送秀石芝上人請龍門禪老住奉聖寺
芝草生秀石野樹含翠姿青山為屏幛白雲為藩籬菩
提山中之人胡不歸乃言要與龍門期龍門吾友僧者
竒爾毋恃力奪去之龍門山高開翠微兩厓峡束雷龍
垂六月隂隂看雪飛不肯走熱觸且馳南澗送爾來乞
詩爾速行矣無遲遲交游暮年星亂稀微斯人兮吾將
疇依微斯人兮吾將疇依
雲泉生歌
雲泉生氣如雲其心玉堂冰汪汪萬頃澄不清雲將龍
變化水與夫客青華嶽天風動飛鶚朝陽噦噦孤鸞鳴
雲泉生其家亦貧無一錢躬耕何用南陽田諸侯不薦
士朝廷不求賢讀書試吏東海邊君不見漢留侯掉舌
曾為帝者師張鎬窮谷一叟耳丈夫際會各有時騏驥
一日千里馳未遇伯樂猶鳴悲荆山之璧亘光彩世無
卞和誰識之君於富貴端可期施之政事無不宜浮雲
漠漠抗高節君之心兮江水知捧檄自甘升斗祿城裏
青山照書屋回首西風瓜戍秋把酒青天送黃鵠黃鵠
兮高飛啄琅玕兮飲瑶池再飛直上昆侖棲雞鶩蟯龍
豈與尺鷃同籓籬雲泉生錦袍仙人爾之祖步武金鑾
動人主采石江頭秋月高燄燄文章照千古功名事業
在壯年安得與子同飛鶱甚矣吾衰也久矣山中早晩
結松屋遲子歸來兮月明爛醉歌雲泉
五禽言
布榖布榖催布榖去年官軍糧不足里正輸糧車轆轆
六月長枷在牢獄今年榖種未入泥布榖早催須早啼
蘆戛戛蘆戛戛沙場盡樵伐樵人指秃山無枝枿嗟嗟
鳳皇無處棲鷦鷯何處巢一枝
鍛磨鍛磨麥熟農夫餓家家無麥還租課年年濕麥五
斗租一石曬乾量不過磨子不鍛竈不燒門前誰呼婆
餅焦
秦吉了秦吉了人言汝是能言鳥嘲啁觜舌長賣弄言
語巧野人張羅在林杪富貴一落樊中羈不如兩翅盤
天嬉
快活快活不快活茫茫海洋闊白日鎗刀來檢刮風火
轟天滿街殺道傍死尸鴉啄腥汝雖快活何忍鳴
小姑謠
小姑年可十五餘幼小只依兄嫂居爹孃愛惜不肯嫁
婀娜一朵紅芙蕖大嫂含笑向小姑小姑今年當嫁夫
嫁夫須嫁田家兒莫貪滿屋金與珠不見東家樓上女
去年嫁作軍中婦良人戰沒招魂歸日日靈前哭如雨
今年再嫁花娉婷車馬滿街相送迎寧為守義泉下鬼
如何失節須臾生田家種田雖苦辛百年貧賤可終身
荆釵布裙灰土面小姑歸來好相見
雪
漠漠年華晩霏霏夜色分江眀非借月樹重或兼雲始
訝花驚陳翻愁鶴失羣梁園詞賦客飄泊獨懷君
和東禪悅堂遣興韻
讀經香滿室燕坐自朝曛鳥啄生臺飯龍呑洗盋雲心
花幽處現天籟静中聞汩汩紅塵海虚空念不分
寒林
雪落黃泥坂江空采石磯老龍寒卧蟄棲鵲夜驚飛笙
籟無時息漁樵落日稀明年春色裏還此看林霏
合溪别業和顧玉山韻
雞犬秦人宅迢迢隔戰氛桃花浮釣艇草閣散鷗羣碧
樹重溪合斜陽遠笛聞吟詩雲半席遥想與誰分
寄雙徑主者
問信結摩詰山中一錫歸遥瞻雙徑月長照五銖衣寳
樹交珠網香雲護碧扉虎溪溪上路來往且忘機
新鴈
江上聞秋鴈秋風第一聲幾行雲接塞昨夜月臨城萬
里驚烽火羣飛憶弟兄關山書未寄愁感異鄉情
巴城秋莫
巴城湖頭日欲曛巴王殿(一作西廟)下水如雲漁船歸去打
雙槳鷗鳥翻廻飛一羣野曠天開秋歴歴霜清木落雨
紛紛杜陵飄泊誰知巳搔首風塵正憶君
書聲齋
幽人一室開風露坐想瀛洲玉為署把書夜誦秋滿空
徘徊花影蟾蜍樹蓮葉艇子風冷冷太乙下照藜火青
笙簧萬耳洗不醒漻哉太音誰得聽
盛季文新莊詩
抱郭春流帶草堂四瞻桐梓曉蒼蒼百花潭上詩人宅
五渡谿頭處士莊且喜比鄰連伯姊不愁行酒少兒郎
西郊從此頻相過翦燭論詩夜未央
杏花鵝
溪上好鵝賓相呼雪一羣柳根春水煖來泛杏花雲
秋風濯足圖
荆棘銅駝陌桑田碧海波秋風歌濯足歸去白雲多
絶句
山根秋水落江樹與船清遮莫歸來晚東頭月未生
雜詠三首
一枕北忩周易五弦南風舜琴自是無心富貴從教遁
迹山林
仙人杏花滿樹處士楊柳當門白髮烏紗棋局綠水青
山酒尊
朝汲橘泉丹井莫耕蕙圃芝田肘後長生有訣一笑曾
許相傳
和鐵厓西湖竹枝詞二首
采蓮湖上一雙舟白縠風生易覺秋淺淺溪流齊鶴膝
青青荷葉過人頭
四月南風海岸生青旗高高柳隂隂三江潮發來如馬
五兩風搖密似林(按楊鐵厓西湖竹枝詞序云余以湖上竹枝索羲重和而羲重以吳之柳)
(枝答為賦詩云吳中柳枝傷春瘦湖中竹枝浙水秋說與錢塘蘇小小柳枝愁似竹枝愁)
館娃曲
館娃催賜宴西子猶酣酒龍輿下雲旗鳳樂迎王母銀
橋星燦燭翠扇花連牖歌樂殊未終鴉噪城頭柳
姚文奐野航亭槀
文奐字子章崐山人聰明好學過目即成誦博
涉經史辟浙東帥閫掾雖公事旁午不廢吟咏
把酒論詩意氣豁如也自號婁東生與郭羲仲
郯九成顧仲瑛諸公相唱和家有野航亭人稱
為姚野航又有書聲齋永嘉李孝光為之記
題高宗詩意便面
畫裏山河尺五天傷心莫說靖康年迢迢古木連雲色
何處思陵起暮煙
玉山佳處分韻得汝字
仲春會桃源青年映霞舉道人吹鐵篴主者捉玉麈野
航晨不渡溪漁來何許敧坐蟠根(一作桃)隂匡廬故仙侣
衆賓各雅興辭適忘爾汝懷哉張李輩明月在空渚復
念東海迂雲林夜來雨
題玉山佳處
玉山之堂湖水東朝來佳氣鬱蔥蘢鶴飛瓊圃三株樹
鼇戴昆侖小朵峯雨裏買魚溪友過花間吹笛野人逢
朝簪儻擲歸相候一箇桃枝瘦竹笻
書畫舫
小築中流便翼然忩開面面見清泉微風澹沲生文采
如坐米家書畫船
題章氏園亭(錄二)
壺中堂
身在蓬瀛亦醉鄉清冰出壑置高堂誰知天上風雨闕
不似人間日月長
蛾眉亭
蛾眉亭下花如錦野蝶山蜂總不知獨把一杯芳晝永
美人為我唱楊枝
書聲齋即事
書聲齋底有新凉行李挑詩上夜航月色滿襟隨我去
秋花如玉為誰香十年客路知今日百里胥門尚故鄉
朝向太平霑寸禄不愁白首未為郎
題馮文仲畫秋亭野望
黃葉蕭蕭聲自雨西風夜作離人語秋亭野色滿江南
誰𢷬玄霜千萬杵
送人之江東典史
海上潮生書畫船秋風此别遂三年青山近郭容君客
綠水小橋人採蓮笑我閒居隨造物看君高步似神仙
江東故舊還相問白雪新來欲滿顛
月伯明講經與玉山各賦二絶以寄
玉笛飛空過洞庭西山不改舊時青短長橋下風雨夜
知是老龍來聽經
月華影散閻浮樹風送將開智慧花相約清秋承面命
不教狂士列毘闍
西園分韻得何字
落日西園萃森爽乘間領客逕相過洑池新水浮臯陸
石壁分華映幔坡自笑謬稱三語掾誰能更作五噫歌
晚來幽思政傾倒跋馬且歸愁奈何
來鶴亭得飛字韻
挹爽來鶴亭主人闓竹扉鶴來為客舞玄裳縞其衣客
起為鶴歌相與澹忘機况兹莫春候微風蕩晴暉摘花
散亂影飲芳而食菲古香雜龍麝新茗試槍旂真樂足
清賞靜境契玄微作者紀七人分題詠而歸明朝當復
來故恐落紅稀為君引横玉再奏鶴南飛
書聲齋&KR0848;韻得長字
昔我去西齋含悽逐飄蕩今我歸西齋觴情集遐想氣
節忽變遷宇宙一俯仰我書時復讀我琴久絶響凱風
自南來戶庭颯以爽搔首問良朋於焉共清賞懽將酒
洽浹愁借酒滌盪慨彼岐路人行行屐幾緉豈不念厥
初胡為紲塵鞅永懷柴桑翁度其觸類長
題熊松雲畫茅山秋色圖
茅山先生世無傳仙茅採得自何年山青雲白秋如畫
此是仙家第八天
茅山
山雲護芝田山雨清菌閣中有學仙人吹簫侍鸞鶴
吳仲圭折枝竹
鳳去梁王宅苔荒習氏池阿誰春雨裏見得翠蛾眉
婁東園分韻得四字
至正八年夏六月日踰四故人海上來朋遊若雲萃置
酒婁東園清隂障囂滓譚鋒落秋霜炎飇變凉思盤餐
雜疏筍令舉飛觴至豈無絲與竹相與樂文字西亭及
野航於焉得晩莅新題到畫壁草木亦蔥翠浮生一萍
流□會良未易載歌秋水篇周還緩歸轡
招飲野航亭簡謝玉山主人
高君自家會招此真率賓(一作野航蕩秋水式燕娱嘉賓)昔人酒令圖
一行當一新少焉日卓午飛馬秋風塵(一作郎君跨鞍馬快踏西風塵)
國色(缺)皓齒天香墮舞裀秪愁草茅士(一作詠)形穢珠玉
濱
題張戡瘦馬圖
稜稜出神谷翼翼照龍光顧影時思戰長鳴勢欲驤征
鞍憶兒女遠道負餱糧歸到龍沙日秋風苜蓿長
題岳王墓
旌忠函骨北山根一過西湖一斷魂獨埽金人歸朔漠
長驅鐵馬到中原姦邪百代空遺臭父子終天尚雪冤
墓木屯隂森戰戟蕭蕭風雨泣黃昏
秋日燕古塘蘭若分韻得入字
秋日上闌干秋風下原隰萍流三十年豈不念鄉邑歸
來南山下故壟謀稍葺一錫借招提松光照書籍
良朋偶雲集解襟新凉開樽攬芳裛起處適
自如獻酬不拜揖於時發清豪分韻紀雅什樂哉固無
涯所貴相講習西林趣鳴禽翳翳景將入
次韻
索居郭外景蕭疏况是秋風落木初少出不知今日事
老來猶讀古人書題詩遠寄何煩爾載酒相歌尚憶渠
見說汾陽多貴客問君誰是馬相如
題虞瑞巖描水仙花
離思如雲賦洛神花容婀娜玉生春淩波韤冷香魂遠
環珮珊珊月色新
題西園雅集圖
宋家全盛日戚里肅高風四海才華萃西園爽氣濃衣
冠名教異興趣一時同雅好隨賓客風流見主翁珍藏
出古物能事競新功離席高譚永行廚異味重臺池迷
遠近杖屨任西東竹色仍多碧蕉花也自紅文章關世
道富貴感秋蓬良會難為數清驩未易窮蘭亭祓禊事
金谷綺羅叢回首俱陳迹君看圖畫中
題畫雞冠花
何處一聲天下白霜華晩拂絳雲冠五陵鬭罷歸來後
獨立秋亭血未乾
題倪元鎮雲林圖
昔從雲林遊靈光散霞外廻薄萬古情逍遥五湖態臨
流以濯纓息隂為解帶浩歌激清商參參動天籟
和韻
天清望不極逸興晚來多新月弦初上秋華酒半酡水
光搖玉麈山色舞金鵝坐久衣裳冷移舟向澗阿
竹枝詞四首
儂家只在斷橋邊勸郎切莫下湖船湖船無柁難輕託
白日風波在眼前
晩凉船過柳洲東荷花香裏偶相逢剥將蓮肉猜拳子
玉手雙開各賭空
冰肌玉骨自清凉藕花十里錦雲香一朵紅衣初脱卸
那將蓮子打鴛鴦
家住西湖第四橋自從丱角學吹簫年來愁得兩鬢雪
吹盡春風那得消
又題岳王墓
閫外歸來獄未成秦人先自壞長城九原父子猶全節
萬世忠邪不共生古廟有田供歲祀思陵無樹散秋聲
英魂長在青雲上高並西湖月色明
題二喬圖
喬公二姝皆國色一嫁周瑜一孫策不緣烈火走曹瞞
鄴下三臺誇虜獲雒京妝束絶世姿春風繰繰柳腰肢
深閨娣妹共憐愛畫史想像如當時嗟嗟二壻人中傑
半道傷摧璚樹折至今恨濃妾命薄恨似沈沙未消鐵
念奴嬌詞歌一闋愁絶東坡酹江月
徐舫滄江散人集
舫字方舟睦之桐廬人幼有俠氣好馳馬試劔
兼善攻毬踘之戲稍長幡然悔即從師受章句
治進士業為文爛然成章已而又悔曰曷習古
歌詩以吟詠性情庶幾少遂其願耳先是睦多
詩人世號睦州詩派舫悉取而諷詠之積之既
久圓熟璀璨明珠走盤而玉色交映也復出游
江漢淮浙間與名士相摩切而詩道益昌江浙
行省參政蘇天爵聞其賢欲薦之舫曰吾詩人
爾其可縻以章紱邪竟避去日苦吟於雲煙出
没間翛然若與世隔因自號曰滄江散人天大
雪獨泛舟釣江中見者疑其非世間人元季兵
亂益韜閉不出易為隱者服人莫知其蹤跡所
在至正丙午正月九日以疾卒年六十八有瑶
林滄江二集唐詩通考藏於家宋景濓撰故詩
人徐方舟墓銘所載如此郡志云方舟少與青
田劉基遊洪武初基被徵過桐廬邀之同行方
舟荷蓑笠以見縱酒賦詩而别去云按景濓墓
銘誠意被徵乃在至正庚子明太祖至戊申始
建元洪武時方舟殁已二年矣舛譌可笑而列
朝詩集小傳未經駮正且云宋景濓銘其墓曰
明詩人徐方舟復何所據乎
桐君
古昔有仙君結廬憩桐木問姓即指桐采藥祕仙籙黃
唐盛禮樂曷去遯空谷接迹許由儔曠志狎麋鹿槲葉
為制衣松苓聊自服山中諒不死時有飛來鵠余欲訪
仙晴雲深不可躅
閬仙洞
天龍古洞幾年時時雨流酥潤石衣流水桃花春不老
亂山雲樹翠相依碧雞叫月神魂杳白鶴凌空仙馭飛
昨夜天風環佩響洞賓何處浪吟歸
雲門院
西來寶刹幾年深寂寂松關掩白雲風裏草香山麝過
雨中果熟野猿分樓臺鎖翠幽林静鐘鼓飛聲下界聞
頭白老僧相對坐嬾將面目看韓文
桐君山二首
仙馭乘鸞去不停青山依舊抱荒城風香藥草春雲暖
露冷桐花夜月明縣近故廬堪認姓鶴歸華表自呼名
千年往事俱塵土時聽樵林吹笛聲
曉上桐君宿霧收嵐光蒼翠恣夷猶丹爐祕訣歸仙子
清景吟懷屬士流七里灘横孤棹影立山鐘響五更頭
古來瀟灑稱名郡莫把繁華數汴州
白鴈
出塞風沙不浣衣要分秋色占鷗機遠書玉字傳霜信
斜落銀筝映冷暉楚澤雲昏無片影湘江月黑見孤飛
當年繫帛還蘇武漢節仍全皓首歸
月色
誤踏瑶階一片霜侵鞵不濕映衣凉照來雲母屏無迹
穿入水晶簾有光雪影半忩能共白梅花千樹只多香
故人疑似見顔面殘夜分明在屋梁
瑶林洞(按郡志舫避居於此著瑶林雜詠一卷)
洞傳&KR1670;嶺似仿彿玉笙清石或藏漁鼓雲從隔犬聲乍
居人頗怪異聽耳初驚子晉壺天有莫疑綵鳳鳴
釣臺
子陵何為隱漢爵不肯受天子下皆臣獨稱天子友平
生一羊裘甘作煙波叟迨今雙臺石高風清宇宙夫何
釣者徒千古祠弗朽烈烈雲臺功丹青今在否
桐君祠
山勢聯翩青鳳凰梧桐花老舊祠堂神仙往昔千年事
巖谷猶今百草香世代無人談甪綺衣冠有像配羲皇
仍傳松頂雙雙鶴滄海飛來歲月長
張卜山捐俸重修桐君祠
先生遠有煙霞趣鐫玉捐金隱者祠瑶草久荒雲一片
碧桐仍見鳳雙枝芙蓉日静文書暇杖履春來嘯咏遲
他日幽期何處好寒松花發鶴歸時
祠完迎桐君歸祀
天樂遥風散碧扉躬勞幕長迎仙歸閒雲斂斂凝盖立
白鶴亭亭向水飛上世人傳草木食幽情自寄漁樵衣
春來巖谷百花發勝日携壺上翠微
獨高峯
屹立乾坤不問年獨高高出萬重山墖簪頂上天梯峻
路出空中石磴艱雲葉孤飛終莫礙斗杓斜倚竟難攀
崇高豈是丘陵伍泰岳分明伯仲間
尖山
鬼削天鑱萬仞尖鴻濛判後只巍然丹青色澹籠晴日
水墨光濃罩翠煙岸北羣峯咸拱翠江南一柱獨擎天
天然大筆誰能把為掃鵝谿萬幅箋
清冷山
萬仞寒容尺度量巍然亘古獨蒼蒼三秋風露松梢月
九夏林泉石上霜埜徑晴煙籠樹白危峯暮靄接天黃
我遊乘興吟魂爽浪欲騎鵬謁帝鄉
元詩選二集卷十九
