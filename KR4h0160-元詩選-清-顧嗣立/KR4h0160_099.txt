元詩選三集卷五庶吉士顧嗣立編
柯九思丹丘生稿
九思字敬仲仙居人以父謙廕補華亭尉不就
在太學時遇元文宗於潛邸及即位擢為典瑞
院都事置奎章閣特授學士院鑒書博士凡内
府所藏法書名畫咸命鑒定賜牙章得通禁署
寵顧日隆言者見忌因乘間乞補外自效翼日
御史章入文宗召九思諭曰朕有意留卿而欲
伸言路已敇中書除外卿其少避俟朕宣卿九
思拜泣辭出而中書竟格詔不行未幾文宗崩
因流寓江南至正乙已得暴疾卒年五十四敬
仲自號丹丘生又號五雲閣吏天歷間與虞李
諸公相唱和及歸老松江時往來玉峰吳閶與
玉山諸君讌遊玉山主人愛其詩類編草堂雅
集以敬仲壓卷稱其宫詞尤為得體議者以為
不在王建下向來藏書家奉草堂雅集為秘寶
而兵燹之餘獨缺首卷余嘗以為恨近者朱檢
討竹垞偶於琴川毛氏得草堂雅集抄本一冊
舉以示余閱之乃首卷敬仲詩也豈文人才士
其精光不能磨滅片言隻字有鬼神陰相之而
使之聚於所好者與因亟為付刊并採入書畫
遺蹟及雜志所見附於卷末都為一集云
宫詞十五首
萬國貢珍羅玉陛九賓傳贊卷珠簾大明前殿筵新(一作)
(初)秩勲貴先陳祖訓嚴(凡大宴世臣掌金匱之書訓必陳祖宗大扎薩克以為)
黑河萬里連沙漠世祖深思創業難數尺闌干護春草
丹墀留與子孫看(世祖建大内命移沙漠莎草於丹墀示子孫毋㤀草地也)
親王上璽宴西宫聖祚中興慶會同爭捲珠簾齊仰望
瑞雲捧日御天中(天歷元年十二月二十七日都稜特穆爾集賽第二日寶房内對舒固爾)
(齊明埒棟阿平章伊埒布哈右丞大都哈勒巴缺柯尚事書缺有來典瑞院官吉特巴勒同僉達實密經歴都)
(奏十月二十三日上都送寶來的時分興聖殿御宴其間有五色祥雲捧日當殿本院官院判鄭立經歴張符)
(都事柯九思等與衆於殿前一同仰觀郁郁紛紛非霧非煙委係卿雲現似這般祥瑞應時呵如今與省家文)
(書行移國史院標寫入史呵怎生奉聖旨您每行文書者)
四海昇平一事無常參已散集諸儒傳宣羣玉看名畫
先進開元納諫圖(凡御覽法書名畫羣玉内史掌之)
萬里名王盡入朝法宫置酒奏簫韶千官一色真珠襖
寶帶攢裝穩稱腰(凡諸侯王及外蕃來朝必錫宴以見之國語謂之質孫宴質孫漢言一色)
(言其衣服皆一色也)
官家明日慶生辰凖備龍衣熨帖新奉御進呈先取旨
隋珠錯落間竒珍(御服多以大珠盤龍形嵌以竒珍曰萬雅庳特喇特納者出西域有直數十)
(定者)
傳宣太府頒宫錦近侍承恩拜榻前製得袍成天未曉
著來香殿賀新年(臘前分賜近臣襖材謂之拜年段子)
鳳城(一作天街)女樂擁祥煙梵座春遊浹(一作夾)管絃齊望綵
樓呼萬歲祥雲(一作柘黃)只在五雲邊(故事二月十五日迎帝師遊皇城宫中結)
(綵樓臨觀之)
花明晝錦柳搖絲仙島陪鑾濯禊時曲水番成飛瀑下
逶迤銀漢接清池(故事上節錫宴於萬歲山)
儒臣春直奎章閣玉陛牙牌報未時仙仗已迴東内去
牡丹花畔得圍棋(上日御奎章報未時則還内殿矣)
玉椀調冰湧雪花金絲纏扇(一作線)繡紅紗綵牋御製題
端午勅送皇姑公主家(皇姑者魯國大長公主皇后之母也天歷二年端午上賜甚厚)
(并御詩送之)
觀蓮太液汎蘭橈翡翠鴛鴦戲碧苕說與小娃牢記取
御衫繡作滿池嬌(天歷間御衣多為池塘小景名曰滿池嬌)
珠宫錫(一作賜)宴慶迎祥麗日初隨綵線長太史院官新
進歷榻前一一賜諸王(每歲日南至太史進來歲歷日)
元戎承命獵郊坰勅賜新羅白海青得雋歸來如奏凱
天鵝馳送入宫庭(海青者海東俊鶻也白者尤貴有數十金者)
玉漏藏機水暗流真珠射日動燈毬偶人自解開青瑣
高拱龍牀報曉籌(大明殿有燈漏飾以真珠内為機械以小木偶人十二捧十二相屬每辰)
(初刻偶人相代開小門出燈外板上直御牀立捧辰所屬以報時)
宫詞十首
徽儀閣内製春衣日長倦繡立彤闈奚官折送杏花去
笑看玉階胡蝶飛
黃金幄殿載前驅象背駝峰盡寶珠三十六宫齊上馬
太平清暑幸灤都
奉常告吉禴初冬太室精禋一念通傳旨外廷休奏事
今朝天子坐齋宫
(闕)華閣後春歸早百種名花臘日開為是君王行不到
園官講殿進盆梅
千嵓雨過翠玲瓏太液池邊看綠虹何處蓬萊通弱水
儀天殿在畫橋東
中書已奏新除了押寶還催内閤開斜插白麻龍篆濕
近臣當殿謝恩來
高鼻黃髯欵塞胡殿前引貢盡龍駒仗移天步臨軒看
畫出韓生試馬圖
皇心簡注(一作在)勲臣舊未有人知擬拜除宣索綵牋濡
玉筆榻前先命小臣書
夜深回步玉闌東香燼龍煤火尚紅折得海棠無覓處
依然遺却月明中
小時歌舞擅宫庭長憶先皇酒半醒白髮如今垂兩鬢
佛前學得念心經
長信宫秋詞
羊車聲遠意徒勞望斷長門月影高猶恐九霄風露早
明朝擬送衮龍袍
和許彦温宫詞
暖吹生香花半吐三十六宫傳笑語雕闌並倚弄新春
翠袷不管霑微雨小娃相對學吹簧雲母屏風白玉堂
中貴傳宣日將暮不省秋閨斷寸腸
漢長門詞四首
阿嬌初入漢宫時金屋承歡春晝遲欲學新妝重覽鏡
如今羞畫翠蛾眉
翠華明日遊仙苑為報春風候六龍妾貌如花番被妬
莫教花貌似奴容
梧桐秋雨滴昭陽不忿燈花故近牀欲下羅幃宫漏永
細看當日繡鴛鴦
名花傾國占宫闈香損僝風傍路飛却憶夜來宫裏事
篋中未熨衮龍衣
題風雨泊舟圖
春風桂楫木蘭舟欲采芳蘅不自由淺瀨潾潾吹暮雨
蒼梧雲冷易生愁
題虢國走馬圖
月淡花濃酒半消沈香亭暖度簫韶傳宣趣賜飛龍馬
虢國夫人早入朝
題金國端箭人馬卷
氊帳雪花寒單于夜不還分弓傳令肅明日獵天山
題趙松雪畫馬
沙場萬里貳師還天馬如雲入漢關當日丹青誰第一
為傳神駿落人間
題小景便面
渚宫正在綠楊西鳳管龍笙法曲齊宋玉賦成爭諷詠
荷花深處起鳬鷖
題翠瓶色梅圖
玻瓈瓶暖翠痕深萼綠仙人出上林不放春風吹繡閤
妝魂無語晝喑喑
題朱澤民臨李營丘寒林圖
高林曾記舊黃昏下筆生春晝掩門劒器低昂動山岳
翠蛾誰解憶公孫
題從子倫畫雪景便面
千山雪月繞漁磯寒沁船忩酒暈微魂斷翠禽香入夢
梅花應笑美人歸
題趙仲穆畫桃花馬
桃花出水映連錢太液新酣綠樹煙催賜金鞍調得穩
翠華明日幸温泉
題商夀巖畫山水
集賢曾畫嘉熙殿勅賜黃金拜舞歸從此人間重山水
清泉白石轉晴暉
題明雪忩畫蘭
清事相過日應酬山僧信筆動新秋王孫遺法風流在
解使平臺石點頭(王孫謂子固子昂昆仲也時雪忩住虎丘寺)
筆生沈日新來求書就寫舊詩以寄
沈生筆妙能隨意曾記蓬萊應制時三十六宫花漠漠
玉階研露寫新詞
墨工林松泉來求薦就寫寄
先朝誰進林家墨曾試龍樓鳳餅新玉硯光華雲彩動
殿中書詔賜功臣
贈相士王生
不見王生二十年武夷山下看清泉南柯夢裏猶相問
臺貯黃金可赴燕
就寄筆生温國寶
千金當日賦長門温老中書預選掄江上秋霜飛鬢影
怕拈湘管見啼痕
贈周信之教授
霞蒸春暖丹初熟許我刀圭未暇尋只在鴛鴦湖上住
杏花種得滿園林
題雪溪逵上人像於玉山草堂
道人曾宿靈隱寺能畫寺前山意秋古木立猿啼夜月
下有清泉如玉流
明月歌送僧東遊
上人忤世秖好遊蹴蹋空翠凌清秋時人問之寂無語
明月在天惟點頭吳山越嶠皆明月桂影相隨渡東浙
煩師問訊吾故居山近瓊臺瞰雙闕
贈匡廬山人
道人欲築希夷室自向身中煉大丹何日朝元遊綘闕
九霄回首月華寒
題匡廬山人所藏雲松圖於玉山書舍
幽人結屋廬山側臥看九江天際來白雲萬壑青松老
時撫絲桐坐綠苔
題周文矩畫太真攀鞍圖
春風别院奏笙歌妃子攀鞍轉曉波不信開元太平日
香魂淪落馬嵬坡
題趙松雪畫挾彈圖
夜合花開晝漏遲王孫遊騎出平堤玉鞭緩策青林下
回首風前聽子規
題趙松雪春山圖
落花飛絮春日間散策深林獨往還畫成應對閨人語
好似西湖西畔山(此紀管仲姬畫眉時語也)
題趙仲穆畫
山頭應是館娃宫錦繡樓臺路可通年年長見五湖水
萬斛舟行白浪中
題文與可畫竹
湖州放筆奪造化此事世人那得知跫然何處見生氣
彷彿空庭月落時
(按敬仲善畫竹石得筆法於文同嘗自謂寫榦用篆法枝用草書法寫葉用八分或用魯公撒筆法木石)
(用金釵股屋漏痕之遺意然其生意飛動有龍翔鳳翥之狀此詩所謂生氣非敬仲不能道也)
題李遵道春山圖
江上蘭橈倚綠波江頭聽唱竹枝歌使君多少傷春意
新畫青山作髻螺
題李遵道畫扇
江清地僻野人家門外橋通石徑斜不信東華塵十丈
萬山晴雪看棃花
題王孤雲界畫山水圖
滿地山河如繡迴巖樓閣凌風幾度春花秋雨不知秦
苑吳宫
題道士黃松瀑詩帖後
道人下筆重黃金尚憶宫墻古木深獨倚闌干揮老淚
江山風雨動哀吟
題達兼善書漁莊篆文
閒居正憶龍頭客喜見秦人小篆文便到山中看摹勒
己拚十日臥寒雲
題米元章海岳菴圖
我棄朝歸海岳菴千巖萬壑繞江南先生預擬歸來計
不待臨風雪滿簮
題米元暉山水
帝鄉春日曾舒卷溪館秋風每見之處處雲生山似畫
年年老去鬢如絲
題漁父圖
黃金不用買驊騮十丈紅塵没馬頭好買扁舟逐漁父
一江春雨看浮漚
題張萱畫横笛士女
纖手鏘宫徵紗痕薄暮霞畫眉人去後深院落梅花
題黃筌畫紅蕉十二紅
故國三千里名禽十二紅白頭供奉在揮淚溼春風
題芙蓉畫眉
誰道秋容淡名花帶露穠畫眉聲欲碎莫放曉妝慵
題邊武畫蒼松圖
疎竹搖秋雨蒼松凝晩煙王孫歸未得誰復效春妍
題周文矩畫熨帛士女
熨開香霧細裁縫蜀錦吳綾五色穠雲母屏前秋冷澹
自將纖手折芙容
題拜石圖
麾斥煙霞世莫儔須江太守獨清流庭前見石即下拜
石若有情應點頭
題王仁夀畫駝
西域降王朝正朔名駝載玉曉連山兩峰殘雪隨羌鼓
萬里流沙欵漢關仗内垂鈴珠錯落駕頭蒙背錦斕斑
汝南粉本從何覓寧識如今滿世間
題姚婁東所藏平臺寒林圖
古木寒林欲斷魂家山落日近黃昏相從便問桃源路
絶頂人行何處村
題趙子固畫墨蘭
王子當時倚玉樓飄蕭翰墨足風流人間自有清香種
不逐湘纍一樣愁
題所藏趙仲穆畫江山秋霽圖
國朝名畫誰第一只數吳興趙翰林高標雅韻化幽壤
斷縑遺楮輕黃金憶昔京華陪勝集郎君妙年才二十
江南春雨又相逢筆底秋山那可及便欲追蹤僧巨然
破墨爛漫還清妍倚闌人待滄海月懸崕樹拂瀟湘煙
老夫(闕)愛扁舟趣風靜波深疑可渡顧生癡絶忽大叫
指點前峰問歸路
題李息齋畫竹
仙客揮毫不可招綠雲猶繞翠蕤飄天風吹醒丹淵夢
冉冉青鸞下九霄
深宫雨過長苔痕誰憶羊車舊日恩惟有集賢癯學士
一枝漠漠記黃昏
筆端隨意長清標疎葉生風剪剪飄羸馬城南看新筍
雨餘初散集賢朝
使君弭節毗陵日屏障家家有畫圖何似小忩横幅好
青鸞雙過洞庭湖
題郭元方畫海棠蛺蝶
名花楚楚近清尊蛺蝶春生五色痕金屋瓊忩無鎖鑰
蓬萊飛墜太真魂
題蘇叔黨畫竹石
别墅促煎茶溪邊路不賒藍橋曾種玉春筍出仙家
題武洞清阿羅漢像
天厨送食鹿銜花口誦恒河沙復沙獨立虚空無所住
石橋西畔老夫家
題錢舜舉畫杏花
一枝緐杏逞妖嬈曾鬭東風楊柳腰金水河邊三十里
落紅如雨玉驄驕
張叔厚白描乘鸞仙
秦臺縹緲近天涯紅露霏霏隔絳紗蕭史不歸春欲老
吹簫秖在碧桃花
題周昉畫荔枝宫女圖
驪山宫殿九天開盤出輕紅破玉腮中使傳宣催驛騎
宫娥報道荔枝來
題李遵道畫竹
秋風滿紙老黃華元氣淋漓攲復斜應是黃巖癯太守
青鞵時過埜人家
題温日觀畫蒲萄
學士同趨青瑣闥中人捧出赤瑛盤丹墀拜賜天顔喜
翠袖㩦歸月色寒
題從子倫寫生芍藥于玉山佳處
九十春光事已非翻階紅藥尚天機畫工點染成生色
說與東君少待歸
題王元章寫紅梅花
姑射燕支襯露華一枝楚楚進天家君王不作梁園夢
金水河邊厭杏花
題馮子振横幅荷花圖
水殿風生酒力微三千宫女綠荷衣美人應妬華隨去
月上瑶階未肯歸
題盧益脩畫水仙花
煖瓊柔翠曉慵妝香損鴛鴦瓦上霜帝子愁多春夢遠
佩搖明月近瀟湘
題宋好古綠竹圖
仙子相邀駕綵鸞瑶池玄圃拾琅玕却憐宋玉多才思
貌得森森翠羽寒
題宋徽宗畫柔條雨燕
雙雙紫鷰承恩重立盡柔條活欲栖莫忘六宫春雨暮
珠簾捲處不曾低
春直奎章閣二首
旋拆黃甘日鑄茶玉泉新汲味幽嘉殿中今日無宣喚閒
捲珠簾看柳花
春來瓊島花如錦紅霧霏霏張九天底事君王稀幸御
儒臣日日待經筵
退直贈月
西華門外玉驄驕新賜羅衣退晩朝繡枕魂清疎雨暮
海棠銀燭度春宵
元日會朝(一作朝會)大明宫
軒冕朝元湧翠埃中天雞唱内門開雲閒(一作飄)五鳳層
樓矗日繞羣龍法駕來謁者引班聯寶帶上公稱壽進
金杯撞鐘告罷宫花側人指儒冠錫宴廻
次杜德常典籖玉泉寺秋日感懷韻五首
萬騎時巡九月回年年望幸寺門開兒童不識髯龍遠
猶問君王幾日来
玉殿珠樓漾水光翠華來幸拂天香高皇魂魄應思沛
時有祥雲護此方
貝葉空聞馱白馬金根不復駕蒼虯當時迎日花如錦
一片人間逐水流
錦纜牙檣天上移美人爭挽綠楊枝如今淚灑西風急
採盡蘋花晩欲吹
縈波翠荇牽秋恨泣露紅蕖落曉芳惟有舊時西嶺月
自移閣影過朱墻
送尚醫林邦獻歸天台省親
嘗藥事親師華扁玉圅方秘得真傳採芝曾斸瓊臺月
煑术時飄碧海煙幾載尚醫留帝里一朝歸省上江船
五雲閣吏今華髮為報桃花洞裏仙
贈醫者徐復菴
人說徐卿有竒術京華視病覓詩酬能知夢裏鈞天樂
戲作壺中遯世遊客館守丹和月坐名山採藥帶雲收
有人來問陽初復杜若春風江上洲
送王誠夫赴無錫知州
黃金横帶爛輝光出守寧辭道路長鵷序久陪蒼水使
鳳池曾赴(一作賦)紫薇郎雙旌坐鎮清溪月列戟看凝宴
寢香肯汲惠山泉見寄青春煮茗當還鄉
題安僧元帥遠景亭
東河亭子憑高爽俯瞰平原繞茂林滄海月生朱栱濕
泰山雲起繡簾陰夢回春渚鐘聲小目倦晴空鴈影沈
誰似詩書老元帥清時於此寫丹心
潞陽客舍和儲生韻
逆旅棲遲筆硯香柳車底事戀文章雲拖鴻鴈生秋色
月冷魚龍湧夜光慟哭有誰憐賈誼形容已老似馮唐
風沙忽遇江南客佳句猶期萬里驤
送秘書掾李道濟之峽州知事
館閤論交久都門出餞遲同為遊宦客忍賦送行詩蜀
道傳鸚鵡江亭虯子規地偏公事少峽外看舟移
送趙虚一還金陵書虞翰林後
詞臣通籍侍金閨天語從容問舊蹊雲外山高龍虎踞
人間松老鳳凰棲翰林擬詔當紅藥道士疏封出紫泥
更賜金錢祠泰畤寥陽前殿麗璇題
(虞翰林詩并序曰天歷二年三月二十五日集侍立延閣上顧問集嘗至金陵否集謹對曰嘗到又曰冶)
(亭是汝所題往年八九至其處新松當長茂矣集謹對曰是未種松時到也近臣奏言道士趙虚一所種)
(也上曰然己陞觀為宫汝知之乎集謹對曰臣奉敕題榜賜之矣是日歸虚一來别歸江南即告以聖上)
(不㤀冶亭之意又三日吳大宗師持卷來索詩贈行因錄所得如上云詩曰春明晝侍奎章閤聖上從容)
(問冶亭為報仙都趙真士新松好護萬年青)
送李教授之湖州
水精宫裏尋春處天目山前看月時隔岸園亭俱可愛
舊時風物未全衰廣文遊宦詩如錦博士淹留鬢欲絲
欲謝君恩無寸補他年杜牧去應遲
送達兼善赴南臺御史
楊花滿隄春已暮況是都門送客時共陪鳷鵲方自慰
遠乘驄馬令人思汀洲水闊生杜若山驛雲深啼子規
東南此去須行志米斗七千人苦饑
送程鵬翼赴山東運司經歴
齊人富國書猶在煑海為鹽屬縣官千竈飄煙雲樹濕
萬盤凝雪浪花乾西曹儒雅聲華舊東郡司存禮數寬
談笑雲霞公事了大明湖上凭闌干
俞希聲置竹石于几案間名曰小山陰山陰吾之
故鄉不能無題
昔年曾在山陰住不謂山陰到此堂蒼苔翠竹汝所好
白石清泉吾故鄉禹穴有懷游太史鑑湖無復賜知章
張帆明日竟東下雨過西興樹影涼
題錢舜舉畫棃花
洛陽城西千樹雪走馬看花徧阡陌金鞭換酒為沈(闕)
爛醉花前扶不得粉香薰透詩人脾思入吳牋灑殘墨
别來風雨難為情客懷幾度孤清明壯遊回首已陳迹
一聲啼鳥心魂驚苕溪居士獲天趣造化潛移不知處
玉容寂寞澹春寒猶記香山舊時句羨君好古清有餘
勵志恥作黃金奴梅邊握手恨不早老眼半世空江湖
畫圖詩筆耀當代大嚼屠門意殊快更須什襲為珍藏
靜裏春光常自在
題畫蕙
一幹生數花春風折香玉持之贈所思幽人在空谷
題靈壁石
翠滑煙虚小洞天一辭泗水不知年君王半醉宣和殿
曾見驚塵落舞筵
題趙承旨墨竹
閶闔風來玉珮珊洞庭秋入淚痕斑至元朝士今誰在
翰墨風流滿世間
題唐子華畫秋江亭子
林皋霜老紅初冷巖畔煙虚翠欲消記得山陰曾訪隱
一笻秋色度溪橋
題從子倫畫南山曉霽圖
少年曾殢南山勝畫舫笙歌日日來第二橋邊春水滿
曉晴芳樹散輕埃
題山谷詠馬詩帖後
道山書困下階立曾見先朝十二閑紫翠樓臺秋雨後清
詩零落向人間
閨中詞寫寄三首
階前萱草可忘憂底事王孫尚遠遊却笑去年新種竹
錦䙀已露竹根頭
物華生意隔湘簾睡起殘妝思更酣微笑竟穿花畔去
背人低語折宜男
四月新筍長五月萱草開日長深院靜獨自步蒼苔
烏夜啼寫寄
故宫芳草春日低高林漠漠烏夜啼烏啼不斷愁深閨
萬里封侯安足道玉顔如花夢中老東方欲曙鳥飛去
門外落花紅不掃
偶成三絶寫上就(闕)匡廬山人
月華雲影漾中郊光曜紛紜動翠旓玉笛夜吹山石裂
有人騎鶴過三茅
放日輕霞破曉陰北忩徙倚聽龍吟光搖翡翠蓬山遠
浪擁玻瓈貝闕深
青鳥當時養得馴碧梧露下覆清晨紗忩忽見秋如許
應有蛾眉憶遠人
寓題寄玉山(一作浣花館)
溪行何處是仙家谷口逢君日未斜隔岸雲深相借問
青松望極(一作極望)有桃花
玉山書畫樓口占(一作湖光山色樓酒邊口占)
紅顔欲醉倚高樓玉管聲中桂子秋如此江山(一作湖山如此)
不歸去冷雲風急臥扁舟
姚婁東往玉山因書以寄
相逢何事且徘徊澤國桃花岸岸開見說衡陽南去路
秋深無鴈寄書來
春日偶成戲簡玉山人
愛君談笑俱清絶昨日相逢是幾回春色不將塵事惱
杏花移得上忩來
姚婁東往武林和玉山韻以送
我欲從君馬首東錢塘湖上看東風六橋歌舞歡娱地
萬井樓臺淺淡中
午日有感書寄
紅葵翠艾動千門惟有蒼梧霧雨昏離騷歌舞湘妃怨
宋玉如花合斷魂
索陽莊瓜寄玉山
榖雨初乾可自由荷鋤原上倦還休醉迷芳草生春夢
誰識東陵是故侯
題釣月軒
談笑從吾樂相過罷送迎凭闌看月出倚釣待雲生蝶
化人間夢鷗尋海上盟軒居總(一作穩)適意何物更關情
至順初上嘗御奎章閣太禧使明理董阿中書
左丞趙世安大司農卿哈喇巴爾侍上從容詢
求江南之士臣九思以韓性張翥應詔上曰俟
修皇朝經世大典畢卿至江南刊梓時可親為
朕召此二人者來試之館閣臣九思再拜曰幸
甚後有近臣自南使還者上問此二人其人亦
曰佳士上頗悦後竟因循遂隔今舉事玉山思
之泫然流涕玉山請詩以紀因為四十字以寄
二子云
二美人間少胡為滄海涯文章聯璧貴聲譽九重知宣
室今無召丘園漫有詩蒼梧雲靉靉回首淚空垂
題黃筌梅花山茶野禽圖
萼綠仙人白玉冠霞裙輝暎碧雲團芳禽慣聽吹簫暖
偎徧春叢午睡闌
題趙昌畫牡丹鵓鴿
雕闌玉砌舊承恩輕吹凝香瑞靄温宫女傳言妃子笑
笑看馴鴿出金盆
余舊為顧長卿作梅竹圖明年其弟仲瑛於姚子
章席上索題遂成口號云
晴雪禁梅蕊春風裊竹枝美人應失笑記得捲簾時
酬陸友仁城南雜詩十首
尺五城南瑞靄浮曾陪玉輅祀圜丘太平禮樂逢昌運
親見嘉禾屢有秋
尺五城南神御殿雲籠金碧半天開羹牆每極終身慕
萬乘旌旗拂曉來
尺五城南老圃家牡丹如斗眩朝霞君王宴坐奎章閣
中使人間不買花
尺五城南暖始開柳林閱武振芳埃鶻起鴐鵝天際落
侍臣(闕)廟獻魚來
尺五城南憫忠閣平壤歸來有所思魏徵不作碑已仆
朝廷久乏諫諍姿(憫忠閣乃唐時建薦征高麗戰沒之士)
尺五城南故國基武元皇帝有穹碑苔痕手剝推終始
載記當年備拾遺(金太祖也)
尺五城南可墾田勢隨高下接平川十年沃野連千里
能減東吳漕運船
尺五城南古寺深燕臺陳迹貯黃金幾回獨立斜陽外
數盡歸鴉月滿林
尺五城南望帝都孤臣去國意躊躇篋中尚有忠臣疏
不是相如封禪書
尺五城南話往年妝臺明月媚華筵歡娛未了聞笳鼓
岐國雙蛾鎖翠煙(妝臺者金章宗所築以貯李宸妃章宗嘗曰二人土上坐宸妃應聲曰一)
(月日邊明章宗大悅我太祖皇帝伐金之初金宣宗嘗獻岐國公主以請和故云)
題宣和書畫博士李時雍畫渭川煙雨圖
近代何人能畫竹只數熙寧文與蘇宣和復有李博士
亦作渭川煙雨圖圖中蕭蕭風景暮溪谷縈迴森竹樹
深林欲澹蒼翠來暗葉爭翻亂珠度石梁細路人家幽
生涯應比干戶侯老夫對此銷百憂坐覺滿堂生素秋
筆端亦能工破墨直節曾移江上色先朝見之重歎息
吁嗟儒雅成陳迹回首丹霄天地窄
寄題聽竹亭
送客題詩學楚歌君歸聽竹楚山阿蒼竿已覺逢秋勁
亂葉翻疑入夢多月滿瀟湘初鼓瑟風回閶闔舊鳴珂
杖藜作伴清心耳惆悵如今鬢已皤
中秋醉後偶作
虞淵日沈羣動息露點蒼苔鬼工泣纖塵不染堪輿清
秋水無痕湛晴碧初若照膽鏡飛上天一壁又如驪龍
珠跳出滄海窟冷光透體骨髓凝灝氣侵人毛髮立年
年中秋事行理孤館殘燈滯他邑今歲居貧家此景頗
自適持杯向月月墮酒舉酒長吞月隨入酒到胸中飛
火車月入詩腸(闕)冰汁眼花忽見仙人來笑語欣然若
相識長笛叫虚寒餘響裂巖石搔首於兩間今夕復何
夕雲中老桂飄古香樹影婆娑印蟾璧天風忽吹散人
月兩俱失玉山倒入無何鄉雄雞聲裏東方白
送倪仲剛遷淛西
我昔少年氣如鶻萬里肩書趼雙足歸來思得人中雄
捫蝨高談破聾俗病餘此事便已廢學向衡門守雌伏
倪君表表淛右來襟宇脱略無纖埃相逢一笑即傾倒
使我鬱塞怡然開鹽車久矣滯騄駬熟路飄飄籋雲起
丈夫有志在四方出處還應異諸子離筵興濃舟且艤
翠袖吳娃嫩如水清歌三疊動陽關嫋嫋餘音碧雲裏
願君舉觴不留滴去去功名當努力他時短棹為君住
把酒吳山捲晴碧晩風推出海門潮醉挽雲濤洗胸臆
商夀巖山水圖
老子胸吞幾雲夢賸水殘山藏妙用酒酣時把墨濡頭
收拾乾坤作清供粉黛不寫兒女顔秃兔埽盡江南山
孤峰拔地起千尺凜凜秀色撑虚寒飛泉一道躍靈窟
古樹千株舞煙骨小橋流水隔紅塵中有幽人卧茅屋
衆竒百譎鳥可名筆力到處俱天成王維久死喚莫起
此畫一出疑更生世人飲食鮮知味淡裏工夫屬三昧
屠門大嚼空垂涎口不能言心自醉蹇驢䭾我春暮時
觀山仰面哦新詩垂楊修竹夾古道忽有桃杏横纖枝
浴沂風軟搖輕袂雨過屏山滴煙翠數家籬落近横塘
牛背夕陽明遠霽悠然對景心無窮冥搜直欲收竒功
貪愛眼前閒世界不知身落畫圖中
雪夜冰琴詩為鄧靜春賦
嶧陽孤桐堅如鐵石上蟠根飽風雪何年雷電驅六丁
曾入深山取蛟&KR1416;礔礰擊碎餘孫枝流落塵寰知幾劫
卓哉至寶斵斯器聲滿乾坤擅竒絶雪光照夜三尺冰
落指飛泉響雲穴霜空湛碧來西風老鶴孤鳴下天闕
余生兩耳獲親賞所恨黔驢惟技拙小齋人靜月窺忩
古瓶水暖梅(闕)香拂衣再拜(闕)君操恍然挈我天遊鄉
茫茫是身非已有塊坐俄驚柳生肘九原大叫伯牙醒
一洗雷同世間手
趙孝子歌
愁漠漠歌烏烏(一作嗚嗚)哀鴻背雪鳴(一作聲)相呼中原無書
歲復晏有父萬里身羈孤兒欲從之重回首闈中有母
母有姑側立乾坤行(一作去)復止(一作住)浩浩落日明江湖
憶昔方褓(一作保)抱阿耶辭家去倏忽三十年兒今壯已
娶一朝祖母死揮淚青山濕却辭老母踰(一作遡)江淮(一作)
(湖)風沙何處收親骨燕市逢先友迢迢指濱州濱州東
去二千里城南亂處那可求呼(一作號)天頓地淚成血天
地為之色慘洌(一作烈)結髮誓死不去此髮解冢開還見
碣兒能裏骨反如墓妻能守志終同穴君不見泣林冬
斸(一作出)筍卧冰寒得魚古來純孝動天地我詩紀事誠
非虚璽書早暮旌其閭
將進酒送九江方叔高南還(一作之鄔子洲巡檢)
君不見瀟湘之浦蒼梧山虞舜南巡去不還當時揖讓
稱大聖但餘湘竹秋痕斑又不見汨羅江水杯(一作頭深)
碧玉屈原憔悴江頭哭皇天何高地何厚忠而被讒空
放逐將進酒君莫辭聖賢亦塵土不飲當何為桃華水
暖歌聲度楊柳風輕舞袖垂况是驪駒促行役美人惜
别低蛾眉有肉如陵有酒如海今朝盡醉(一作不飲)極歡娱
莫待重來鬢絲改黃金裝(一作束)寶劒(一作帶)白玉飾琱弓
將軍上馬意氣雄賦詩横槊踰江東
送陳玉林南還(一作飛龍亭)二首
謝安墩上新亭好玉斧鸞旌記舊(一作紀昔)遊五采已(一作曾)
瞻天子氣六龍初(一作俄)起帝王州元戎談笑收京闕阿
閣論思侍冕旒歸臥滄江今白髮鼎湖雲斷使人愁
龍去亭(一作臺)空思惘然道人和淚詁當年珠宫錫號開
三島金榜承恩自九天花落御牀霑宿霧苔生輦路濕
蒼煙春來怕渡秦淮水處處青林啼杜鵑
送陳孟賓歸九江省親
藉甚聲華翰墨場白雲飛處思淒涼濫分七略陪天禄
因識諸儒載奉常遊客久曕金闕近歸舟貪看錦屏張
太平天子行封禪莫滯周南歲月長
送趙編修使秦蜀代祠嶽瀆
嶽瀆由來宗祀典歲遣使官達精禋談經暫辭白虎殿
持節非致碧雞神錦繡秦川懷往日兵戈蜀道嗟遺民
斂福蒼生待歸奏未央前席進儒臣
蘇文忠天際烏雲卷九首
山中覆(一作見)鹿拾蕉葉眼底生花二月明不道人生俱
夢裏新詩猶話夢中情
綠忩度曲初含笑銀甲彈箏不露尖人生莫待頭如雪
華屋春宵酒屢添
雲中初下勢如驚白鳳蹁躚雪色翎多少舊遊歌舞地
不堪回首又重經
桃花扇底露脣紅不(一作無)復梳妝與衆同一曲山香春
去也(一作意動)荼䕷無語對東風
一顆摩尼不染塵瑶池玄圃度千春寥陽殿裏雲深處
誰是當時解佩人
三月旌旗幸玉泉牙檣錦纜御龍(一作清)船千官車騎如
雲湧(一作擁)楊柳梢頭月色娟
長憶眉菴鶴髮翁舊時阿閣贊皇風如今流落那堪說
黼黻文章似夢中
鼓瑟湘靈欲斷魂洞庭風(一作波)浪不堪論(一作聞)遥知舊
賜宫袍(一作文忩)錦雙袖龍鍾總淚痕
興聖宫中坐落花詩成應制每相誇廬山面目秋來好
自杖青藜步白沙(此卷天歷間得之都下余愛坡翁所書之事俊拔而清麗令人持玩不忍)
(釋手故侍書學士虞公見而題之余㩦歸江南會荆溪王子明同余所好㩦之而去他日再閱於環慶堂俯仰)
(今昔為之慨然因走筆盡和卷中之詩以舒其悒鬱之氣傍觀者子明之兄德齋淮南潘純金壇張經長安莫)
(浩至正三年夏五月丹丘柯九思書)
題雪泉三首
山中積雪清如許况是石磯臨碧湍好似瑶池歸較晩
九霄騎鶴不禁寒
雪裏寒泉噴薜蘿幽人於此可高歌驪山底事融陰火
却與三郎浴翠娥
寒梅幾樹近山堂暎雪臨流正吐芳汲得泉歸和雪煮
地爐茶熟帶清香
偶成
蜀江西來春水平洲渚縈迴春日明江頭女兒唱歌去
風送楊花迷遠情
有所思
雲帆何處是天涯遼海茫茫不見家况是園林春已暮
有誰明日主殘花
初夏即事
綠楊嫋嫋雨初晴浴罷蘭湯尚宿酲簾卷流蘇通乳燕
薰風樓閣看生成
山館
山館無人日日開巖深林密曉猿哀移文恐到人間世
羸馬春風獨自來
記夢
月色如銀滿碧空扶搖九萬蹋西風夢魂不解寒生粟
直與秋毫挂影中
送澤天泉上人
湖外三天竺溪邊九里松禪心秋寺月詩思晩林鐘齊
已名無敵支郎說有宗京華同惜别澤國幾時逢
送林彦清歸永嘉
鴈蕩接銀漢翠湧生高寒芙蓉散秋錦飛落秋雲端我
昔造絶頂天闊路漫漫遥瞻廣寒殿素娥正憑闌白兔
𢷬月魄指顧成神丹因招宋成公吹簫乘紫鸞俯視九
萬里元氣清團團别來知幾時弱水如平灘忽遇鴈山
客霞珮青蓮冠還入鴈山去玉髓供晨餐報我舊遊者
久待凌煙巒吾患為有身南望空長歎
春日病起看花走筆呈座上諸友
幾日不出門花開已如許錦繡薄流霞臙脂透疎雨煖
生蝴蝶夢風淡鴛鴦浦底事遠遊人鷗邊蕩柔櫓
秦長城
驅車出長城飲馬長城窟朔雲黃浩浩萬里見秋鶻白
骨渺何處腥風卷寒沙蒙恬劒下血化作川上花祖龍
一何愚社稷付征杵長城土未乾秦宫已焦土千載不
可問似聞鬼夜哭矯首武陵原紅霞滿川谷
半月樓
蛾眉山色凝秋碧山下雲連鏡湖濕萬里青天月半規
十二樓頭夜吹笛滿庭桂樹仙人家玉兔𢷬藥來紅霞
青蓮居士下東海祇在蓬萊埽落花
賦花上月送沃州良上人
林園念良會花月含清輝娟娟媚緐萼皎皎澄芳姿臨
池春弄景轉樹夕藏霏凝香翡翠盖散影沾羅衣飛觴
昔㤀曙秉燭貴及時欲隨支遁發行樂願無違
漢宫祠
漢宫花發亂鶯啼望斷霓旌意欲迷莫種梧桐貪倚翠
雨聲長在玉階西
送王止善入京
君到金華怯暮春御溝波暖綠粼粼城南牡丹大如斗
馬上葡萄能醉人
太白畫像
玻瓈瀲灩酌葡萄獨擅瑶臺志氣高院吏持歸青瑣靜
海棠移月上宫袍
米元章畫像
寶晉齋中春日長舊時宫硯墨痕香海棠花發黃鸝語
臨到蘭亭第幾行
題光孝寺訥無言長老所藏宇南畫龍
道人畫龍龍絶竒何處人間曾見之上京清暑朝初退
太液池邊看雨時
墨竹
生意滿孤根香凝粉節痕驚看雷雨夕化作老龍孫
題汲水美人圖
汲水立銀牀照見紅妝影王孫殊未歸寶釧霜花冷
題綠竹
江南撥鐙法寂寞冷天涯阿誰春雨後貌得翠蛾眉
題李伯時畫馬
聞說龍眠畫曾師十二閑桃花晴泛水首蓿曉(一作晩)連
山蹴月馳周道嘶雲入楚關驍騰萬里志顧影落人間
題趙子昂詩卷三十韻
江漢龍船下東南王氣收求賢垂睿略為治訪嘉猷使
者班纁幣王孫覲冕旒未央凝露掌東序薦天球顥氣
凌風上祥光近日浮看花陪雉尾視草近螭頭清曉還
聞履嚴寒或賜裘宋公周有客項伯漢諸侯人仰文章
貴身承禮數優五朝通内籍九命擅清流昔滯京都久
時從几杖遊通家憐我慧對酒慰羈愁妙墨時相贈新
篇不厭酬風流追鮑謝文采駕枚鄒心慕歸來好官因
老欲休倚闌秋待月㩦客煖經丘歌罷聞啼鳥機㤀玩
狎鷗苕溪今寂寂松雪自悠悠馬鬛遺封在龍驤待詔
不斷縑人共賞隻字世爭售揮翰能兼美評量此莫儔
調高鏘玉管筆健映銀鈎江海蒼煙暮湖山碧樹秋賈
充能誤國王粲漫登樓花落渾無賴春歸不自由蜀牋
臨别墅英潁勝他州揮灑真成癖吟哦可解憂鍾王多
韻度李杜極深幽入室能攀踐趨隅恨阻修錦標連玉
軸把卷共綢繆
送黃鍊師
榴皮書壁走龍蛇池上芭蕉又見花北闕恩承新雨露
西湖光動舊煙霞春風日長玄都樹秋水星回碧漢槎
修月功成三萬戶蕊珠宫裏誦南華
春直寶閣
寶章金鑰直承明袖捧祥雲曙色清親侍鸞輿中道發
旁趨冠劒兩街行洞房夜景搖珠箔别殿香風度玉箏
萬物盡沾忠厚澤苑花深處聽流鶯
顧愷之瑶島仙廬圖
虎頭有三絶丹青尤擅長崇峰騰碧靄斷岸跨朱梁蘿
結藏真館花明屏息房廣成參道訣黃石悟心方瓊樹
依巖末青芝立澗傍山童持玉簡羽客佩琳琅應見遊
麋鹿翺翔起鳳凰丹梯縈百折仙路夐非常泉落衆山
雪虹飛千錦張設施神秀發點綴韻清揚金石歸天府璠
璵豈鴈行應知還聚散今再屬珍藏夙覯仍非偶悠然
入化鄉
關仝秋山凝翠圖
關仝善繪事上宗洪谷師長素寫幽興宛似清秋時天
高氣為肅野曠山自竒鬱鬱青於染巍巍翠欲垂遠邨
人語動近水漁梁支霜飛萬木變風冽千家稀空江渺
無際虚閣客有期深情歸慘澹淺絳多媚姿宣和昔年
襲人世何時遺子虚愜所慕把玩常在兹會合不易偶
聚散聊自怡書罷爾㩦去何禁神為馳
范寬江山秋霽圖
華原范中立深得丹青要仙遊幾百年聲譽尚流耀圖
成三尺縑曠遠多詩料山回起蠶叢水漲没寒潦落葉
入空江清暉映丹嶠歸人望故原栖禽集蒼篠輕舸&KR1140;
中流虚闌挂斜照髣髴瀛海間無限足清眺何如荆與
關奚讓唐吳道媿余涉黃塵未得無聲奥片語何足論
臨風付長嘯
王叔明天香書屋圖
潁川有高士落落無常居不愛城市遊乃向巖壑廬開
窗俯西埜縱目聊自娱青山望中來白雲與之俱森森
芳桂林濯濯朝雨餘良時會佳朋尊酒散襟裾豈無榮
寵念窮達各有途山來不必麾山去不必呼仙人王子
蒙揮灑作新圖幽游自成趣奚必谷名愚
趙仲穆秋山訪友圖
萬壑寒蕭森千章樹蒼老溪錦新織成雲文初脱稿茅
屋倚幽叢鹿麋臥深草呼童埽綠苔晏坐聽黃鳥江山
如有情展卷舒懷抱囊琴為尋幽不辭涉深窅疎林間
紅葉遠遠出山杪煙靄互吐吞怳若籠輕縞從來趙王
孫胸次有三島置之青玉几雲霧時旋遶變幻為虎踞
光怪凝龍矯只此一洞天愈探愈不了山形雖渾成石
貌實妍巧宛然山陰遊萬狀難分曉骨力故清竒因知
得名早
陸探微員嶠仙遊圖
員嶠方壺戴斗極疊嶂横陳開碣石翠崖丹磴互低昂
複閣層闌轉空碧碧桃花落笙聲幽雙成吹玉彩鸞謳
跨鳳騰雲去無跡清猿啼斷層崖秋霞光隱映山長在
寰海茫茫隔煙靄舊遊仙侣漫招呼誤落人間幾千載
吳爭越戰何可數束書何問桃源路畫圖空見避秦人
隔水漁郎不相顧
閻立本秋嶺歸雲圖
唐室閻公多雅度政暇舒懷染豪素重疊青蒼百丈山
參差紺碧無窮樹白雲一抹時&KR0616;來陰翳千林㤀朝暮
仙家寂寂野禽啼板橋歴歴行人赴迢遥白水接荒邨
蕭瑟黃蘆鳴古渡當年畫手不乏人誰似閻公能武步
宣和寶愛什襲藏御筆親題尚如故屈指於今七百年
一失一得真有數清容先生欣購之倒橐傾囊愜所慕
吾儕何幸入竒觀滿目氤氲起雲霧固知作者有深思
蕪詞何敢輕相附摩挲繼晷未能㤀慚余亦有煙霞痼
王維輞川圖
猪龍兒嬉錦䙀好三郎歲晩懽娱老阿環姊妹擁華清
朝士宫前誰敢到右丞脱却尚書履布襪青鞵弄煙水
藍田别業堪畫圖矮本丹青自游戲華子岡頭輞口莊
湖亭竹館遥相望小橋摺轉青紅忩樹巢歴歴煙茫茫
欒家瀨前兩舟上柳浪一尺清風狂詩成相與和者誰
我家裴迪無能雙丘壑風流固如此安知畫外清涼意
凝碧池頭天樂聲白石纍纍淨如洗亂後歸來舊第中
玄墻綠戸老秋風人生過眼皆夢境乞與山僧開梵宫
半幅吳綃如傳舍俟誰得此千金價客來寒具莫悤悤
三百年前御厨畫
上馬
眼昏身手鈍上馬怕風沙只好扶藜杖循籬看菊花
虞雍公誅蚉賦虞伯生書
因讀誅蚊賦深憐愛國情三公登間諜四海失昇平早
覺文章貴爭期德業成雲仍蒙世禄翰墨負時名
幹馬圖
圉人扈從温泉宫曉汲清波浮(闕)驊騮解語意相得
肉騣振動嘶春風天子臨軒催羯鼓(闕)茵檀板登牀舞
美人盼睞相輝光那復臨邊思報主潼關夜半烽火明
錦䙀兒來坐大廷此馬棄捐何足道顧影長城厭水腥
題黃鶴樵叟竹石
風落湘江秋正波重瞳消息竟如何竹間猶有斑斑淚
應是英皇恨更多
黃大癡縹緲仙居圖
玉觀仙臺紫霧高背騎丹鳳恣遊遨雙成不喚吹簫侣
閬苑春深醉碧桃
菊山詩贈吳興黃君
菊蕊逢秋放山居可醉眠落英攲石冷佳色傍雲鮮舊
摘煙蘿外新栽水竹邊思君多道味何日共攀緣
岳王墓
結髮行間見此公兩河忠義俟元戎勲成伊吕終方駕
算勝孫吳亦下風拂劒未酬千古辱賜環空壊十年功
奸邪賣國堪流涕獨立西風看去鴻
方方壼雲林圖
仙人危太樸屏跡雲林間河車運金液九轉成大還苦
辛三十載得道鬢已斑弱水政清淺蓬萊那可攀嬌娥
貯金屋霜露零秋山勿猜松柏操不及桃李顔
王叔明雙松圖
碧眼支郎耳更聰軒楹占斷白雲中有聲聽到無聲處
錯認長松是老龍
玉山佳處
神人夜斧開清玉一片西飛界溪曲中有桃源小洞天
雲錦生香護華屋主人意度真神仙日日醉倒春風前
手揮白羽扇口誦青苔篇袖拂劒山雲足躡藍田煙飄
飄直向最佳處潄潤含芳掔琪樹世間回首軟塵紅不
須更向蓬萊去
題趙鷗波古木竹石圖
水晶宫裏人如玉忩瞰鷗波可釣魚秀石疎林秋色滿
時將健筆試行書
題高尚書秋山暮靄圖
三代以來推盛世九州之外有斯人君看筆底生秋色
盡在瀟瀟楚水濱
題倪幻霞良常草堂圖
幽館曉山如沐斷橋春水初生花下班荆酒熟松間散
策詩成
自題晴竹
歲寒有貞姿孤竹勁而直虚心足以容堅節不撓物可
比君子人窮年交不易曄曄桃李花旦暮改顔色
李思誨柳浪輕舟小景
曉煙如幕柳垂絲曲曲春塘望欲迷一箇輕舟仍載酒
赤欄橋外聽鶯啼
楊昇蓬萊飛雪圖
仙山一夕遍瓊瑶萬木森森長玉苗處處樓臺相掩映
素娥白鶴正逍遥
荆浩秋山仙侣圖
竒峰迴合映林光霜氣殷殷滿竹房知有高人山外住
故㩦綠綺入崇岡
盧鴻蓬島仙遊圖
蒼崖千丈有雲封劉阮何來策短笻行過石橋看急澗
一聲野鶴出長松
韓幹雙馬圖
渥洼自昔産龍媒何事開元萬騎回千載韓公稱入室
恐驚風雨未應開
題危太樸所藏滎陽鄭虔畫秋巒横靄圖
虎頭昔日稱三絶孰謂新圖見鄭虔紫翠虚無晴嶂裏
青紅掩映夕陽前從知嘉賞歸明主應許神工邁昔賢
滿目秋光無著處此身疑在碧雲巔
題危太樸所藏李昭道畫春江圖次蘇東坡韻
春江淼漫百疊山晴煙籠山山吐煙望君拄笏聊騁望
但見一氣長蒼然千章綠樹倚茅屋復有澗谷奔寒泉
商舸迎陽泊沙岸布帆吹籟彌平川李侯生前得此景
骨格更出探微前胷中八九小雲夢筆底萬頃滄浪天
鉛丹金碧世希有晶瑩不讓蓬瀛妍江樓掩映臨江碧
時見輕鷗落渚田此圖此景有神護小住人間七百年
摩挲絹素開黯淡飛舞妙思藏便娟臥遊齋頭一展看
恍若身對湘巫眠鼎湖髯挂李侯去飄然久作芙蓉城
内仙鄒陽後身薄自曉舍我誰結三生緣嗚呼江煙幻
滅在俄頃短詞聊次東坡篇
題荆洪谷楚山秋晩圖
峰迥留深隱天青襲素袍棲身斷人跡游目送鴻毛樹
挂栖崖鷙藤懸飲子猱龍眠石澗冷虎撼樹根牢野客
吟時共山翁奕處遭浮雲過水盡孤月挾霜高羽使來
三島胎仙舞九皋左招玉斧飲右攬赤松邀空色收寥
廓虛聲起驛騷彈琴遺古散問字度危橋遂向圖中見
誰能世外逃乘槎幾月至一泛九秋濤
題趙幹春林曲隖圖
風暖柳仍綠春晴花更濃高低茅屋靜遠近碧溪通亭
白分湖色山青隔岸容村翁無俗慮相過說年豐
題黃荃蜀江秋淨圖
蜀江昨夜雨初歇兩岸青山淨如拭疎柯歴歴間青紅
古渡何人相向立扁舟吚啞過江來酒家猶掩門未開
數聲雞犬知誰處浩渺東流不復回萬竿脩竹鳴蒼玉
怪石巉巖倚茅屋驚濤震盪戰馬奔不動山翁臥深谷
江山盡屬掌中看畫圖莫作尋常觀成都要叔留妙筆
一縑秀色若可餐堪歎宣和藏匪固杜鵑啼斷天津路
何知散落向人間猶藉清容加襲護吾儂幸爾相遭逢
誰數當年有項容臨忩展對未能已祇覺颯颯來松風
題吳瑩之所藏郭忠恕畫冊
恕先非漫士却儗閬瀛仙資稟山靈秀胸羅錦繡妍居
周聲譽重仕宋位名遷篆隸宗前哲丹青邁昔賢觀樓
殊壯麗雲水自澄鮮泉落千重壁峰迴萬井煙春秋仍
變幻揮灑更悠然啄木藏深樹鴟夷釣碧川歌聲振林
表笑語出花前御舸乘紅粉扶留挂綠錢素縑盈咫尺
妙境總堪憐一入宣和襲千秋取次傳故人持過慧續
尾愧殘編
李成江邨秋晩圖
萬壑秋風木欲空流泉屈曲竹叢叢山家已露炊煙白
鳥雀初歸夕照紅籬落喜無車馬跡柴門時有故人蹤
桃源漁父知何處未若兹圖景最工
王晉卿萬壑秋雲圖
千山迴合平原少雲去雲來忘昏曉絶澗奔飛萬壑雷
丹楓蕭瑟一林鳥獨坐長吟是阿誰蹇驢騷客行遲遲
何來征舸江頭泊無限秋光屬爾為
題郭忠恕夏山仙館圖
碧樹沈沈覆草塘湘簾齊揭藕風涼人間無地逃炎暑
安得移家住上方
奉題文與可十竹圖二首
過雨湘江翠羽攢舞風清影玉聲寒當時嵇阮人何處
留得高標咫尺看
湖州仙去幾經年十竹新圖屬世傳點點墨花金錯亂
離離月影鳳翎鶱
題趙令穰秋邨暮靄圖四首
遠岫千重青似染平林一望錦成堆迴塘漁艇不歸去
谿上數家門半開
谿上數家門半開邨翁傍晩却歸來霜林掩映芙蓉色
秋水微茫鴻鴈哀
秋水微茫鴻鴈哀短橋曲渚錦林開疎林欲下斜陽色
一抹青山入望來
一抹青山入望來滿林秋色總詩材宣和當日珍天府
未許騷人費品裁
米芾真蹟
樹色模糊蘚逕平人家只隔水泠泠白雲不解巃嵸去
遠却峰巒一半青
趙千里畫長幅
神區何處有此山盤迴聳峙如髻鬟安期曾於此鍊液
瓊柯鬱秀非塵寰白雲擁戶不須掩紫霧臨忩未許關
朱樓縹緲足舒眺虚亭幽絶時躋攀珠簾輕揭青鸞舞
畫舸徐牽白鶴還溪迴時有飛瓊度橋迥常憑弄玉扳
絳桃亂落無人埽瑶草叢生若箇刪山中勝槩何可數
流泉㶁㶁空潺湲誰能摹寫長圖好伯駒筆妙趣自閒
固知作者有深思展卷情馳未擬還先生寤寐何時已
晴忩對閱娱心顔陶貞白在何處胡不同來此中住仙
家自昔忘歲年長嘯拂衣自來去
題趙千里畫八幅
數幅晴雲翠袖千重碧樹瓊樓羡殺承平公子筆端萬
里瀛洲
題馬遠虚亭漁篴圖
五月江南雨乍晴看山如在畫中行隔谿簾幕初飛燕
灌木池塘獨聽鶯暑向昨宵風雨盡詩從今日簟紋成
晝長睡起無何事驀送滄浪漁笛聲
題危太樸集八大家
諸君揮染映空碧十日一水五日石春山秋樹綠更紅
板橋野屋横且直煙雲蓊鬱風雨交夏木重重氣猶濕
山花若笑山鳥鳴五馬驍騰僅盈帙古岸疎林秋氣清
石澗飛流疑咫尺老來看畫眼枯澀便擬買田谿水側
脱去賜帶繫芒屐著書五車刻苔壁
題鄧善之集十大家
展畫能銷夏何如此更深匡廬雲互湧湘水雨生陰粉
豔知春色林疏識暮心羨君幽致好不必費遐尋
題黃子久為姚子章卷
空巖花落滿林香古殿松陰入座涼清絶右丞名獨擅
精妍北苑𣲖何長寂無雞犬鳴晴晝時有煙雲遶上方
賴是一峰傳正脈故將沖澹洗濃妝
題黃子久為徐元度卷
一峰老人嗜泉石八尺素縑寫秋色頓使忩頭開翠微
復令篋裏流丹碧翩翩逸興殊未已更撥苔文青可指
擺脱驪黃見神駿洗盡鉛華出西子徐君那得不破顔
此身如坐清泠間未損嘉賓一日槖買盡沃州千萬山
吳中好事家相屬得隴何人堪望蜀斷無明月映連城
或可崑岡矜片玉君不見開元王右丞南唐董北苑丹
青一片流至今前輩風神更超遠一峰固是餐霞侣知
音未敢輕舒卷
題黃子久吳門秋色圖
幽人來往吳中道獨棹秋風海上仙何處歸颿頻倚岸
幾家茆屋傍流泉水禽欵欵集深渚夕照霏霏媚遠天
點筆忽驚埃壒外恍疑身在輞川邊
題梅道人為伯理十幅
雲溪吳仲豈凡儔寫得湖山數幅秋良夜漏沈呼剪燭
不知風雨下前洲
題曹雲西畫卷
東吳高士雲西客愛染長箋淺深墨空濛不記山幾重
萬樹疎煙氣猶濕漁人舉網溪流清野老何來款素情
上方鐘磬出雲表歸帆影落空江明前邨雞犬日已暮
黃葉秋風滿山路箇中妙境壓古人三復摩挲未能去
題董北苑畫
樹密重重萬壑深清溪決決更穿林行人曳杖頻回首
隔岸黃鸝送好音
題李成秋山圖
蕭蕭木葉落欲盡渺渺洞庭生白波杜老因悲秋事晩
山翁斜日望蒼螺
題王晉卿釣魚圖
雨歇見春山菰蒲第幾灣鷗來又飛去只有釣舟閒
題趙千里春景
朱樓不識有春寒隔岸何人盡日看為惜年光同逝水
肯教桃李等閒殘
題趙伯驌畫
車轍轔轔過别山滿林霜葉映紅顔晩來仍起雲千疊
一片幽間指顧間
趙子昂畫夏景倣王摩詰次韻為袁清容學士
山樓開處映晴霞消夏虚明水閣斜雲影倒忩思泳藻
松風吹落鳥銜花
題趙子昂倣張僧繇筆意
寒雲淰淰碧峰攢木葉驚風下急湍何處山人殘照裏
罷琴猶向隔江看
題趙仲穆畫
草堂仍著薜蘿遮地僻林深有此家只道春風吹不到
門前依舊落松花
題黃子久海嶽菴圖
元章翰墨世稱良近代癡翁更擅長海嶽尚餘清勝在
一江秋色兩微茫
題黃子久虞峰秋晩圖為太樸先生
古樹盡歸秋色裏人家常在水聲中數行旅鴈入雲去
一簇招提倚碧空
題黃鶴山樵劒閣圖
天梯石棧自相鈎造物玄功筆底偷挂起碧忩相對處
滿堂風色劒關秋
題畫
古木槎牙知幾年一叢修竹翠依然空山莫道多寥落
自有春風到日邊
題畫二首
春濃不放小禽棲白髮衝冠向晚啼簾幕半開人未起
樓臺風㬉日猶低(右白頭)
春風嬌軟綠陰肥上苑鶯花紫翠圍却向後宫深院裏
一枝閒自理金衣(右黃鸝)
劉致時中集
致字時中石州寧鄉人父彦文字子章著有玉
亭小槀歴官廣州懷集令卒權殯長沙大德戊
戍姚文公燧遊長沙致自狀其先人懷集令之
出處丐銘幽墟且手所為文取正焉燧讀之盡
卷賞其為辭清拔宏麗為之不已可進乎古人
之域因為之作墓銘致初任永新州判歴翰林
待制出為浙江行省都事卒貧無以為葬王真
人夀衍躬往弔哭周其遺孤舉其柩葬於德清
縣與已之夀穴相近春秋祭埽不怠詳見陶宗
儀輟耕錄
對月
凉霄在前墀佳月墮我側此月如此心曠朗一片白開
樽起相娱佳月即佳客月如感知已為我好顔色此時
還獨醒奈此明月夕
題錢玉潭竹林七賢圖(并序)
往歲居建康青溪第一曲與蒼筤谷相對憶竹
林衆君子故有此作今觀圖遂書於後
門巷寡轍跡靜對溪南竹溪水淨堪染竹色與分綠有
時澹相向襟抱如瑩玉安得萬蒼筤遮植青溪曲豈無
嵇阮輩遁世尊往躅浩歌日酣燕達生亦云足
青樓曲
峭寒暗襲雲藍綺鮫帳愔愔夜如水美人骨醉紅玉軟
滿眼春酣不忺起幽禽關關喚霜曙金壁屠蘇溢香霧
有生只合老温柔璧月長教挂璚樹鴛鴦同心暗中結
滿意芳蘭煖紅雪癡雲騃雨自年年不管人間有離别
秋雨吟
濕螢閃光飛不起八尺風漪夜如水仙姝不眠肌骨清
起馭夜涼吹玉笙曲中忽作孤鳳鳴天帝感泣秋雨零
旱龍暍死嗟莫及坐見扶桑落葉濕前溪水高龍夜吟
不管西郊老農泣
淮南歌
甓社湖中出明月斯須千山萬山白燭龍馳影不敢眠
淮上風煙黯無色鼪鼯起啼鰍鱔舞荷風驚濤戰南浦
湖天無光湖水立夜半行空灑飛雨東方搖搖天欲曙
畢逋啼老扶桑樹淮天幽幽澹空素老蚌潛輝寂無處
古采蓮曲
長安女兒淑且濃日日采蓮溪水中笑插荷花照溪水
韶容欲與花爭紅溪中荷花深幾許溪上時時聞笑語
紅酣綠縟不見人應在荷花更深處歸時夜涼溪水清
扣舷踏歌蕩槳行花葉盖頭花㔩髩溪上月明潮已平
望夫石(一作磯)
望夫山頭日欲頽望夫山下江聲哀山頭日日風雨惡
(一作落)江上不見行人回空山亭亭幾朝暮獨(一作猶)記行
人去時路知君渡河長不歸恨不當年逐君去此身化
石千仞磯石猶可轉(一作懸)心不移長江水涸黃埃飛行
人應有歸來時(一作期)
姑蘇臺
麋鹿應知易代頻吳趨誰唱不堪聞捧心臺暗梨花月
抉目門深薜荔雲江閱水犀歐冶劒氣騰金虎闔廬墳
計然已死鴟夷逝寂寞五湖西日曛
燕中懷古
荆卿墳上草離離郭隗臺前對落暉戰國山河秋氣肅
中原豪傑曉星稀乾坤納納無人識南北年年有鴈飛
誰似盧溝橋畔柳安排青眼送將歸
項炯可立集
炯字可立台之臨海人端行績學通羣經大義
為時名儒晦迹不仕一時名公碩士若金華黃
溍晉卿晉寧張翥仲舉輩多從之游嘗居吳中
甫里書院時與玉山唱和其古樂府如吳宫怨
公莫舞空井辭江南弄等篇酷似李長吉惜其
詩不多傳云
感秋六首
南風久不作囂祲曀中天龍文裹羸牸熊貙散如煙萬
蟻赴墜蝶捷如下瀧船誰當昭若蒙凍(闕)栖枯蓮
劉項龍虎爭遺民盡瘡痏故掾入收律諸將醉斫柱四
老亦強出兩生終不起三王盛禮樂竟為吕政燬烏乎
百代下汲汲豈無意
洛陽少年人英風振四方三表與五餌可以紿中行胡
為慟歲餘不一試而亡曾顔雖魯愚豈曰終荒唐天才
何代無養之當有方
班超負竒氣投筆西出關風塵髀肉消日月鬢毛斑苟
可利吾國何必求生還偉哉馬伏波竟死壺頭山
雲雨手翻覆越盟久已寒尺布與斗粟意態尤可憐狂
奴豹隱霧故人龍在天鶴書訪羊裘賤貴何足言
今年深入山逝將同木石時讀古人書撫髀成感激顔
生雖陋巷易地亦禹稷彬彬韶輅冕損益文與質杜陵
安知此妄語同盜跖哀哉疇我晤長林月如漆
空井辭
石蘭古蘚青連錢老梧石罅孤根懸下有一斗琉璃泉
轆轤不鳴修綆斷蛛網濛濛梧葉乾
江南弄
篁深雨過月色青濕螢幾點風穿櫺秋聲滿江龍一吟
江空漠漠懸疎星鳳凰城頭石花吐雷擊老樹蛇骨腥
鬼雄騎黿潮際上暗藤如山走漆鐙
吳宫怨
繡楣灑黃粉椒壁漲紅青倚簷樹如鬼深草蛇夜鳴髑
髏已無淚古恨埋石扃(鐵雅評曰十字憯過牛鬼髑髏無淚尤勝無語)
公莫舞
龍蟠錦帳金奕奕虎旗無際人馬立肉林垂&KR0954;陵阜赤
萬甕行酒晴虹濕大蛇中斷狂魄滅重瞳無光射寶玦
雷憤風愁三尺鐵河山未必如爪裂老荒捽珥語公莫
頭上青天懸日月(鐵雅評曰錦囊子有竒語無此竒氣)
妾所安居
北風玉燕落雲際曲屏夜渺紅冰碎守宫不滅腕痕香
蕙帳垂垂雙錦帶杜鵑聲裏發珠林黃葉夢中行紫塞
防秋舊校馬如狗繡鹿毳袍新樣製芳魂一點渺何棲
煙雨菰蒲大江外
題趙子固水仙
龍波乍起湘雲濕帝子欲歸歸不得十二煙鬟點遥碧
到今愁魄寄湘花畫出深愁雲繞筆
題趙子固蘭菊
涼雲如波散銀浦飛虹不見行天鼓野花幽草一團春
㬉天相倚愁殺人
宿鳳皇山上方懷古四首
夜豁山忩坐泬寥一尊月下酹江濤縱横龍尾霜痕斷彷
彿虎牙雲氣高誰云魂魄猶思沛細看荃蘅忍反騷百
五十年真夢耳古槐殘蟻黑於毛
石壁削下三千尺挂我雙屐栖林廬潮聲夜半起天末
月色秋高照雨餘禪榻了無羅綺夢酒家或見鳳鸞書
塔根蘚骨化黃土寧使人間瘧鬼除
江左夷吾浪得名豫州英槩亦沈冥夕陽遠(一作枯)樹山
如赭秋雨荒臺草更(一作自)青漢苑玉魚誰復葬昭陵石
馬已無靈可憐白髮商人婦猶向鐙前話(一作唱)後庭
楚聲四(一作夜)起國殤(一作殘)悲運盡東南事可知塞下(一作)
(上)徑(一作竟)推金馬去草(一作塚)間俄見石鯨(一作鱗)隳祝宗
端合(一作只)先祈死丞相空聞後出師落日半江秋寂寞
乳鴉啼(一作猶)繞萬年枝
即事
江南水闊疑無地漢北風高忽似秋鴻鴈定應驚悄悄
麒麟何許泣幽幽步兵阮籍唯耽酒隱士龐公不入州
敢饜朝盤惟苜蓿封侯渾是爛羊頭
送袁孟敏歸潭
吳門送客折楊柳迢遞郵亭短復長五月海雲應未熱
孤舟江雨定微涼春濃乳酒浮鸂鶒夜冷牙牀攬鷫鸘
歸到故園無限樂小山招隱莫須忙
次韻鄧祭酒贈極元無師
麈尾天花灑石扉莫教五色掩摩尼峰頭笑縱金衣鶴
竹裏閒尋玉版師言論每懷龍井夜扶携渾似虎谿時
芝雲更擬分蒲榻黃葉滿山題近詩
題埜秀堂
霞際浮玉青霏霏吳中景物天下稀三江入海作秋浪
五湖滿地搖夕暉孤鶴忽與白鷺起神龍或挾赤鱗飛
胡牀抱膝但長嘯丈夫安得為輕肥
築室湖灣種花柳掃雲巖阿坐薜蘿曉雨紅披黃鳥路
春風綠漾白鷗波招隱誰看大山賦扣舷自作小海歌
莫收俗物挂眼底由來勝事吳中多
元詩選三集卷五
