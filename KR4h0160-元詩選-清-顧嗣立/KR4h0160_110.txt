元詩選三集卷十六庶吉士顧嗣立編
于立會稽外史集
立字彦成號虚白子南康之廬山人故宋名將
家幼明敏博學通古今善談笑學道會稽山中
得石室藏書遂以詩酒放浪江湖間長吟短咏
有二李風近體五言如水迴嵐氣合風度竹聲
遲香挹花間露凉生葉上風七言如荷露襲衣
凉冉冉桐隂轉戶月疎疎近人月色如相識照
水花枝若自憐皆天然佳句愛吳中山水清曠
因寓居之以玉山草堂為行窩焉鐵崖謂其人
如行雲流水無所凝滯游方之外者也
桐軒曉坐
曉對東軒樹微飇散清影凉生桐葉移露滴秋隂冷寥
寥鳴鳳來歴歴啼烏静徘徊未成句月明下金井
題趙仲穆畫馬(一作臨李伯時鳳頭總圖)
房星夜入水龍馬出渥洼西來幾萬里進入天王家公
子重毫素慘淡生風沙明時不用(一作好)武終然駕鼓車
次韻鑑中八詠
種山
青山削芙蓉上有浮雲生窈窕俯長流逶迤帶重城朝
光散霞彩暮色涵空青鴟夷去不回遺爾千古名
三山
蓬萊失左股負似垂天翼中有仙人居珠宫燦瑶席凝
雲不飛去化作輪囷石彈琴坐石上長憶三山客
崇山
會稽山冰國崇山幽事多當時觴詠處春淨花顔酡磊
落黃金罍玲瓏白玉珂行樂須及時美人在丘阿
梅山
梅山如積翠的礫手堪捧遥遥仙人尉盤盤故時隴丹
泉清可鑑石乳甘於湩行將解塵纓於焉蹈高踵
鑑湖
我愛鑑湖水明如照膽銅澄清若有待渾濁那能蒙當
時賀知章富貴如苓通豈無一畝地來築仙人宫
古城
驅車曉行邁行行出郊郭斷岡屹崇墉虛籟殷靈壑雨
深瑶草長風定松花落西山有爽氣逍遥倚晴閣
縹碧樓
樓居本高明況在松竹間溪流深幾尺新雨過前山浮
雲多變態好鳥亦間關偃蹇樓中人對酒還開顔
芬陀室
視心如蓮花淨明涵十虛出泥本無垢靈體皆真如大
千入一息晏坐忘百須陶公雖飲酒時能到林廬
釣月軒
夕息西軒隂頗愜濠上景持此明月鈎投竿釣清影流
螢飛暗度幽鳥棲還警遊鱗亦復來露下芙蓉冷
芝雲堂以古樂府分題賦得短歌行
白日苦易短百歲良非長今日花間露明朝草上霜黃
河無停波浩浩東入海弱水隔神山靈藥何由採羲和
緫六轡蒼龍挾其輈迴車謁王毋蛾眉生素秋虞淵沉
暮景忽在扶桑顛孰知青天上年年葬神仙尊中有美
酒瀲灩浮春香調笑青霞侣嬋娟紫雲娘今日不飲酒
奈此白日何來者日益少去者日已多太極那能窮渾
沌不可補不如醉鄉人一息同千古誰云刀圭藥可以
養神骨天運未可期且盡杯中物
梧竹謠(并序)
雲臺外史題梧竹堂樂府多道梧而略於竹豈
愛惡有不同耶用續其語以補其闕云
鳳來住高梧枝高梧葉老秋風吹月明夜夜栖啼鳥不
如池邊竹千尺露葉霜筠照寒碧今年結實苦未多明
年實多鳳來食
碧梧翠竹堂以碧梧棲老鳳凰枝分韻得枝字
新陽散微雪薄靄凝春姿逍遥桐軒下命侣酬芳時輕
風蕩微和酒面浮晴漪娟娟明月鈎挂在珊瑚枝
湖光山色樓以凍合玉樓寒起粟分韻得樓字
凝雲變晴景積雪滿山丘公子延綺席美人迴綵舟逶
迤度飛閣窈窕接層樓微飇散輕靄寒光抱空浮勿云
歌鍾樂適為窶者憂願言均此施榮名及千秋
題天台採藥圖
天台之山千崖萬㟧下壓玄隂之九壘上通青天於一
握長松古檜隂森菽白日飛湍懸瀑澒洞振巖壑窮搜
遠討不可極中有仙人在寥廓褰衣澗曲者誰子似欲
長往窮冥漠石橋流水定何處鳥啼春暮桃花落但見
霓旌飄飄集仙侣丹光翠色暎樓閣授子素書仙可學
況有瓊漿與靈藥雲霓衣裳霄霧樂瑶牀玉枕真珠箔
此中居處良不惡胡乃區區念城郭世道日偷民德薄
變轉更遷如六博人間不似山間樂嗚呼人間不似山
間樂胡為丁令歸來化為鶴
至元戊寅四月十九日風雷大作邨民以為龍王
嫁女予作詩以紀之
西(一作東)方龍君(一作王)嫁龍女雷車彭彭載風雨神奸夜
邀髑髏語碧草無光愁露渚鮫人獻綃珠淚泣(一作幽宫沈沉)
(精爽入)鸞裾行煙翠痕溼阿鬟嬌小不成妝帝與桑田湯
沐(一作作湯)邑臙脂紫玉(一作土)吹海腥陽侯擊浪玻璃聲湖
邊地皮薄如紙長堤捲作長河水
夜夢家兄又夢陳敬初
我來與君同作客前年共住江邊宅君騎快馬事遠遊
我亦流離去鄉國君家慈親猶未老眼前骨月仍相保
三人兄弟何人強之子文章最稱好我家老兄浙水濱
老兄比弟家尤貧五年零落不可見迢迢歸夢還相親
人聞夢中相爾汝傍人不知夢中語起來明月滿虛庭
丹楓墮影天霜雨秋風江上生白波秋江蕭蕭鴻雁多
遲君不來知奈何聊復慷慨成悲歌聊復慷慨成悲歌
題顧仲淵煙(一作棲)雲軒與玉山同賦
玉峰連天向天起秀色盤迴(一作桓)三十里寒翠淋漓溼
窗几影落明湖一泓水明湖之水清無底幽人結屋湖
光裏溪南溪北花陣迷舍東舍西山鳥啼夜來東風雨
一犁滿川煙霧春雲低春雲無心無定據長在幽人讀
書處未肯從龍行雨去牎前且伴幽人住
題虞瑞巖白描水仙
流洲之君號中黃琱冠翠被懸明璫通明宫中拜帝觴
帝遣換骨生天香醉後横斜踏明月明月零亂如冰雪
為傳清影落人間化作幽芳更愁絶官車曉過西陵渡
貝闕珠宫鎻煙霧君王十二玉闌干玉盤倒瀉金莖露
江風吹斷舊繁華年年十月自春花寫成幽思無人省
持獻瑶池阿母家
題從子倫畫山水
我本山中人頗有愛山癖何人寫秋山秀色如可食天
河露下秋漢白挹露磨空洗秋色炯如洞庭水浸青芙
蓉倒影天光湛空碧又如飛龍天外來鱗鬛森森插霜
戟遠嶼瀰茫隔煙浦冷雲溼翠愁痕古便從海上訪三
山又恐征帆迷處所若耶溪在何處歸去來山中住道
逢仙人紫綺冠指點丹崖是征路寄書松竹問平安莫
嫌老子來遲莫
玉笙謠玉山席上贈周生時鐵厓同賦
十三學神仙十五能吹笙仙人王子晉同上鳳凰翎丹
山鳳凰十七聲鈞天按節皆和鳴西遊瑶池謁熊(闕)董
家雙成最娉婷桂殿初凉溼秋露鵝管吹煙隔輕素縹
縹新聲汎紫霞(闕)曲每得周郎顧鐵厓仙人横鐵笛幾
度周郎蒙賞識同向緱山弄月明九點齊州暮煙碧
題米元暉墨山
生來墮塵網苦為塵網縛暇日起我早騎驢出東郭城
門老人髮半垂問我騎驢何所之為言欲向山中去茅
屋正在清溪湄山中之人面如玉手把素書跨黃犢石
泉夜煮茯苓香滿屋秋雲邀共宿綠蘿曉月懸松風縹
緲惟聞煙外鐘十年往事一回首己隔雲山千萬重潦
倒狂吟頭半白把卷令人念疇昔石田瑶草近如何題
詩好寄山中客
題錢舜舉畫青山白雲
吳興山水天下無吳興畫手天為徒天河染露洗空碧
輕煙薄素開新圖白雲欲散松風起迥如丹丘隔海雪
後寒糢糊溪光倒影丹翠溼又如洞庭水浸青珊瑚綠
蘿吹香挂秋月小橋野逕相縈紆行人遥遥向何處丹
崖石檢或有仙人居溪山如此無不好竹屋臨流可投
老春雲秋露石田腴我欲耕煙種瑶草
題熊自得畫丹巖圖
混沌夜死元氣裂煉石穿絲補天缺誰將餘鞴鼓八風
一點元精鑄明月顧兔飛上天清光缺復圓嫦娥抱影
空嬋娟一朝影落松風顛古佛龐眉兩癯肩築室勘道
來何年摩尼寶光照濁水天花散落香爐煙溪上青山
不知數日日春風長蘭杜褰衣便欲問真源斷猨疎雨
青林暮松雲仙人披錦袍爽致寫入猩猩毛一川晴靄
動空碧萬壑翠氣翻雲濤手攜綠綺琴為子彈鳴臯金
樽瀉酒對山月仙之人兮如可招仙之人兮如可招汗
漫與子同遊遨
擁翠堂詩卷
幽人結屋江邊住俗聲不到題詩處門前惟有樹扶疎
簷間只許雲來去落花如雨東風狂綠雲滿地春茫茫
一聲啼鳥驚夢破翠屏淺印煙峯長海綃輕薄煙霏暝
空碧無痕湛清影天風吹落竽籟寒嵐光溼透衣裳冷
我生已有遺世心便欲長往窮幽尋微茫樓觀不可到
雲林冥冥苔碧深
贈松崖隠者
滄江之水清如空長林沓嶂高巃嵸何人於此憩幽寂
白雲滿地迷行蹤層崖蒼蒼如積雪巨靈手擘芙蓉裂
蒼官鬚鬛老歲寒地位清高兩孤絶根蟠重隂神鬼會
節抱太始冰霜結上有六月天風聲下有百尺之玄冰
門前夜半山月落子規叫絶煙霏冥隠君此意人莫識
高比青松堅比石石上薜蘿聊可衣松根茯苓誰與食
隠君隠君百不憂子之於世知何求棟梁砥柱或見用
萬牛回首如山丘
范寬小雪山
山人昔日住山中山中酒熟蒲萄紅山人醉卧呼不醒
浩蕩十日吹天風夢駕天風度寥泬貝闕珠宫互明滅
玉龍千尺擁冰髯手挹銀河弄明月仙人勸我金屈巵
更吹白玉雙參差東風琪樹花如雪千片萬片凌空飛
怳怳魂神逐煙霧起來却蹋孤山路瑶華滿地不堪拾
騎驢直上梅花墓范寬善畫老有神恍然見我夢中身
煩君更向溪橋畔為寫當時踏雪人
題張戡獵兔圖
八月九月天雨霜北風吹沙邊草黃騂弓白羽黃金鏑
虎皮蒙鞍懸兩狼契丹小兒頭半禿生來湩飲常食肉
彎弓射獵不遺鏃阿㕙但遣韓盧逐解鞍野食仍割鮮
止息還依沙草邊同唱胡歌作胡語醉來却枕穹廬眠
嗟哉爾㕙良獨苦致身三月如何補縱然用作管城君
秦人少恩棄如土
分得烏夜啼送朱長元赴膠州同知
城頭烏夜啼還過上林栖上林高樹多好枝歸飛啞啞
東復西起看江月沉江底使君遠遊中夜起軟紅陌上
踏青陽快馬猶龍車似水烏夜啼啼送君驅車出門風
欲薰東方日出如車輪
題花蕊夫人像
玉屑丹砂和獺髓一點殷紅養花蕊冰肌玉骨自生凉
不信流年去如水火旗曉壓降王道貝闕珠宫長秋草
摩訶池上又西風流紅不向人間老
題蘇小小像
花宫玉燕啼酣春春風勞勞驅夢雲夢嗔夢喜春不聞
紅萱露滴真珠裙夜燕玎玲隔窗語碧紗凝煙咽金縷
行雲妬殺巫山女芭蕉葉葉黃梅雨
題桂花仙人
紫虚真人離紫宫流光夜下如長虹明珠結佩冠芙蓉
鈞天廣樂來相從居然太虚幻為月中有瓊臺白銀闕
羽衣霓裳歌合節玉杵搗碎黃金屑金屑霏霏滿下方
倒吹露脚秋風香齊州一髮煙微茫但見萬國涵清光
胡琴謠贈張猩猩(時西夏高起文同賦)
絳綃羃帳春雲熱銀蠟搖光眼生纈猩猩對客軋胡琴
紫龍銜絲度幽咽新鶯出谷調高聲間關瀉出春風情
珊瑚擊碎琅玕折鳳凰夜叫離鸞驚舞停回雪歌停扇
一曲梁州猶未徧細數驪珠下玉盤百尺冰絲貫成串
錦瑟無聲帝子愁湘波搖江江倒流西風忽起茯苓浦
吹下滿天鴻鴈秋張猩猩更坐調一曲玉軸銀絃再三
促為君寫作胡琴謠西下郎官面如玉
玉山佳處
春風昨夜起吹蕩滄江水幽人渺何許(一作處)乃在玉山
裏玉山秀色何崔嵬滄江之水長縈迴縈迴不盡遶山
去但見滿谷桃花開草肥青野鹿呦呦花下殘棋暮不
收鄰家野老長攜酒溪上漁郎或艤舟幽人讀書忘世
慮結屋山中最佳處世上紅塵空白頭束書我欲(一作亦)
山中去
釣月軒以舊雨不來今雨來分韻得雨字
七月凉飇初破暑秋聲蕭蕭在庭戶清新故人忽見過
契闊有懷何足數西夏郎官好詞翰中州美人妙歌舞
懸知野衲解談天況有仙人能噀雨金刀削翠藕絲長
綠房破蠒蓮心苦詩成脱穎或有神酒令分曹聊可賭
殷勤素手累行觴瀟灑清談藉揮麈紛紛市上聚蚊兒
昌黎先生唾如土
碧梧翠竹堂以暗水流花徑春星帶草堂分韻得
徑字
玉山之堂俯吳甸(音盛)對酒憑高發清興碧梧翠竹晝生
隂金盌蔗漿寒欲凝亭亭雙鳳蹋長筵寂寂孤鶯度深
徑請君更盡雙玉壺絳蠟銀屏破昏暝
以滿城風雨近重陽分韻得近字
梧竹幽深霜未隕置酒高堂洗嚻坌菊英己泛紫霞觴
桂子尚飄金屑粉春潮暈臉笑顔酡遠山入眼脩眉近
顛風折岳江倒流人間何事糟丘飲
漁莊
二月春水生三月春波闊東風楊柳花江上魚吹沫放
船直入雲水鄉蘆荻努芽如指長船頭濯足歌滄浪蘭
杜吹作春風香得魚歸來三尺強有酒在壺琴在牀長
安市上人如蟻十丈紅塵埋馬耳漁莊之人百不理醉
歌長在漁莊底
花游曲和鐵厓先生
煖雲著柳春濛濛綿航兩旗楊柳風美人娟娟錦船裏
灼爍瞳人剪秋水阿鬟養花花滿門洗花染作真朱裙
窈窕行煙蹋煙步野棠亂落麒麟墓東風撲天驅馬來
露香翠泣鴛鴦杯玉箸丁東鳴碧椀鸞簫二尺猩紅板
瓊花起舞歌竹西鐵厓酣春寫春題幽緒不憑蜂蝶使
怨絶冰絲絃第四便裁雌霓作雲箋寫入花遊第幾篇
送姚子章赴浙省計事玉山同賦
之子東遊去神駒背若鴻天樞黃道外星使紫微中北
岫雲雙屐西湖雪一篷重來舊遊地談笑莫悤悤
送趙克讓歸洛陽赴舉
聖化開元極文星入上台梁王尤好賦賈誼獨多才江
草迎人遠宫花近馬開君門多雨露得意早歸來
平遠樓
對酒川光溼鉤簷爽氣浮地從天際沒水近日邊流樹
密煙藏寺蘋生綠滿洲幽人有佳興於此一登樓
題仲穆畫唐馬
大宛千里馬朱汗翠連錢夜秣玉關下曉呈金殿前横
門花似雨韋曲柳如煙虢國爭馳道將軍避繡鞭
題超覽樓
闌干超覽樓高倚越王臺水接三韓外山從百粤來御
風凉滿袖問月酒停杯少待談空罷登臨亦快哉
聽雪齋以夜色飛花合春聲度水深分韻得飛字
暮雪密成圍寒侵酒力微度窗聞暗響啓戶見斜飛漸
覺明書幌時來近舞衣酣歌過午夜香靄正霏霏
歸越次郯九成韻
雪消汀草碧行子理歸舟落日千山暮清江萬里流蕭
蕭鳴去馬渺渺沒輕鷗自笑清狂者真成汗漫遊
近詩數首簡玉山(一作白鶴觀題寄玉山主人)
我離(一作住)城中五十日念子終日不相忘驛回隴首梅
未發鴈過沙頭書幾行田間雞黍酒正熟霜後園林橘
半黃亦欲歸栖(一作後日東歸)同一笑(一作醉)酣歌不減少年狂
寄盧益修
山中舊屋近如何想見凉雲長薜蘿剡水舟迥應載雪
山隂帖在可籠鵝相思坐使歲華晩顧影空憐月色多
惆悵何人賦招隠淮南桂樹不勝歌
題水竹居
隠君溪上茅齋好遶屋竹林秋更清放艇莫驚鷗鷺宿
吹簫還倚鳳凰鳴一川夜月芙蓉淨數畝凉雲薜茘生
俗客不來清晝寂小窗瑶瑟間書聲
暮春偶書
沉沉柳巷無行跡惟見簾前落絮頻小雨欲晴先釀暖
輕隂拂地不驚塵已知春事無多日解醉花前有幾人
深院時時剪刀響倩誰裁製小烏巾
用陳敬初雨中見寄有過湖别墅意
似聞茅屋傍清溪楊柳青青水拍堤醉裏不知家遠近
望中惟見樹高低溪雲出洞欲行雨江石穿波不染泥
何日扁舟過湖去竹間取次著新題
送柏子庭歸四明
東風夜起江花落盪漿過江江水香並人晴樹日杲杲
隔岸煙草春茫茫題詩自有湯休句載酒寧無賀監狂
菖蒲花發蒲萄熟思爾令人意不忘
題顧處士竹逸亭
徵君結屋玉山裏箇箇修篁一尺圍秋聲六月起蕭瑟
翠雨盡日生霏微仙人或送青精飯道士時來白羽衣
清觴雅瑟在盤石坐看白雲天際飛
玉山席上次曹新民韻
綠樹當門過屋高滿溪新水繫雙舠千林夜色懸青雨
萬頃晴雲捲素濤鸚鵡傾杯傳翠袖琵琶度曲響金槽
揚雄賦就風流甚製得輕紅小褎袍
玉山草堂以冰衡玉壺懸清秋分韻得懸字
芝草琅玕徧石田採英擷秀入芳筵白魚作(一作斫)鱠明
於雪綠蟻傾樽吸似川潭底行雲秋共迥簷間高樹月
初懸山僧醉說無生法金粟天花落滿前
春輝樓以攀桂仰天高分韻得天字
飛樓高倚玉繩邊兩兩青娥舞繡筵北斗倒懸江動石
清秋不盡水如天故人相見風塵際此夜同看海月圓
明夕光華應更好買花重上泛湖船
漁莊以解釣鱸魚有幾人平聲字分韻得鱸字
波光月色淨涵虚炯若清冰在玉壺水檻夜凉棲翡翠
釣竿秋静拂珊瑚杯行玉手瓊英酒鱠斫金盤雪色鱸
書卷詩篇不知數為君題作輞川圖
舟中作次玉山韻
落日清江好放船西風滿棹未須牽鯨鯢已静波澄海
鴻鴈初來水接天過眼風光如隔夢近人風月也堪憐
歸來尚有黃花在暫醉佳人錦瑟前
寓月溪寄玉山兼懷德輔
玉山山中春又回看春還又幾人來堂前梧竹性所愛
溪上桃花眼見栽顧况題詩皆好句王褒作賦最多才
何時艤棹婁江曲共聽彈琴坐石苔
姚子章人回知騎從在杭即欲渡江一見遞中得
書聞歸玉山中遂成悵然因寄
聞住西湖十日還冷泉亭下水潺湲錢塘東去直到海
於越南來總是山情逐斷猿明月夜興隨孤鳥白雲閒
玉山池館花無數應待幽人一破顔
漫興一首呈玉山主人
五月田家未足秧壖邊水鸛近人長溪流到海無百里
潮汛乘風矢萬航春樹暮雲迷遠近南山北斗自低昂
相思相見真如夢莫惜題詩卧草堂
送戶部員外郎張君師允銓選
聖主當陽宁文星冠甲科經綸彌宇宙帶礪誓山河荆
楚藩屏大番禺職貢多銓衡須遴選郎署得逶迤夙拜
天書寵俄聞使節過後塵雲擁騎前隊鼓鳴鼉五嶺初
消瘴三江暫息波柴桑訪遺逸廬阜入吟哦地遠雲雙
翼天空海一蠡庭闈情最切鼎鼐味應和還直青綾被
重鳴白玉珂歸来宣室夜前席問如何
秋華亭以天上秋期近分韻得期字(并序)
至正十年七月六日玉山主人置酒小東山秋
華亭上歌舞少間羣姬狎坐庭中時夜將半秋
聲露氣在竹樹間曲水縈帶山石下與銀漢同
流翛然若非人間世因分題賦韻如左
溪上新亭絶蕭爽四簷高樹碧參差香浮金粟秋盈把
凉沁瓊花月滿枝路近東山深窈窕水通遥漢共逶迤
銀瓶細瀉深杯酒羅扇新題小字詩曲倚瑶筝聲累咽
歌停翠琯舞頻欹露零菡萏枝枝謝風入梧桐夜夜吹
每憶天星候河鼓更煩星使問秋期道林明日難為别
更約山公醉習池
題東山圖玉山同賦
不起謝安石其如天下何向來遊賞地芳草落花多
響屧廊
山中老禪寂同坐說吳王時有風前葉錚然下屧廊
題敬仲竹木
洞庭秋盡水層波光動珊瑚碧樹柯夜半仙人騎紫鳳
滿天清影月明多
題墨鴈
黃沙衰草雪毿毿八月天山冷不堪昨夜朔風吹過影
盡將秋色到江南
題山居圖
千澗淙淙一逕通長松盡入白雲中徵君更在山深處
滿谷桃花爛漫紅
題高宗詩意便面
當朝山色尚煙嵐近侍承恩罷早參邊奏不來春殿寂
自將情思寫江南
題趙子昂桃花馬
學士當年侍武皇詔騎天馬入明光上林三月花如雨
吹落金鞍片片香
題松石
匡廬道士山隂住遶屋青松箇箇長溪上一番春雨過
白雲滿地茯苓香
題胡環瘦馬圖
堅昆此去幾萬里荒草黃雲連白沙到得單于臺下日
暖風開遍地椒花
題陳閎畫唐人呈馬圖
大宛直在玉關西萬里風沙入駿蹄一自殿前隨仗立
垂頭不肯向人嘶
題趙松雪楚江清曉
曾從江上繫孤舟渺渺清江萬里流兩岸青山春正曉
一聲鳴櫓下揚州
題趙千里臨李思訓煎茶圖
山風吹斷煮茶煙竹外誰驚白鶴眠寫就淮南招隠曲
松花散落石牀前
題李遵道古木新篁
山中昔日藏書處無數珊瑚並石根海上樵夫都不識
斷雲蒼蘚長秋痕
題陶穀郵亭夜宿圖
行春使者惜春華處處春風楊柳花不向江南望江北
却將恩怨屬琵琶
題王元章梅
老鶴歸来不受呼野橋江樹雪糢糊西湖處處皆桃李
省識春風到畫圖
題墨竹
先生舊隠鑑湖曲無數琅玕遶屋生蕭蕭六月動秋思
不是風聲即雨聲
題柯石
千巖夜半風雨裂古劍斫石生銅折寒潭影動月崢嶸
碧蘚淋漓老蛟血
題邊伯京畫萱竹雞鶼
雲根翠竹依蒼石溪上戎葵映碧流自是鴛鴦元有侣
不因芳草解忘憂
題錢舜舉畫雞冠花
玄霜冷漬丹砂汁翠羽離披紫霞溼金烏海底浴神光
絳幘雞人露中立
觀牡丹有感
搖搖紅影(一作霧)一枝斜看舞東風兩髻娃堪笑年年未
歸客借人池館賞春花
寄陳敬德
郭外何曾有杜鵑客中情緒自堪憐清明過了棃花謝
風景依然似去年
水殿圖
羊車欲過玉闌東雉扇微開水殿風白鳳徘徊金井月
凉隂半在碧梧桐
和西湖竹枝詞二首
儂家住在湧金門青見高峯白見雲嶺上己無丞相宅
湖邊猶有岳王墳
楊柳樹頭雙鵓鴣雨來逐婦晴來呼鴛鴦到死不相背
雙飛日日在西湖
湖光山色樓口占四首
長煙落日孤鳥沒野岸平疇新水多有客倚欄成獨嘯
白蘋洲上起漁歌
團團綠樹野人家一道官河紫棟花柳外時時啼布穀
林間軋軋響繅車
秧池已足三時雨草閣風生五月凉薝蔔開花渾似雪
枇杷著子已全黃
晚煙晴樹遶樓臺别浦荷花遠近開芳草茫茫隨地遠
野帆片片向人來
柳塘春口占四首
江浦雪消楊柳春檻下新水碧粼粼嫁得東風最輕薄
吹蕩柔條拂著人
正月已盡寒未收柳塘曲曲帶平流青絲銀瓶送美酒
赤欄畫橋横釣舟
日落大堤楊柳明棲烏也復可憐生若待清明花似雪
風光多屬上林鶯
嫩綠新生楊柳枝春風故故向人吹春波不盡東流意
折得柔條欲遺誰
漁莊欸歌二首
芙蓉千樹齊臨水橘柚滿林都是霜飲罷玉人歸别院
只留明月照漁莊
對酒清歌窈窕娘持杯勸客手生香袖中藏得雙頭橘
一半青青一半黃
泊閶門次玉山韻
淥水秋風蕩槳船山蘋洲上月初弦清光半入紅窗裏
照見羈人夜不眠
玉山佳處聯句(并序)
十九日玉山主人與客吳水西卧酒不能起余
與元璞坐東廡池上清風交至竹聲荷氣清思
翛然殆非人間世因與聯句若干韻不知二公
在華胥夢中亦有此樂否書之卷中以索二公
一笑
玉山山中清晝長偶來池上據胡牀(立)桐隂竹色不見
日水氣荷風多是凉(琦)魚度波心行箇箇鶴來林下舞
蹌蹌(立)嫩篁承宇清搖幘文藻縈波綠暎裳(琦)每愛湯
休詩可好獨憐賀監醉時狂(立)飯輸香積真成愧酒送
金莖或可嘗(琦)冰盌泠泠寒欲凍蓴絲細細滑仍香(立)
濯纓聊復㪺清溜結佩還須擷野芳(琦)世上黃塵方沒
馬山中白石忽為羊(立)詩成醉卧不知處翠雨霏霏滿
竹房
鄭守仁蒙泉集
守仁號蒙泉天台黃巖人幼著道士服長遊京
師寓蓬萊坊之崇真宫不事干謁齋居萬松間
一夕大雪填門蒙泉讀書僵卧自若京師號為
獨冷先生至正間出主白鶴觀詩多失傳僅見
玉山雅集
登桑乾嶺迎達禮部
曉發桑乾嶺行行路入雲衆山皆在下惟我獨超羣驛
騎天邊出楊花樹杪分老僧邀茗供坐石共論文
和句曲張外史韻寄上清薛外史
明月照寒水清霜積厚冰知君多念我為客獨依僧湖
海十年夢詩書半夜燈忽聞江國鴈寫寄剡溪藤
危太樸應奉夀
華蓋山前爽氣浮瑞鍾人品最清修汗青筆力齊班馬
太白神光煥斗牛絳闕早朝香滿袖玉堂夜直月如鈎
春風道上看紅藥政是斯文獨步秋
和劉遵道僉憲韻題開玄道院呈王真人
龜溪溪上開玄館玉靈仙人别洞天金碧樓臺深翠裏
畫圖城郭淡煙邊桃花春晝霞千樹暖日東風錦一川
人在歸根亭上燕香飄外國羃林泉
鳳凰臺和李御史韻
夜深烽火東城鼓步絶金蓮春筍泥千載王風天轉北
六朝文物日沈西江浮漢地淮山小鳥沒吳雲宫樹低
獨足不回鳷鵲去雲臺今此讓烏棲
和吳大宗師九日迎駕龍虎臺韻
深秋黃道翠華開輦路清光被草萊一地行宫成玉陛
九天明月照金臺班趨文武紅雲合樂奏簫韶彩鳳來
至正明仁希歴代詞臣樂頌太平回
送任生之松江從學
爾翁與我同兄弟廼父論交亦友生愧我江湖空老大
喜君頭角又崢嶸蚤看器識如劉晏還擬文章似禰衡
春雪一篷波萬頃柳條青眼緫離情
上京懷張外史
兩冬為客住龍沙長憶西湖處士家昨夜不知身萬里
短牎明月夢梅花
和沈自誠孤鴈韻
海國風高失薊雲聲聲哀怨不堪聞自憐片影荒城月
肯為飢寒向别羣
和貢泰父待上京即事二首
野韭青青黃鼠肥地椒細細白翎飛郎君怯薛今朝出
請得官錢買酒歸
金鞍寶馬女郎騎笑擁香車出内時齊到五雲新月下
舉鞭相向始分離
雨中海棠分韻得肉字
花神泣向臙脂國淚浥紫綿紅沁肉沉香亭北錦屏寒
太真政在清華浴
僧祖柏不繫舟集
祖柏號子庭四明人寓居嘉定宋史魏王之後
幼從禪學嘗住慧聚寺以畫蘭與普明齊名所
居曰不繫舟子庭能口辨有詩名浪迹雲遊乞
食村落對人不作長語間雜諧調其嘲遊虎丘
云家家恕齋字戶戶雪窗蘭春來行樂處只說
虎丘山蓋謂吳下游賞動輒必登千人石一時
爭尚班恕齋所作字及僧雪窗所寫蘭故也一
日偶觸某官騶從縛至知其為子庭也命賦所
張蓋應聲曰百骨攅來一線收葫蘆金頂蓋諸
侯一朝撑出馬前去真箇有天無日頭因笑而
釋之後至元丙子松江亢旱官府遣吏齎香帛
迎請嘉興方士沈應元雷伯結壇仙鶴觀行月
孛法下鐵簡於湖泖潭日取蛇燕焚之了無應
驗羞赧宵遁子庭有詩其一聯云誰呼蓬島青
頭鴨來殺松江赤&KR2080;蛇聞者絶倒丁丑夏民間
訛言朝廷采取童男女一時嫁娶殆盡子庭作
詩云一封丹詔未為真三杯淡酒便成親夜來
明月樓頭望惟有姮娥不嫁人其滑稽類如此
秋夜長簡玉山
秋夜長秋夜長青燈半炧玉漏未央雲葉颺影露華凝
光為問湖隂柳應有長條刺釣篷
題松溪漁隠圖
老樹驚鵲枯莎怨螿幽人對景炯不寐西風一疊神凄
凉我欲渡河無梁我欲濟津無航攀鱗附翼愧凡骨化
金點石無仙方腰金秉象兮我貌弗揚剸蛟縛虎兮我
機弗張有弓無由掛扶桑夜光明月孰辨昔那子黃河
太華誰是今歐陽天寬地大若無礙無處可著詩人狂
西風再疊兮形無爾傷黃鵠可跨兮蒼虯可驤南箕可
簸兮北斗可漿所不可以智力而致者惟命之常何聖
賢亦不能免於厄兮或毁於臧或畏於匡然大人虎變
有不可得而測者豈非尋常之中而有築巖之傅釣磻
之吕卧廬之亮納履之良者耶西風三疊兮聲始洋洋
黃金滿地山花香呼童重洗琥珀觴籬菊已露螯已霜
樂天知命兮吾亦從此逝矣相與忘形乎無何有之鄉
也歌欲斷夜將半拔劍起舞無人伴却對嫦娥影淩亂
君不見芙蓉曉夢萬花酣有人却恨春宵短
暮春雍熙寺訪沈自誠不遇
暇日遠相問古寺幽且深青苔餘華落雙樹一鶯吟爐
存散微篆茗熟獨成斟明當持山酒慰子客居心
題趙仲穆看雲圖
舊遊清苕上愛看弁峰雲稍將春雨度始見遠林分起
滅悟真理逍遥遺世紛於焉自怡悦永懷陶隠君
虎溪三笑圖
境緣心妄起心悟境自忘三老同一笑物我兩茫茫月
照清溪水風散白蓮香無端一笑已千古笑何長
題倪雲林為韓復陽寫空山芝秀圖
每憶雲林子隠居清且閒褰裳采芝秀倚杖自秋山微
雪松隂暝青苔石上斑韓康偏有意時復到柴關
誠道原溪山晩霽圖(道原隠於芝阜)
微雨過溪上青山草閣前牛羊知返徑童稚喜歸船煙
樹村村鳥春泉處處田披圖憶芝草頭白尚安眠
戲題隂凉室階前芭蕉
新種芭蕉繞石房清隂早見落書牀根霑零露北山潤
葉帶濕雲南澗凉得地初依蒼石瘦抽心欲並綠筠長
雨聲夜響巔崖瀑晴碧朝浮海日光樗櫟自慚全夀命
楩楠合愧託巖廊觀身正憶維摩語草字寧追懷素狂
白晝棲遲吾計拙青霄偃仰汝身強歲寒要使交期在
莫畏空山有雪霜
題玉山主人壁
杖錫穿雲雨濕衣我來君出兩相違茶邊聽得仙童語
學士朝朝向晩歸
朝命移栽栝子松於内苑
大夫去作棟梁材無復清隂覆綠苔今夜月明風露冷
誤他千里鶴飛來
題自寫菖蒲二首
盆泓淺淺映幽叢綠髮翛翛墮鏡中瀟灑憑誰供拂掠
澹煙微雨及清風
雲骨溪毛瘦不禁井花濯濯翠隂隂閒來坐對清詩眼
月落半窗風露深
效劉屏山作十二相屬歌
鼷鼠不發千鈞機釁鐘無罪牛何之大人虎變不可測
狡兔死窟元來痴龍梭懸壁風雷起常山蛇行首應尾
服車良馬時使歟觸籓羸羊勢然耳楚人冠猴事有無
雞肋取食難為圖纍纍堪笑喪家狗慎勿遠效遼東猪
僧本誠凝始子稾
本誠初名文誠字道元(一作原)後名道元字覺隠
嘉禾語溪人住興聖禪寺嗣法虚谷陵禪師又
主本覺寺寓吳下佳山水閒居無常處以詩自
豪與天隠至公笑隠訢公詩聲相埒呼為詩禪
三隠天隠先化去師與笑隠洪武初尚在有文
集行世道元喜詼諧常與程渠南同食蕈道元
囑賦渠南應聲云頭子光光脚似丁祗宜豆腐
與波稜釋迦見了呵呵笑煮煞許多行脚僧聞
者絶倒又善書山水學巨然翎毛竹石俱有灑
脱之韻自云吾嘗以喜氣寫蘭以怒氣寫竹每
畫畢輒喜題跋其上自稱輔成山人大同山翁
凝始子或詭言蜀畤坾公筆云
感興二首
賢士志弘廓不以官拘身達士理明徹不以身拘神百
年在瞬息營營徒苦辛華表鶴歸來城郭非舊人冥心
合元化庶以全吾真
清晨入鄽郭閭巷溢車馬騶哄喧市塵茫茫萬人海父
老里中舊殷勤共迎迓亦有諸弟昆更互陪語坐世故
論萬端喧哇雜碎瑣大要在功利餘一無所解勉強相
酬酢意會無不可但念道不同語久若聾啞不如返吾
廬世有誰知我
貧居
造物非貧我欲我閒且安貧居自有樂此樂非人間蕭
然一茆宇十年卧空山山深無客來獨與雲往還芰荷
製冬衣藜藿供朝餐登山玩崔嵬臨流聽潺湲為無貪
著念隨地可盤桓但得間中樂豈以貧為艱愈病愈無
事無事心愈閒雖居人世中恰似出塵寰
余嘗作二詩觀者皆喜文卿見余寫此卷俾余書
之於上
莫造屋莫造屋何用經年興土木造屋人在堂拆屋人
在腹不知造時榮但見拆時辱莫造屋莫造屋世道由
來反覆多興廢但分遲與速
莫買田莫買地買田置地增家計西陌東阡恣兼并不
知戶役隨田至大男小女日夜忙帶鎻擔枷了官事莫
買田莫買地生前將為子孫謀身後反為子孫累
吳江長橋
天險不可梯白石不受鞭空疑幻人試幻術神輸鬼運
來塵寰躋濤駕浪逕空闊盤結鈎鎻金聯環又疑東海
躍出萬丈白玉虯挾風噀雨飛上天天高九萬不得上
翻身飛墮長江邊蒼雲半濕瓊瑶冷弱水不隔蓬萊境
兩岸遥分白月光中流壓破青天影江呑湖吐水勢雄
南極地缺棲魚龍橋成壯觀奪天巧卻笑造化無全功
山行
水聲㶁㶁山中路林深不知林外雨轉來澗深不可渡
沿流直過前山去前山脚下溪路斜隔江遥見山人家
秋晚溪上作
日暮東溪上秋深景寂寥葉稀林影薄水落岸痕高野
燒明江島漁舟入浦橋故人煙水隔悵望首空搔
書齋即事六言一首大雲特索余書故書之
逕遠松篁蓊鬱日長庭院清虚大貴莫過學道至樂無
如讀書
題畫
花下抛書枕石眠起來閒𠻳竹間泉紙窗石鼎灰猶煖
殘燼時飄一縷煙
僧子賢一愚集
子賢字一愚天台人幼聰悟絶人住天台山寺
禪定之外肆志作詩最為楊鐵崖所稱賞詩見
玉山雅集
送葉明齋如京二首
墨突不暇黔孔席不暇暖周流天地間微蹤何蹇蹇邇
來千百年懿德人所範送爾嘿無言山城春日晚
傷君遠行邁白日何凄其微陽滿林光稍稍照人衣天
高鳥垂翼風緊花落枝荒臺俯流水萬里長相思
與白雲山人夜坐山人將歸天台即席賦此送之
桫欏樹頭月皎皎共坐論詩天欲曉大星飛落滄江前
小蟲啼徧牆根草我愛高人白雲姿對客長賦白雲辭
漫遊羣仙白銀闕拾得碧海珊瑚枝又載雲軿下塵世
凉飇微動青霞袂一聲鐵笛徹長霄鸞鳳和鳴滿雲際
高人讀律仍讀書白頭在堂辭我歸殷勤綵服夀春酒
江城八月秋暉暉
為文中上人題唐子華畫
(闕)潮生白煙鐘樹杪撞漁舟浮箇箇沙鳥去雙雙野
曠(闕)此天青月墮江看圖思長史獨倚暮樓窗
題綠筠樓
綠筠樓外玉參差坐愛稜欒曉霧霏五色雲開丹鳳下
九天風動翠蛟飛江波渺渺湘妃泣羽旆娟娟帝子歸
我為玉人歌此曲山城秋日淨暉暉
華項雲遊江西
日照香爐縹緲峰半天萬仞金芙蓉上盤劍氣干星極
下有隠士巢雲松澄潭湛湛龍歸鉢細草青青鹿養茸
好去海東詩畫客采蘭江口聽煙鐘
擬鐵笛先生遊虎丘得開字韻
九月九日天無雨攜妓遊山亦快哉鐵笛一聲厓石裂
銀門多為菊花開空池劍氣干丹極古寺芙蓉照紫苔
愛殺月明江路静畫船簫鼓緩歌回
寄敏仲謙於洞庭翠峰寺
敏公遥住洞庭西咫尺煙波路欲迷落日斷霞山疊疊
揚舲鼓角(一作枻)風凄凄魚龍出沒隨潮上橘柚參差壓
樹低東崦人家更清絶也思來此作幽棲
題顧仲瑛玉山佳處
玉峰(一作山)佳地小徘徊霞氣丹光接上台白日山移蓬
島去紫宫花繞蕊珠開雲邊青鳥迎人語溪上黃童採
藥回昭代衣冠非避世憑軒誌(一作泚)筆寫仙才
奉上鐵崖先生文署
晏歲曾逢張外史梅邊日日說廉夫文章氣逸江東(闕)
字工專海上蘇把酒遠山當夕照彈琴修竹散煩紓
不才駑馬勞青眼便作人間汗血駒
送李提舉歸
白帝城邊落木秋峨眉山上月如鈎少陵野老曾為客
太白仙人舊所遊玉峽樓船煙雨暝錦官臺殿夕陽收
他年百丈牽江上訪子殷勤到益州
題王元章墨梅
我家繞屋梅花樹况在青溪白石邊雲霽月明疎影小
讀書猶記十年前
張玉娘蘭雪集
玉娘字若瓊姓張氏松陽女子也父懋字可翁
號龍巖野父仕宋為提舉官媪劉氏玉娘生有
殊色敏惠絶倫及笄字沈生佺佺為宋宣和對
策第一人晦之後與玉娘為中表未幾張父有
違言佺與玉娘益私相結納不忍背負佺嘗宦
游京師時年二十有一兩感寒疾不治疾革張
折簡于沈以死矢之沈視之曰若瓊能卒我乎
嘘唏長&KR1008;遂瞑以死張哀惋内重常鬱鬱不樂
時值元夕托疾隠几忽燭影揮霍下見沈郎屬
曰若瓊宜自重幸不寒夙盟固所願也張顧視
燭影以手擁髻悽然泣下曰所不與沈郎者有
如此燭語絶覺不見張悲絶久乃甦曰郎舍我
乎遂得隂疾以卒時年二十有八父媪哀其志
請于沈氏得合窆于附郭之楓林明邑人龍谿
王詔為作傳若瓊為文章醖藉詩詞尤得風人
之體時以班大家比之嘗自號一貞居士侍兒
紫娥霜娥皆有才色善筆札所畜鸚鵡亦辯慧
能知人意事因號曰閨房三清卒之日侍兒皆
哭之慟踰月霜娥以憂死紫娥遂自經而殞詰
旦鸚鵡亦悲鳴而降家人皆從殉于墓時或稱
張墓為鸚鵡冡所著詩若千首王龍谿得于道
藏之末謂古人以節而自勵者多托于幽蘭白
雪以見志因名之曰蘭雪集云
川上女
川上女行踽踽翠鬢濕楚雲冰肌清溽暑霞裙瓊珮動
春風蘭操蘋心常似縷却恨征途輕薄兒笑隔山花問
妾期妾情清徹川中水朝落風波無改時
古别離
把酒上河梁送君灞陵道去去不復返古道生秋草迢
遞山河長縹緲音書杳愁結雨冥冥情深天浩浩人云
松菊荒不言桃李好澹泊羅衣裳容顔萎枯槁不見鏡
中人愁向鏡中老
拜新月
拜新月拜月願月圓新月有圓時人别何時見
白雪曲
簾白明窗雪風急寒威冽欲起理冰絃如疑指尖折孀
幃眠不穏愁重腸千結閒看臘梅梢埋沒清塵絶
𢷬衣秋
入夜砧聲滿四鄰一天霜月楚雲輕自憐歲歲衣裁就
欲寄無因到遠人
明月引
明月度天飛團團散清輝中有后羿妻竊藥化蟾蜍碧
海心如夢澹澹生寒虚關山一夜愁多少照影令人添
慘悽
雙燕離
白楊花發春正美黃鵠簾垂低燕子雙去復雙來將雛
成舊壘秋風忽夜起相呼度江水風高江浪危拆散東
西飛紅徑紫陌芳情斷朱戶瓊窗侣夢違憔悴衛佳人
年年愁獨歸
採蓮曲
女兒採蓮拽畫船船拽水動波搖天春風笑隔荷花面
面對荷花更可憐
班婕妤二首(和王摩詰韻)
一自憐捐棄香跡玉階疎聞道西宫路近亦絶鑾輿
翠箔玉蟾窺天街仙籟絶抱恨坐夜長銀釭半明滅
塞下曲(横吹曲辭)
寒入關榆霜滿天鐵衣馬上枕戈眠秋生畫角鄉心破
月度深閨舊夢牽愁絶驚聞邊騎報匈奴已收隴西還
塞上曲(横吹曲辭)
為國勞戎事迢迢出玉關虎帳春風遠凱甲清霜寒落
雁行銀箭開月響鐮環三更豪鼓角頻催鄉夢殘勒兵
嚴鐵騎破虜燕然山宵傳前路捷遊馬斬樓蘭歸書語
孀婦一宵私昵難
從軍行
三十遴驍勇從軍事北荒流星飛玉彈寶劍落秋霜畫
角吹楊柳金山險馬當長驅空朔漠馳捷報明王
幽州胡馬客
幽州胡馬客蓮劍寒鋒清笑看華海静怒振河山傾金
鞍試風雪千里一宵征䩨底揪羽箭彎弓新月明仰天
墜鵰鵠回首貫長鯨慷慨激忠烈許國一身輕願繫匈
奴頸狼煙夜不驚(己上凱歌樂府俱閒中效而不成者也丈夫則以忠勇自期婦人則以貞)
(節自許妾深有意焉)
山之高三章
山之高月出小月之小何皎皎我有所思在遠道一日
不見兮我心悄悄
采苦采苦于山之南忡忡憂心其何以堪
汝心金石堅我操冰霜潔擬結百歲盟忽成一朝别朝
雲暮雨心去來千里相思共明月
王將軍墓(宋王將軍名遠宜松陽人宋亡與元兵戰于望松嶺死之遂葬于此)
嶺上松如旗扶疎鐵石姿下有烈士魂上有清菟絲烈
士節不改青松色愈資欲試烈士心請看青松枝
鳴雁二章
鳴雁征征白露既零猗嗟清兮懷彼春冰
鳴雁嘷嘷凉風飄颻猗嗟孌兮懷彼春宵
瑶琴怨
凉蟾吹浪羅衫濕貪看無眠久延立欲將高調寄瑶琴
一聲絃斷霜風急鳳膠難煮令人傷茫然背向西窗泣
寒機欲把相思織織又不成心愈戚掩淚含羞下階看
仰見牛女隔河漢天河雖隔女牛情一年一度能相見
獨此絃斷無續期梧桐葉上不勝悲抱琴曉對菱花鏡
重恨風從手上吹
秋江辭
煙迷浦口人跡稀老松瘦竹横斜暉舟人鱠切蓴羹美
竹葉香清蠏正肥醉眠篷底呼不醒一任秋風吹鬢影
起來霜葉白滿天淅瀝蒹葭凉夜靜
春曉謠
到枕一聲鶯曉窗生虚白煙柳影參差薔薇紅半拆乘
風雙蛺蝶欲入珠簾隔獨向花下吟翠篠刺羅襟徘徊
吟不就婢子整瑶琴撫絃不堪彈調别無好音一絃腸
一斷斷盡幾回心
牧童辭
朝驅牛出竹扉平野春深草正肥暮驅牛下短陂谷口
煙斜山雨微飽采黃精歸不飯倒騎黃犢笛横吹
龍鱗石(在西屏山)
古石横青壁蒼蛟松下蟠日斜山氣濕瘦甲動餘寒
西樓晚眺
向晩登高樓簾閒樓上頭白煙凝野水望斷使人愁
哭沈生
中路憐長别無因復見聞願將今日意化作陽臺雲
閒坐口謠
獨坐看花枝無言淚雙垂癡婢不知春問我心恨誰
秋夜長
秋風生夜凉風凉秋夜長貪看山月白清露濕衣裳
華清宫
柳暗春風遠花飛香夢殘夜深明月度寂寞玉雕闌
長信宫
珠箔疎流月螢歸定繡裳宫西燈火合歌吹起昭陽
春殘
簾外落花萬點枝頭啼鳥一聲喚轉枕邊春夢倚闌終
日凝情
春思
玉勒雕鞍燕北春閒愁空自惜芳塵楊花入戶還飛去
應笑虚幃翠被新(龍谿曰怨而不怒)
晝寢
南窗無事倦春妍繡罷沈香火底眠清夢卻羞飛絮杳
誤隨雙蝶度秋千
秋思
秋入銀牀老井梧能言鸚鵡日相呼蘭閨半月閒鍼線
學得崔徽一鏡圖
春曉(和徐氏潤然韻)
夢回隔竹漏聲殘春起移燈看牡丹無力東風暗吹燭
獨披清露倚雕闌
題畫二首
伯牙
山家茅屋隔寒林獨把枯桐覓舊吟門掩無人飛蛺蝶
白雲垂地結晴隂
海棠宿鳥
幽禽底事倦春芳相與棲遲宿野棠風攪一枝香夢醒
四天煙景夜茫茫
林和靖
飲盡春觴興轉賖竹隂扶日印窗斜騎驢踏遍吳山曲
處處東風出杏花
暮春夜思
夜凉春寂寞淑氣浸虚堂花外鐘初轉江南夢更長野
春鳴澗水山月照羅裳此景誰相問飛螢入繡牀(虞伯生讀)
(至末句拍案曰此豈婦人所及大為當時所稱)
春睡
繡倦南窗下翛然睡思催紅日過牆去清風入幕來幽
夢迷莊蝶荒雲隔楚臺覺來香縷在虚室絶塵埃
新夏納凉
薰風初轉夏綠樹老春鶯暗溜穿花入溪雲隔竹生倚
凉欹畫扇拭淚聽秦箏素韈香塵暗槐隂樹底行
清晝
晝静春偏遠詩成興轉賖看山憑畫閣問竹過鄰家摘
翠閒驚鳥燒煙曉煮茶無端雙蛺蝶繞袖錯尋花
咏案頭四俊(錄二)
錦花牋
薛濤詩思饒春色十樣鸞牋五采誇香染桃英清入觀
影翻藤角眩生花㳙㳙錦水涵秋葉苒苒剡波漾晩霞
卻笑迴文蘇氏子工夫空自廢韶華
珠麝墨
蘭煤薰透漏星房蒼壁無痕暈漆光萬杵龍頷凝海水
十分麑淚泣玄霜松煙入硯還矜色江雨翻雲别有香
風静月林秋氣逼滿天詩思動清商
晚樓凝思
鴛鴦繡罷閣新愁獨抱雲和散畫樓風竹入絃歸别調
湘簾卷月笑銀鉤行天鴈向寒煙沒倚檻人將清淚流
自是病多鬆寶釧不因宋玉故悲秋
和謫弟三一三峽曉征寄回韻
鳥道縈紆入劍門謫居惟汝獨憐恩鎻天煙黑疑無地
隔樹人言知有村聽雨不生池草夢看雲應斷故鄉魂
平安日問南歸雁三峽清秋依曉猿
春妝凝思
春來常是見花羞終日簾垂懶上鈎淑氣薰人饒舊夢
柳條縈帶綰新愁情歸野草泥寒雨目斷長江送去舟
笑比南金身自許鏡鸞獨抱下妝樓
倦繡
綠窗春睡起常遲繡罷鴛鴦聽子規斜倚睡屏閒悵望
慵臨鸞鏡獨支頤工餘綵線日空永愁伴珊瑚夢已違
細數目前花落盡傷心都付不言時
夢遊龍闕
香魂夜静趨龍闕天風吹袂凌波韈鮫人愁織雪綃衣
飛瓊笑問青華髮肌徹冰霜玉樹寒步搖環珮玻瓈滑
一聲驚覺曉鶯啼簾篩半枕棃花月
池邊待月
待月月未升看池池水清冰夷吹海浪薄霧約雲英惟
見寒波動嫦娥明鏡行
哭沈生
仙郎久未歸一歸笑春風中途成永絶翠袖染啼紅悵
恨生死異夢魂還再逢寶鏡照秋水明此一寸衷素情
無所著怨逐雙飛鴻
黎崱靜樂稾
崱字景高號東山安南人東晉交州刺史沅敷
後也世居愛州幼與外祖舅諸衛黎琫為子教
習書九歲試童科陳大王留左右仕至侍郎遷
佐淨海軍節使彰憲侯陳鍵幕至元中元世祖
有占城之役遣使安南令助軍輸世子日烜不
聽命鎮南王脱驩右丞峻都等先後進兵世子
戰敗棄城遁其弟昭國王益稷率鍵等降附安
南兵邀擊鍵戰沒崱抱其屍馳數十里瘞之隨
班赴闕封益稷為安南國王崱祗受勑從侍郎
遥授紙縣令尹賜錢五百緡同降者受符有差
尋命益稷歸國崱隨鎮南王自鄂移兵送之安
南弗納尋以炎瘴班師還居漢陽益稷念崱勞
績力薦之祗受勑牒奉事郎遥授同知安暹州
事尋加奉議大夫僉歸化路宣撫司事東山性
沖退薄聲利嗜文章入中國垂五十年晚自號
静樂閒居漢陽采摭歴代國史交阯圖經雜以
見聞作安南志略二十卷以敘事附於卷末詩
多可傳僅存遺稾諸作如朝會云祥開黃道乾
坤闊瑞拱紅雲日月光應朝廣省云貪看百二
關河闊不顧八千途路賖其惓惓向慕中朝之
心亦可槩見於此
圖志歌
安南版圖數千里少是居民多山水東鄰合浦北宜邕
南抵占城西大理古來五嶺號蠻夷肇自陶唐有交阯
其在成周為越裳重譯曾來供白雉秦名象郡漢交州
九真日南接其地漢初趙陀總雄據乃命為王免誅徙
繼因高后禁關市陀復怙強隨僭偽即稱帝與中國仵
戕害邊民嚴武備漢家自是起兵戈每戰無功罷力士
漢文修德不事武釋罪不誅封趙氏陀因感德稱藩臣
遂使嬰齊來入侍方物珍竒歲貢輸傳襲子孫給五世
吕嘉謀叛暗興兵故殺其王并漢使武皇一怒奮天戈
千里精兵掃兇穢路侯博德勇有謀破越如同破竹勢
分為九郡置官守南越從兹國乃廢中華聞華遍九州
漸教遠人通禮義光武初除新室難未遑選擢南方使
糜洽二女逞奸雄姊名徵側妹徵貳招呼要黨據南交
威服百蠻無與比侵邊寇滅六十城一立為王一為帥
堂堂漢將馬伏波苦戰三年常切齒分軍驅逐到璽溪
賊酋授首悉平治廣開漢界極天南銅柱高標傳漢史
命官遣將鎮其民德政清新多惠施至於士燮善撫綏
貴重一方人所念國政紛紛吳蜀在争為壁壘陳交界
境入漢制宋齊梁興誅相承如一軌悠悠閱世迨隋唐
始號安南今乃是張舟始作都護時修築羅城制軍器
高駢威信行在彼此邦人人多慢易咸通末歲中國亂
轉運遐方肆驕恣吳權曲顥矯與楊簒辱相爭民力匱
宋初王氏始封王丁絶轉封黎與李李傳九世一百年
嗣有陳王來襲位泰平日久重儒風禮樂衣冠略初似
皇元一統自古無德服萬邦恩澤被陳王納款三十年
後嗣不道違上旨甲申假道征占城令助軍器供餉饋
居然逆命相抗衡拒捍王師心懷異陳王子姪二三人
慕義來歸沐恩賜興師伐罪出有名千里鷹揚耀旗幟
進兵數道會於交勢若雷雲馳萬騎其王逃海匿山林
旁及無辜遭罪戾師還伏罪進表章犀象璽珠常踵至
聖心蕩蕩念斯民罷戰休兵合天意南陲從此悉安然
億萬生靈蒙其庇遠人懷德自心歸天下為家當盛際
小臣居沔拜皇恩竊禄素餐心自愧乘間綴緝舊所聞
寫作安南風土志
贈尚書撒里瓦使安南還
安穏梅花道尚書向此還人煙兩邊樹客思萬重山陸
賈通南越張騫度玉關皇華君善事誰喜近天顔
送郎中趙子期
下國瞻宸極交州有使星梅花南北景篁竹短長青殊
俗詩難寫荒村酒易醒翩翩趙公子終不愧朝廷
内附(至元甲申官軍入境世子遣兄子新慮侯率崱等拒之力弱遂降)
十丈樓船下粤瀧將軍繫組列城降中朝一統有今日
南國小臣如此江自入羽毛州賦後須忘鱗介土(闕)
當年百歲秦陀老何事詩書滯一邦
喜詔
黃雞催唱曉玲瓏尺五飛來紫禁中遂使堯言布天下
始知漢詔感山東金甌已付經綸手玉燭均調鼎鼐功
人囿太平無事日邨邨秔稻颭香風
侍晏(皇慶初元)
玉階仙仗曉班催日上彤章寶扇開雷動乾坤三祝夀
春生雨露九霞杯元年新記黃龍瑞重譯今傳白雉來
從此南荒深感德不勞銅柱立崔嵬
都城
天象分明散曉霞故令騎馬入京華雲開閶闔三千丈
霧暗樓臺百萬家寒盡宫花初著蕊春深宫柳已藏鴉
太平氣象今如此始信皇圖福未涯
重九懷彰憲侯
久廢登臨不賦詩却來重看菊花枝猶思馬上西門哭
不記螯邊左手持雙鬢豈堪頻換色一尊當及未衰時
紛紛蜂蝶知春事明月秋風好付誰
送侍郎智子元使安南
桂林南去接交州椰葉檳榔暗驛樓使者持書行絶域
侍郎鞭馬照清秋元年詔下黃龍漢九譯人歸白鯉周
便化文身作章甫歸來陸賈說前□
送廣文傅與礪佐天使安南
尚書文史濟時才匹馬仍隨使客來滄海龍飛天子詔
青冥鶴下趙王臺諸溪篁竹參差動五嶺梅花准擬開
政使風煙殊百粤未應佳句不能裁
夀安南國王(七月三日)
明河秋露照華篸天雨仙花優鉢曇恩重鵬程轉溟北
丹成雞犬在安南長生籍内千秋八善樂堂中七月三
白髮門徒珍重意流霞拍手借春酣
用戴道韻晚遊郎中湖
疎葦長堤接短籬日來湖上欠支離鷗邊人立城隂晩
柳外花明水淨時世事紛紛驚倦眼客懷草草說新詩
荒祠為喜文翁笑(闕)酹乾姜一片碑
贈傅與礪使安南還
竹里鶯啼嶺嘯猿安南使者下龍船詔分鳶阯傾心拜
詩致雞林好事傳絳節司存新雨露青春來往倦風煙
江頭客髮垂垂白猶見南來陸賈年
大别山咏禹栢
今古朝昏意自閒人傳禹栢未曾刊神功四載殷周上
元氣一枝江漢間骨蛻銅龍天欲海(闕)沈朱虎雪連山
摩挲擬問腁胝事遺廟朝烏去不還
挽安南國王
當時侍坐談玄客今日到門燈照靈重對畫眉魂或返
每看遺稾淚交零西門舊路花應白南國新阡草易青
無限越吟(闕)
元詩選三集卷十六
