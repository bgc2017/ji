元詩選三集卷三庶吉士顧嗣立編
盧摰疎齋集
摰字處道一字莘老號疎齋涿郡人至元五年
進士博洽有文思累遷少中大夫河南路總管
真人吳全節代祀嶽瀆過洛陽嘉其治行力薦
之大德初授集賢學士大中大夫出持憲湖南
遷江東道廉訪使復入為翰林學士遷承旨卒
所著曰疎齋集元初中州文獻東人往往稱李
閻徐推能文辭有風致者曰姚盧蓋謂李謙受
益閻復子靖徐琰子方姚燧端父及疎齋也而
推詩專家必以劉因靜修與疎齋為首錢塘張
雨謂疎齋集校官本讀之一過生風凜然趙郡
蘇天爵曰國家平定中原士踵金宋餘習率皆
麤豪衰苶涿郡盧公始以清新飄逸為之倡延
祐以來則有蜀郡虞公浚儀馬公以雅正之音
鳴於時士皆轉相效慕而文章之習今獨為盛
焉臨川吳澄曰涿郡盧學士所作古詩類晉清
言古文出入盤誥中字字土盆瓦缶而倏有三
代虎蜼瑚璉之器見者莫不改視疎齋嘗著文
章宗旨云大凡作詩須用三百篇與離騷言不
關于世教義不存于比興詩亦徒作又云清廟
茅屋謂之古朱門大厦謂之華屋可謂之古不
可太羹玄酒謂之古八珍謂之美味可謂之古
不可知此可與言古文之妙極與臨川之論相
合亦即疎齋自言其得力歟
春晚歙郡高齋
憑高得華構燕坐臨此州偶來稅塵鞅得與靜者遊甿
俗仍楚越城居帶林丘川明雲物閒風喧鳥聲幽羣峰
舉自獻春溪亦爭流餘花殿芳序春苖綠平疇臨觴詎
能飲對時思悠悠將指訪凋瘵摩撫庶有瘳曠職固所
虞永日聊淹留
宣城南郊何氏遊集
懷痾苦無悰撫節驚歲暮淹留屬休告寧復嬰物務幽
人偶相賞蕭散隨所遇寒郊聮騎出崇岡時延駐山家
如可即雞犬隔烟霧舉鞭問樵丁始識林下路亭榭歘
軒敞嵒壑鬱盤互主人能愛客何必論雅素濁醪散襟
顔池鮮足供具雖非窮勝踐政自得野趣日夕歸影亂
嵐霏襲衣裾鳴騶慎毋前悠然望江樹
用韻答李肅政承之
隩室驚歲暮半菽供朝餐忽聞農父言東田出遊觀兀
兀遵微行隕籜探茅菅霜風亦云厲松栢那可干勝寄
動睽闊幽素勞音翰如何烟霞姿仍在原隰間叢詞構
前驅一笑開襟顏豈不懷簡書悠然有餘閒衡門可棲
遲濡轡聊盤桓明晨下巖㟧相望邈河關
郡齋書事兼答汴梁夾谷左丞
十年皇華使咨度愧清袠承命甫為郡慮無理人術簡
書劇沉迷將迎靡虚日星言入公府短髮不遑櫛首夏
氣清淑鳥鳴庭樹密疎箔懸永晝南風泛瑶瑟退食方
息偃卒史已盈室孤臣偶紆組豈不懷曠佚賴有同心
人魁然位丞弼昭昭麟鳳瑞渾渾金玉質華緘猥稱題
高誼寡儔匹矢心報知已言語詎能畢河流衍洪源嵩
高屹青出期公山水間千秋恒若一
送程中丞介甫赴雲南行臺
蕭蕭征馬鳴冽冽驚飇吹聞君遠行邁執法西南夷六
詔漢始通有唐亦羈縻今雖郡縣置綏懷不在茲物(一作)
(俗)産富金具(一作貝)吏習為磷緇垢衣可無澣直繩詎(一作)
(誰)易持肅躬行所素舉綱植其維寒霜固非厲春陽竟
何私(一本作嚴霜自凄厲春陽意何私)坐令蠻風革仰報國士知泛泛
江海客區區簡書期恨恨久别離去去長相思
行農洛西題王居仁山堂春曉
幽人持所見曠然捐世故豈薄軒冕榮正有林壑趣興
居惟自適早晏常暇豫草芳澤氣春鳥鳴嵐光曙巖花
抗韶容溪雲澹吾慮圖史敦宿好朋遊非外慕招邀具
雞黍笑言在農務我來忝符竹行田歌耕助撫卷懷清
風長吟山郭莫
寄博士蕭徵君維斗
秦中幽勝地乃在終南山盤石負磊磊清泉散潺潺偘
偘古君子亹亹泉石間圖史紛座隅衡門晝長關種菊
飱落英襲芳佩秋蘭道腴德充符怡然有餘歡鳴鶴時
一來似愛孤雲閒孤雲不能飛鳴鶴遂空還濈濈桃李
豔鬱鬱松栢寒羲和駛春暉歲晏霜露繁感物有深儆
懷哉邈難攀
載酒訪王敬仲昆季登樓賦詩得見字
城南有幽人旬浹不獲見駕言寫我憂況懷青雲彥寒
潭照林廬高樓俯郊甸偶持一觴酒相與言笑宴農畞
方委積庭柯謝紛絢空山歲年晚聊以觀物變此日足
可惜攜手盡餘睠
席上答周饒州
美人如修竹日暮何娟娟美人如野鶴所貴非乘軒遠
遊豈不佳緇衣為誰賢相别亦云久相看已蒼然襟韻
尚豪爽尊俎重留連追憶平生歡見贈長者言鏗鍧咸
池奏溔渺渤澥淵我無英瓊瑶持以贈君筵為君賦淇
澳為君歌芝田
寄徵士韓從善
風雅詔屈宋篆隸開鍾王義精太史筆百世宗潮陽子
生獨後時志欲襲衆芳不踐道德圃遊藝徒遑遑長嗟
竟焉如嚴駕臨康莊朝馳秦漢郊暮稅鄒魯鄉西州有
佳人鼓琴諧咸章鏘鳴瓊瑶佩絢粲夫容裳攬衣願從
之遠在天一方習尚或庶幾高節何可望
嘉平十日訪文伯純遂偕施克剛胡明初遊眺鰲
峯道院飲韋鍊師方丈王敬叔繼至分韻賦得山
字
蹇余抱私戚無以浣苦顔解組訪詩客息駕依松關羽
流所栖處稍出闤闠間丈室俯寒英芳氣雲窗閒烟岫
列遠郊石瀨鳴清灣覽物得深趣觴酌聊循環麻姑逝
巳久琴高杳難攀超搖世氛遠髣髴仙遊還即此悟沖
素何必躋蓬山
石鏡精舍
時暇陟林阜聊訪塵外迹禪巖瑩靈輝于茲鑑空寂看
筍出深樾聽泉憩危石勝踐巳云屢誰能憚行役
湖南憲幕牡丹
仙人何許來絳衣翠為裾朝霞映樓居瑞日臨綺疏韶
容託植物神竒昇豐腴豈無瓊華枝亦有珊瑚株國風
芍藥贈騷客芙蓉襦愧爾顔色好愧爾芳菲殊誰云風
霜地亦復雨露濡猗猗綠竹抽絢絢羣芳餘公餘文墨
暇嘉賓此虛邪時清景逾勝不樂將何如
送李廉使西歸洛陽
靡靡歲年晚肅肅霜露霏君子不遑處四牡來騑騑月
出方皎皎我心恒依依今夕復何夕山中依(一作仰)容輝
惠然有深契使我心悦夷北風日巳(一作以)凉行役乃無
期言邁未可留凄然送將歸不懷金玉音時得慰渴饑
贈陜西李廉使古意二首
威鳳覽德輝來自丹穴山孤鶴慕文采飛從浙江干鳳
飲必醴泉啄食惟琅玕簫韶奏虞庭鳳儀五雲間朝陽
忽西馳梧竹隨凋殘孤鶴黯秋影鴈鶩相與還長鳴九
臯恨月落天風寒
娟娟秦關月偏照崧山雲山雲自無心而能遠淄塵崧
雲初未閒下有幽栖人曀曀風雨交悠悠去來頻時時
宿簷端姿態如相親悲鳴動遥夜天衢屏遊氛秦關漫
修阻月輝皓無垠願言奮西飛奈此由東隣
岳麓書院舍菜禮成(并引)
二月初吉菜祀竣事詩示僚友掾曹及文學諸
生
誰謂衡山高景行思齊而誰謂衡麓近大路莫致之衡
高麓云邈洙泗不在茲遠臣禮樂光吉月春陽時原隰
遂咨度于彼湘之湄薄言采芹藻多士樂且儀酌彼百
泉水憩我四牡馳我將布惠澤我將迪民彝我將歌白
駒爰求碩人遺爰求碩人遺空谷夫何為南山有楩楠
北山有桐椅誰謂衡山高衡麓乃所基
戲贈李廉訪參道(并引)
承乏肅政玄悟眞筌發軔有(闕)輒依韻奉和
吾生天地間形役何時休六鑿不自閒七情舉相仇歲
星如驚飇鬢毛忽巳秋世路廓悠悠渠能遠行遊俗神
所依於宛在水中洲羲和旣弭節望舒亦亭輈終貞實
乾德坤靈秘竒謀虛白存夜氣接搆焉得留去來誰與
期駕言仍丹丘
題高登封所藏史丞相手帖
登封大夫漢師儒潁水洗出商山須袖攜尺素照秋碧
何年滄海遺神珠三台光氣雲五朵崧君潮來亦軒渠
龍虎變化風雨散竹花不實悲鵷鶵故都喬木今何如
劒履上天不可呼長歌緇衣渺愁余
題李伯時九歌圖
蒼龍駟車載初陽綠天浮春開八荒連蜷飛霧儼冠劒
四三神君翼東皇桂醑盎烈(一作冽)蘭餚芳楹筵巫覡紛
披猖瑶琴袗衣杳何許兩妃倚竹臨空江野煙顰翠九
疑遠暮雨灑恨湘波凉冰夷闇投明月璣山鬼夜嘯猿
猱悲長歌撫節懷楚纍遺音疎越知者稀築室賴有佳
人期紫壇荷屋薜荔帷汀洲聊堪搴杜若怨公子兮悵
忘歸恑毫慅墨含古色虎頭癡絶公麟癡續騷未成今
見畫忽欲輕舉起無為朝來目送秋雲飛
題見山樓詩卷
營州少年獵城下樓居主人何為者愛觀陳迹賦如龍
不與鮮卑鬭馳馬從教遼東無管寧滄波政須濯吾纓
樓頭無時對山色筆端有喙能秋聲朝來見畫思遠策
慙負團茅舊泉石少姨寄我瑶華音蓬萊水淺嵩雲深
題淵明歸去(一作來)圖
留侯晩節從(一作遊)赤松武侯早歲稱卧龍仇(一作亡)秦復
(一作扶)漢身始終(一作聲隆隆)淵明初非避俗翁兩侯大節將
無同陽秋甲子法王正持筆宛有長沙雄(一作鴈秋持書晉甲子辭)
(鋒時露長沙雄)易地灞上祁山功(一本無上一句)王弘何恨(一作幸)奉吾
足督郵能芥平生胸歸來種豆南山中斜川只許桃源
通(一本無上二句)門前五柳春濛濛落絮不與江波東環堵蕭
然吾未窮北窗儘有羲皇風畫圖不盡千古意詩成一
笑浮雲空
題子陵釣臺
雲山蒼蒼兮煙木稠石瀨潺潺兮江水流故人兮冕旒
先生兮羊裘使人皆先生兮誰其伊周使人不先生兮
誰其巢由(一有可字)仕止久速兮舍聖人將安(一作焉)求清風
一絲兮豈為名鉤蕉黃荔丹兮香火千秋岸下幾篙兮
榮辱之舟先生一笑兮白雲收
玩鞭亭
缺壺歌斷江聲秋鯨呿漢水皆倒流新亭未絶楚纍泣
琅琊何至桐宫囚金烏一飛半天赤夢裏妖妖失堅壁
愁雲不暇護儲胥掣雷騰空去無跡神鞭墜玉驚人間
王良解鞚龍媒閒烟蕪慘淡碧波遠跛曳羣偷未敢還
平生作計信良苦纔辦枯骸臭資斧犢車塵尾笑絶纓
亦有清風滿千古乘時剽敓何足云温郎高義殊可人
坐觀萬乘此輕舉結舌乃畏黃鬚嗔漢家鼓車千里足
秦庭主父徒自辱垂堂致戒昧前聞司馬家兒那免俗
并州越石定不羣向來莽卓烏有墳無人說與桓將軍
青山白紵君應聞
旌德縣李氏别業
山靈滿意欲留客玉作鳴泉松作石半空亭榭為余開
一日雲煙盡相識南風挾秋吹畫欄六月小山生暮寒
野夫平生解高卧問君試借青琅玕
婺源縣齋書事
竹樹映清曉坐聞山鳥鳴瓶花香病骨簷雨挾詩聲客
亦非餘子春無負此生明朝余問俗吟罷却須晴
書梓山寺經堂
問俗來山郭(一作谷)攜春到隔谿花香破禪寂林樾受鸎
啼欲和觀音偈聊乘醉墨題閒雲若留客不肯為余西
青華觀西軒
琳宇夏天曉官曹今日閒深松欲無路疎竹不遮山靜
對黃冠語時看白鳥還平生林壑趣聊復此窗間
少林寺贈達禪師(是日得至面壁菴觀達摩石影)
古刹東風裏逢僧一解顔收經出深竹披衲下空山未
要天花墮聊看石影閒何妨病居士明日到田間
茅山作(并序)
戊子歲除復如茅山已丑春正月朔舉祝釐之
典曉登天市壇遂偕崇禧主人過積金中峯留
飲松溪方丈復歸遠師玉氣凝潤之室
海風吹曉上三山手把韶華滿意看偶向仙家逢歲朔
不知人世有春寒梅邊杖屨香隨步雲際樓臺玉作闌
萬古椒花一杯酒醉來騎鶴問還丹
采薇圖
服藥求長年孰與孤竹子一食西山薇萬古猶不死
遊茅山五首(并序)
聞句曲山舊矣迺至元戊子春繇宣部行郡溧
陽省俗其墟距山麓一舍而近凡隆阜勝川曰
洞天福地登諸祀秩者部使者至焉禮也予於
是有三茅之行至所謂崇禧觀崇禧主人鄒姓
以心遠自命賓余精舍規構若相第燕室邃潔
藻絢過之亭翼然水樹竹石間為此山麗瑋勝
絶吾二人彷徉相與不覺日之夕也遠師衣冠
襃然清(闕)有竒趣又多藝能托意繪素以幾物
化出所畫鶴工緻詣極雖古之善史略無見踰
而神韻超拔則又得諸方外者如此因舉解為
疎翁夀羽流之宇於上峯者曰元符萬寧宫亦
曰宗壇宗壇師許君翼日肅余為神明之觀揮
杯倚空引睇無極恨昔之隱居者不獲仍丹丘
以從余遊也下探華陽洞穴玉膏泓渟石髮紛
紺涓流赴壑浮花與俱過喜客泉泉方井如澈
鑑如承以石砥如廣袤丈許深及尋之半繚以
四廡固以扃鐍門闔維謹壘齊豆蕭于以揭虔
以秪其泉客至客也泉則喜沸沬湁潗若躍蚌
胎而貫龍&KR1730;者殆不可稱數謂之泉笑否則否
異哉余何以見笑歸復憩遠師所留山間者旣
信宿矣主人睠客殊未艾也予誦樂不可極為
解賦詩為别序以貽之
馬上微風散薄陰玉笙吹客過華林山中宰相杳何許
日暮碧峯雞犬音
澗邊瑶草洞中花細水流春帶碧沙昨夜山中(一作瓢)酒
初熟道人不暇讀南華
竹杪飛亭枕石泉松壇香務散(一作趁)茶烟鳥聲記得夜
來雨鹿夢驚回别有天
遼天有客訪&KR1730;龍好事山人畫者儂笑卷雲烟收拾去
長教函丈在三峰
山君滿意為山留故遣清泉笑不休萬斛珠璣三尺玉
要隨詩句過宣州
題鄒尊師松鶴圖
翥粉昂丹筆有神道人無夢到雞羣何時醉拊蒼&KR1730;客
喚起茅山萬里雲
歲旦後四日留别宗壇師松溪許君鄒君心遠五
首
霜袍行客再來時不獨青山慰所思咽路黃冠定竒士
半能歌我步虛詞
碧溪風日隔人間催出梅花鏡裏看莫為軺車太幽獨
剰分香玉照春寒
山頭羽客曉相攜踏破蒼雲北斗梯偶向茅君岩畔宿
却隨猨鶴過松溪
袖裏丹砂腳底雲堯天甲子漢時春只今句曲遊仙夢
無復商顔避世人
揖雲聊與許君辭月下歸來訪遠師半夜竹聲嗔客去
又教勞動歲寒枝
題太白墓
大雅清風久不聞一杯聊為洗荒墳朱絃三嘆無今古
說與江東日暮雲
送趙左丞之湖廣省二首
十年關隴得春偏戸有城南尺五天昨夜台躔照吳楚
夢中黃鶴亦欣然
江空歲晚不堪愁鸚鵡洲寒鬢欲秋留著梅花莫開盡
為公吹玉過南州
壁魯洞二絶
南山採藥北山棋把斷閬風天不知試問龕中二三子
爛柯人是向來誰
萬古仙巖兩羽衣一瓢秋水送將歸欲知後夜相思夢
月滿空山鶴與飛
寶陀寺
老子扁舟日暮回眼花不甚見如來憑誰揭取羅浮月
掛向胥江玉鏡臺
梅都官宅
一上高齋憶謝公雲間江柳有無中詩家政有都官宅
腸斷荒山落葉風
贈畫梅孫道士
夜夢孤山放鶴翁道人忙打五更鐘覺來摸索(闕)月
笑指枯藤問曉風
題葉孝子丹泉廬墓詩二首
偶營玄宅近丹泉豈是談空為稚川地下衣衾能不朽
鼎中龍虎若為仙
晝袵縗麤夕卧苫曉霜不似禮經嚴奪哀朝士歸來晩
華滿蘭堂月滿簾
集句餞張知事子中(并序)
子中吾友秩滿總幕受代屬爾訪余山中禮意
良厚至今耿耿不能弭忘聞還衛有日逋客盧
摰偶讀陶詩至一朝辭吏歸從我潁水濱有會
於心遂集比成章遠寄祖席兼叙高義永以為
好也
和澤周三春桃李羅堂前勁風無榮木於我若浮煙與
子相遇來傾蓋定前言歲月好巳積玉石乃非堅一朝
辭吏歸悠然見南山從我潁水濱虛室有餘閒故人賞
我趣賴古多此賢吾駕不可迴悵恨獨策還靡靡秋巳
夕亭亭月將圓青松冠巖列白雲宿簷端此中有真意
弱毫多所宣登高餞將歸路遐無由緣良才不隱世來
會在何年
元詩選三集卷三
