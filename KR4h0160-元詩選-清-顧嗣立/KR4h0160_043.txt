元詩選初集卷四十三庶吉士顧嗣立編
淵穎先生吳莱
莱字立夫浦江人集賢學士直方之子延祐間
貢舉法行有司以春秋薦下第歸出游海東洲
歴蛟門峡過小白華山登盤陀石著觀日賦以
見志還寓同縣陳士貞家與龍湫五洩鄰榛篁
蒙密似不類人世日嘯咏其中暢然自得御史
行部以茂才薦署饒州路長薌書院山長未行
而疾作卒年四十四門生學子金華宋濂等議
曰先生經義玄深非淵而何文辭貞敏非穎而
何私諡曰淵穎先生先生與黃侍講溍柳待制
貫同出訪韶父之門身羸弱如不勝衣雙瞳碧
色爛爛如巖下電人或以古文試之察其辭氣
即知為某代某人所作一日於故人家見几上
堆剡紙數十番戲為長歌頃刻而盡觀者驚以
為神所著有尚書標說春秋世變圖傳授譜古
職方錄孟子弟子列傳樂府類編楚漢正聲等
書其子士諤裒次其遺文為十二卷門人胡翰
為之序東陽胡助謂其如千兵萬馬銜枚疾馳
而不聞其聲他人恒苦其淺陋而立夫獨患其
宏博黃侍講嘗謂人曰立夫文嶄絶宏深類秦
漢間人所作皆確論也
觀孫太古周天二十八宿星君像圖
大圜杳何極鼇柱屹不傾日月光最耀衆星莽縦横周
天二十八錯粲各有名荒哉審厥象晃朗奪目睛東垣
青龍崛西圉白虎獰翾飛鳥隼狀偃伏龜蛇精紫宫自
然拱銀漢無復聲五行所經緯甘石知性情上界足官
府神人居穆清曄曄逞幻怪顤顟振鏗轟跳踉鬼脚捷
舑舕獸面頳裳衣牙躶襲角鬛紛披鬇豈其太白變嬉
戲類孲孾或者熒惑動威怒流欃槍照臨多芒角躔次
在縮贏揣摩過人料綵繪匪世程伊誰駕一氣得以導
九坑想像陵倒景觀遊撫層城虚空何宫宇蒼莽孰節
旌母寧秉筆際溘此埃風征凡夫本狹見四顧惟寰瀛
夜乂冰澨呀羅刹炎徼瞠鮫女買綃出狗夫銜筯争祗
疑列宿質却混殊方氓山神對我博刻石華山陘海神
靳我畫浪卷滄海鯨天神詎可識萬古欺聾盲星占世
有職畫史吾奚評
早秋偶然作寄宋景濓四首
西風吹梧桐一葉兩葉積故書翻有塵雄劍挂在壁時
非合窮困事到即輝赫除却雙鹿行門前少人跡
故人兩三人江北久羈旅尋香古徑風步屧修廊雨蓴
鱸最有味稻蟹紛難數我欲往從之蠻潮正掀舞
北山有古寺脩竹炎天凉蛟龍踞兩澗鸛鶴鳴層岡心
臺月照白鼻觀烟通香可思未可到詠此招隠章
往者東入海飄然任所如大風戕波浪飛雪灑舳艫壯
志昔尚少狂遊今併無誓登盤陀石重望扶桑墟
泰山高寄陳彦正
泰山一何高高哉極青天世人欲上不可上層巖峭壁
徒攀緣望中絶頂路已斷石穴上出鐵鎖下絙歴趢相
鈎連誰歟愛竒者步步喜若癲一心不顧死隻手捩長
烟毛羣驚迴少虎豹羽族跕墮多烏鳶浩氣剛風摶結
虚空作世界蜚龍捷鬼鑿開混沌巢神仙道逢四五叟
含笑使来前黃冠皓髮傲几榻野菜素粥鋪盤筵自非
爾願力何計此留連當知仰扣曖昧雲霄有頂處得不
俯懾嶄巖箐棧無窮淵嗟茲大凡夫行尸走肉真腥羶
段䂮思家最可惜李紳戀俗終難鐫舉頭告神人苦乏
風馬與電鞭藤蘿束縛即縋下但見松柏櫹槮數萬仞
石稜突兀横戈鋋古来秦漢東封不到此惟問梁父并
肅然日觀嵳峩恍山下蓬莱浩渺空樓船彼云鯨可射
此謂狗能牽安期羡門一往不復返文成五利受寵驟
貴祈長年仙人自有真至道何由傳逖焉龍漢延康紀去
授金璫玉珮篇
嚴陵應仲章自杭寄書至賦此答之
故舊懸懸絶閒居欲反招幽并風雪緊楚越水雲遥短
褐緇塵破長鐔寶氣銷門垣成隠逸筆櫝到畊樵逆旅
呼燈夕修闈徹棘朝囊書題薈蕞發論獻芻蕘舌焰真
熏灼胷兵劇鍛敹乘軒南國鶴解鏃朔庭鵰斡運天垂
斗蜚騰海作潮荃蘭騷地變橘柚貢年凋色采黃金黻
音聲徵角韶潛身甘蟄蠖賦命類苕鷯筮仕龜無兆攻
經教有條秦灰完竹帛漢粕味簞瓢畫品翎毛貴鷄場
爪距驕文章通政理道義勝官僚歲月嗟悠久湖江耐
寂寥花濃攜酒榼桺霽賣餳簫制虎搖金錫驅黿駕赭
橋流連光景賞播蕩别離謠世笑烏非鵲吾憐狗續貂
呼號三肘璞忼慨五陵鑣落落山中桂叢叢澗底苖依
然百將略付與霍嫖姚
題錢舜舉張麗華侍女汲井圖
景陽宫中景陽井手出銀盤牽素綆鉛華不御面生光
寶帳垂綃花妒影臨春結綺屹層空璧月瓊枝狎客同
鴛鴦戲水池塘雨蛺蝶尋香殿閣風日高歡宴驕若訴
牀脚表章昏不寤吴兒白袍戰鼓死洛土青蓋降船渡
井泥無波井闌缺半點臙脂汙緋雪蕙心蘭質吹作塵
目斷寒江鎖江鐵
問五臟
我問昔生我繫胎果何神上顱下負趾五臓交錯陳胎
經已不足乳湩復不勻黔䨓不我職粉飾強為人自宜
多菑害無以保命真元氣日啙敗客邪作艱屯彼何瓠
而肥言貌勇若震此何黴而瘠肢骨弱不伸嗟夫賦命
間豈不汝由因我誠不汝慊贏嗇胡不均五精被我惱
訴我蒼蒼旻恍然欲我答天道汝當遵粤自汝有生躔
次逆星辰矧從汝生後戕賊逯汝身心兮本中居與汝
相主賓汝何不祗敬狂役類風輪坎離漸違行龍虎起
戰嗔一元竟不守散入萬微塵惟脾制水穀四體承華
津有胾噤汝口酒漿絶沾脣司禄不上計畀汝藜藿貧
飢腸常九回苦吻添荆榛何天不汝錫服用無箱囷抑
汝弗事天寝食失鼎茵天本不病汝汝實使病臻汝仍
不耐病虚躁復善顰内虧但外養衆藥聚毒芬金石草
木蟲亂投劇斧&KR1689;五精恒不寧乖沴積相熏寒增熱或
壯頃刻異冰薪當知汝五臓獨不與汝親何庸汝反詰
鬭我似越秦吁哉一臓損五臟遽不醇齒牙漸彫䘌膚
肉還削皴汝徒職汝職軀殼有君臣天曾盡賦汝造化
匪不仁我聞五精言鑿鑿總有倫曰人本之天辟若泥
在鈞一時巧相值萬物混無垠聖愚且同臝毛介與角
鱗我惟有心肝是號横目民心肝既屬我榮衛盍絪緼
徧歷躁溼滑備嘗酸鹹辛虐汝重役汝汝得我緇磷蚯
矧尚無臓静夜解唱呻蝴蝶亦復然翾飛媚陽春彼寧
心肝具物性各有循鏐納或吐化死生僅昏晨自今我
即安無往不寵珍忍令百歲後銷變為烟燐曲肱便莞
簞就口取膮臐五精速歸臓大宅集靈氛張毅喜奔走
熱中果如焚單豹好容顔饑虎特汝鄰二者乃天道我
將何所云作詩示同黨聊以博笑忻
黑海青歌
越山山有黑海青長拳快眼健羽翎三年籠養未得飽
萬里驍俊猶飛星黃蘆老葦日催折白鷺文鶬看碟裂
腥沾石磧久遠風髓擊寒岡散輕雪伊人脱手本凡禽
歲晩連絛到上林鉗奴素賤多侯骨騎士虚豪即俠心
晉宫邸廢身欲死燕國雲銷草如砥嗟非鸞鳳高杳冥
望盡狐狸衆披靡當時奉使探遠巢兩徼馳兵聞勇鏖
南土誰知此鷙猛北州驟見争驚號天鵝薄天垂爾翼
海青雖黑打可得太平八極無不通函谷何問關西東
大食瓶
西南有大食國自波斯傳兹人最解寶厥土善陶埏素
瓶一二尺金碧燦相鮮晶熒龍宫獻錯落鬼斧鐫粟紋
起點綴花穟蟠琬&KR1256;定州讓巧薄卭邑鬭清堅脱指滑
欲墮凝瞳冷將穿逖哉賈胡力直致鮫鰐淵常嗟古器
物頗為世所捐襆衫易冠衮盤盎改豆籩禮圖日以變
戎索豈其然在時苟適用重譯悉来前大寰幸混一四
海際幅員縣度縛繩絙娑夷航革船鑿空發使節隨俗
混民編漢玉對櫝笥蕃蘿塞鞍韉城池信不隔服食奈
渠遷輪囷即上據鼎釜疇能肩插葩奪豔冶盛酪添馨
羶當筵特見異博識無庸詮蔵之或論價裹此猶吾氊
珊瑚尚可擊磧路徒飛烟彼還彼㸦市我且我桮圈角
貒獨不出記取征西年
時儺
古人重儺疫時俗事禬禳歲陽欲改律輿鬼寖耀鋩厲
神乃恣肆魃蜮并猖狂侲僮幸成列巫覡陳禁方虎頭
眩金目玄製炳赤裳桃弧歐菑沴豆礫斃癉剛八靈悉
震慴六合高褰張清寧信不害動静維吾常世途頗險盭
人魅更跳梁狐鼠戴介幘䕫魖竊香囊煎熬到膏髓擊
剥成疕瘍乘風作國蠧抵隙為民殃自從九鼎沒誰使
百怪蔵瘃寒服褫帛飢窶食閒糧蘆花敝汝體橡栗饞吾
腸地膚竟卷去天孽俱彫傷神荼欲呀啖蟠木蔓不長
蒙倛強顔貌枯竹無耿光聖言謂近戲五祀徒驚惶惜
哉六典廢述此時儺章
北方巫者降神歌
天深洞房月漆黑巫女擊鼓唱歌發高梁鐵鐙懸半空
塞向墐戶跡不通酒肉滂沱靜几席箏琶朋捐凄霜風
暗中鏗然那敢觸塞外祅神喚來速隴坻水草肥馬羣
門巷光輝耀狼纛舉家側耳聽語言出無入有凌崑崙
妖狐聲音共呌嘯健鶻影勢同飛翻甌脫故王大獵處
燕支廢磧黃沙樹休屠收像接秦宫于闐請騧開漢路
古今世事一渺茫楚機越女幾災祥是邪非邪降靈場
麒麟被髮跨大荒
題袁子仁所藏巴船出峡圖
巴山一帶高崔嵬巴江萬里從天來前夫疾挽後夫推
黃牛白狗遽船開曉風東回水西上滛澦堆頭伏如象
盤旋鳥道怕張帆汩沒龍淵驚棹漿世人性命重濤波
吴鹽蜀麻得利多怪石急流須勇退貪夫險魄漫悲歌
神禹釃江江更惡五丁鑿路空巖㟧舟船可坐尚髮危
棧閣能行終淚落嗟茲舉目無不然直愁平地即山川
至喜亭邊聊酹酒長年三老好攤錢
東夷倭人小摺疊畫扇子歌
東夷小扇来東溟粉牋摺疊類鳳翎微飇出入揮不停
素繪巧豔含光熒銀泥蚌淚移杳冥錦屏罨畫散紅青
皓月半割蟾蜍靈紫雲暗惹鮫魚腥徐市子孫附飛舲
奝然家世雜梵經文身戴弁舊儀形對馬絶景兩浮萍
殊方異物須陳廷富賈巨舶窺天星祝融嘘火時所丁
島濱賣箑送清泠白龍浸皮暑欲醒玉階涵水夜撲螢
蓬莱仙人降輜軿扶桑繭絲結綵綎祖州芝草釀綠醽
穹龜巨黿動遭刑海神惜寶轟雷霆鄙夫卧病臨虚扃
蒲葵百柄稱使令冰漿蔗液但滿瓶石榻被髮氣自寧
新羅一念終飄零塗脩雉尾吾何銘
憶寄方子清時子清久留吳中
一别嗟何處相思撫舊蹊月眀施瀨北雲起蠡巖西跋
涉舟車動過從笈篋攜鄰光因借燭道味音吹虀好學
螢分照論交雁擇棲丘園心薜荔海國氣鯨鯢卷帙籖
翻蠧謳吟硯發黳經筌參老易樂府錄鐃鼙治法推周
稼淳風仰漢綈談玄知野馬考字守家鷄土域標鞮象
天圖辨煇鑴遺文多廢墜妙契極端倪獨樹盤柦久平
蕪眺望低霜林紅玳瑁霧雨碧玻瓈屏跡依狐兔銷愁
對鷺鷖塵書投梵夾美餉挈童觿槲葉時遮峒藤梢或
罥谿龍居瞡雪瀑虎路躡霞梯出入恒聮袂追隨幾杖
藜竹山香嶺嶠花島繡湖隄尚義開黌始延儒振席齊
生徒脩棗脯祭品授葅臡錦石看還數蒼松倚却題吾
伊朝屢集渾灝夜同稽自謂菖為歜人疑穀似稊中悁
真抑鬱外物總筌蹄歲序空流邁濤波益慘悽故袍寒
擘繭雄劍滑膏鵜綠映牽帆水紅黏曳屧泥娃宫釵鈿
拾甫里筆牀齎鶴市歌喉引鱸鄉鱠手&KR1290;吴趨誇粉黛
越産購珠犀富業連橙圃菑霖潰稲畦占歸仍浩渺結
客重酸嘶彼此身如寄參商夢欲迷蓬飛甘埽軌桂落
得通閨俠眼收丹電仙襟化素霓貧期金埒騁賤許玉
階躋病矣長憂痼閒哉敢恨睽㨵除須爾鑷磨刮更予
篦本欲睎王貢兹猶慕阮嵇猖狂疏奏櫝軟弱謝畊犁
習静求神悟超羣畏俗擠清琴桑有鯉鉅弩蹠非鼷教
駕傳銜轡觀隅識撩枅耡芝黧受謫抱璞跀聞啼性命
緣窮鬼功名屬嬖奚悠悠鸞與鳳泯泯鹿將麑白谷今
安駟青霄古執珪毋寧枉隠逸辛苦等黔黎
椀珠伎
椀珠聞自宫掖来長宫寶椀手中迴日光正高竿影直風力
旋空珠勢側當時想像鼻生蔥宛轉向額栽芙容筯頭
交筯忽神駭矛葉舞矛憂技窮昔人因戲存戒懼後人
忘戒但戲豫漢朝索撞險還愁晉世桮柈危不寤徘徘徊徊
奪目睛欹欹傾傾獻玉瓔滑涎器從龍堂出煇[穫-禾+火]命與
鬼骨争君不見王家大娘材藝絶勤政樓前戴竿折市
人讙笑便喧城驚動金吾白梃聲
方景賢宋景濂夜坐觀吴中雜詩遂及宣和博
古圖為賦此
壯歲何心老一儒東遊飽食有江鱸詩宗鶴膝蜂腰體
禮象龍頭豕腹圖三士操琴知爾達八公遺藥忍吾臞
吳中勝處多朋故話盡寒宵燎葉鑪
客夜聞琵琶彈白翎鵲
白翎鵲東海来十里五里何摧頽一飛飛上青霄際再
飛飛墮黃沙堆少年臂名鷹齊出跨駿馬放鷹一馳躍
與鵲相上下身佩木弓射必命中中疊雙蹀血芟毛天
欲雪摩雲壓草地多風衝突三邊有意氣指揮八極無
英雄白翎鵲西海去千里萬里何軒翥一飛飛上賀蘭
山再飛飛過鐵門關少年領強兵乘勝即轉戰戟頭吹
火光旗幟舞秋練手持生鐵刀空城鳥雀盡死鏖麋鹿
瘡痍無處避角貒躑躅向人號收拾廣輪奠郡邑肅清星嶽
静波濤白翎鵲東海西海都驅霩太常召見日月山治
定禮行功成樂作大雅清商久寂寥鵾鷄邏娑多弦索
上林花開早浮豔榆塞葉落終迴薄一聲高一聲低一
聲懾懦百虎豹一聲束縛千鯨鯢白頭漢士聞先拍青
眼胡兒聽却啼君不見康崑崙羅黑黑開元絶藝傾一
國若還睹我白翎辭二十四弦彈不得
小園見園丁縛花
我嗟衆草木高出陵雲端叢生或滿地品彙可不完山
園我栽蒔作此小屈蟠龍頭何其蠢鳳翼乃若干胡然
贊化育任意騁雕剜勾萌欲旁逹節目終液樠縈廻挾
烟彩刻剥獻雨瘢立身既不直生理寢彫殘春陽彼一
時花發黃白丹歌謳雜舞吹酒炙飫桮柈歲晚忽焉至
北風吹汝寒皮膚早蝎蝕骨髓愳枯乾聖人治天下萬
國無不歡視民本如傷動植總相安刑名威雪雹劒戟
血波瀾廟堂苟失策閭里轉窮殫彼哉彼園子此况□
爾冠人生但心勦若處得體胖我方即移汝前有蒼蘚
壇世非郭槖駞何以垂鑒觀
得大人書喜聞秋末自薩布拉復回大都賦寄
宣彦高
一紙江南到屋扉高秋漠北奉宫闈金微駐驆踰唐塞
鐵勒鳴弰接漢畿緜蕞行朝因贄玉蹛林望祭類游衣
眀年草賦呈親去想像汾陰扈從歸
次韻柳博士五洩山紀遊二首
日曉行呼野鶴羣山溪五級洗巖氛虹霓射壁從空現
霹靂搜潭到地聞桑苧茶鐺遺凍雪偓佺藥杵落晴雲
飄然早已同仙術老我曾探嶽瀆文
一點剛風削玉蓉仙山肺腑閟重重眼穿上界成官府
舌卷西江得祖宗鷲嶺鷄峯渾未到龍湫雁蕩豈多逢
年来卧病吾環堵負却詩家九節笻
方景賢回聞吴中水澇甚戲效方子清儂言
客来自吴土示我吴儂言吴儂歲苦水謂是太湖翻太
湖四萬頃三江下流洩疏瀹久無人&KR1657;圩與海絶東風
一鼔盪暴雪如頽城屋扉蚌蛤上畦畎魚龍争嘉種不
得入種亦悉爛死民事何所成食天俱在水富豪僅藏
蓄官府更急糧貧窶徒囏餒妻子易徙鄉散行向淮壖
隨處拾稆粟雖然遠鄉土恐可完骨肉東吴本富盛數
歲偶彫殘世非欲繭絲官曷任虎冠國家自充實財賦
有淵藪給復當我及安寧到鷄狗何人講平準何人議
河渠荒政固有典水利復有書龍蛇方未毆鴻雁尚在
澤縦令可還定何計免溝壑何時水幸退我得刈稻禾
水退泥盡出草屩更撈蝦我思告朝廷來歲不可待毋
庸水争地便放江達海客今聽我言我欲解儂憂所争
但一水民氣庶今瘳自從唐季来吳越無兵械至於宋
南徙淮蜀此都會大田連阡陌居第擬侯王錦衣照車
騎玉食溢酒漿居然甲東南遂以侈濟侈掊克自此多
彫瘵亦以起天寧不汝恤有此水潦淫要令沃土瘠民
得生善心豈惟生掊克采詩觀民風願踵太史職
題毗陵承氏家藏古錢
我觀泉志頗識錢古今錢品不一傳歷山鑄金史靡紀
泉府職幣開其前五銖半兩日以變榆莢鵝眼争相緣
重輕子母信有制周郭肉好俱完全吾知聖人利世用
要在百貨得懋遷農夫紅女寘不易尺布斗粟儲為淵
嗟哉後王弊自此竟使匹庶握利權剪皮鑿鍱偽莫禁
執籤障鹿慳稱賢國儲何當調度足民食矧是虀鹽先
潛交鬼神欲著論臭衒富貴仍開鄽冶卒銅工各鼓鞴
偏鑪盗鑄多烟烻一朝變通别改幣餘盡沈朽徒埋船
承君好古此收拾寶玩有若編埒然大貝南金特嗇厚
元圭博壁同瑛鮮漢官受一潔簠簋晉士挂百酣桮棬
白水真人笑有䜟上清童子猜非仙古錢勿用幸久聚
古貨難賣空精甄時能撫摩却穢夢坐與饕濁收饞涎
世間萬物裹可盡牀脚一甕踏欲癲試看營室鏁星處
何似揚州騎鶴年
白鼻騧
白鼻騧白鼻騧當軒迥立噴風沙名驥留良定北土蹇
&KR1042;索價猶東家青松縛柳曉安皂紅錦裁韀春映草支
遁心機愛神駿伏波骨力輕衰老去年禁馬無馬騎天
下括馬數馬皮浮湛鄉閭萬里足笑傲品秩千金羈幸
哉漢武重修政往矣劉聰真覆鏡立防戰備要馬稀藏
富民寰須馬盛向来河隴色為羣目極川原亂若雲庶
人徒行未足恤世間醇駟何由得
寄吳正傳
日晩天寒攬敝裘西南目盡濲江流養生有論空成嬾
招隠無騷却好游雁鵠吟風燈照机蛟龍躍雪劍鳴韝
平生自笑飛騰莫幸矣心猶與道謀
樓彦珍北遊京師予病不及往餞歲晩有懷并
寄彦昭浚常
日晩北風起少年方遠遊徘徊上谷塞眺望黃河流峥
嶸十月冰朔色壓九州熒煌大眀殿御道接龍樓時巡
向灤水臘雪擁薊丘前驅鸞鳳旗後乘貂鼠裘尚食豐
宴飫教坊樂箜篌百官散城邑駝馬盡歸休自今帝王
都想爾觀覽周却疑書傳聞不謂秦漢優何家非許史
無客不枚鄒投輪即雨集揮袂遽雲浮東航扶桑陰西
笮崑崙陬變化指顧異芻蕘立言收文物彼洛禊土音
吾越謳私將竊禄志勇赴隨陽謀隨陽即澤雁竊禄豈梁
鶖美玉獻劒璏精金鏤帣韝出門亟裝束行路宜滯留
布韋漫老耋鄉里惟田疇功名幸一遇螻螘尚公侯學
問敢強飾黍稷待耡耰當令竹帛上直與先達侔毋使
螢爝光肅然寸草秋嗟予久抱疢餞酒弗及篘念爾忽
萬里征夢或見求宣生頗俊逸鄭子復綢繆趾高有捷
步胷正無昏眸早看拜家慶共許動宸旒傳車定不礙
關鑰便若抽杏花開如錦楊柳滿陌頭去時小兒女来
詫真驊騮
送俞觀光學正赴調京師
崑崙東南禹九州山高海闊峙以流齊秦相襲一介丘
梁魏何有真浮漚天邑當中控四陬先生去矣不可留
二十起家今白頭獨騎麒麟誦春秋我無糧食無車舟
出門笑看雙吴鉤神氣化作青金虬大江有路通淮洲
汴河急下蛟黿愁吕梁奔谼壓黃樓故墟荒草項與劉
澤蛇臺馬一戰收東連鉅野荷花稠泰山鳬繹倚魯鄒
北泝衡漳冰凌浮滹沱碣石帶白溝田光荆軻尚夷猶
擲鼃屠狗何煩求天門蕩蕩開長楸日暮道遠吾驊騮
誰與遇者多公侯眼中勞苦問所由南土有客非常儔
百年文獻尚汝優公車奏櫝幸早投孔姬禮樂正旁搜
齊楚辨智虚前籌祖朝肉藿豈異謀庾信詩賦俱雕鎪
朔風吹塵織卉裘炕牀煤炭手足柔韭虀豆粥却滿甌
真珠滴槽酒或篘伐狐燖兔進庶羞妖歌慢舞陳箜篌
老當益壯在此遊選曹已似執劵酬皂雕一飛即掣□
先生去矣聽我謳悠然獨酌更馬周長安索米毋庸憂
同吳正傳詠龔巖叟小兒高馬圖
北平爰臂久不侯伏波矍鑠空持矛并州小兒十歲許
雙足捷步真驊騮金鞍玉勒絲轡絡内鬛風鬉雪齗齶
郊衢一躍自矜驕血氣未完先躪躒漢皇神武駕英雄
四極飛来八尺龍城中鬭鷄爾尚可磧外鳴劍吾無功
初陽却照長楸道白髮奚官泣枯草悠悠翠蓋與鸞旗
老矣驊騮那得知
浦陽十景
仙華巖雪
手倚晨扃一渺漫山神擁出玉㠝岏光侵道者祠星室
跡破樵家斵藥壇石筍撑空穿宿暝天機織素挂餘寒
俄然喚醒西南夢怕作松州徼外看
白石湫雲
獨上南山最上頭朝隮一點便成湫巖腰動石風初起
海眼輸泉雨欲流蜥蜴含珠光照夜靊霳卷鐵黑沈秋
眀當去挾騎龍叟直到扶桑第幾洲
龍峰孤塔
老眼前頭尺五天真龍角上正攀緣規橅白馬䭾經過
想像玄鰻護塔眠梵唄將回知磬絶神珠欲隕見燈懸
何妨宴坐初禪界幭蠓分飛即大千
寶掌冷泉
乍撥山亭木葉堆老僧千歲喝巖開天從白石雲根出
地帶青泥雪髓來竹影自深斜映月魚腥不到半凝苔
世間夢渴知多少可待金莖露一杯
月泉春誦
古木叢中息世諠老生力學掩溪門危絃未絶人須聽
蠧簡多忘我欲温白兔流光分石色蒼龍擁沬驗沙痕
從今更浚源頭水莫待投膠與救渾
潮溪夜魚
昨夜寒潮與此通荒溪尚趁百川東行依桕樹林頭月
釣拂蘆花嶼畔風插竹侵沙魚扈短篝燈映草蟹碕空
太公遠矣吾將隠赤鯉何書在腹中
南江夕照
偶出官橋倚落曛詩家觸景漫紛紛彈琴在峽驚聞瀑
罨畫為溪喜得雲竹篠晚深撨弛擔莎根秋短牧歸羣
道旁更有枌榆社欲脱蓑衣藉酒醺
東嶺秋隂
幾點晴雲著樹梢寒山蒼莽類城壕鷄豚日落聲相接
鸛鶴風凉勢自高小徑殘榛分嶺脊平疇净綠帶溪毛
朝来雨足多秋意井上無人事桔槔
深褭江源
半遶山根但一窪真源鑿破杳無涯清澄灌或於陵圃
窈窕尋猶博望槎積雨衝隄蝸自國微烟羃渚鷺專沙
欲行復坐皆雲水只屬騷人與釣家
昭靈仙跡
一掌嵯峩是玉京連峯欲向鼎湖傾高張黼座龍隨下
静擁珠軿虎獨行白雪松扉雙立影清風藥井倒吹聲
長歌為問西王母却把荷花與送迎
劉龍子歌
劉龍子龍子出山龍母死一雙赤鯉媵来多玄黿獨戰
翻天河山頭種楓高不得楓葉落波秋正黑潛遊蟹斷
島無人飽啖蝦鬚汊作國巢湖龜眼看欲紅卭都魚頭
闢為宫絶磴懸梁但一勺雲綃霧縠餘長風劉龍子龍子
為龍猶念母桮江沼海歸何所研中墨水吾乞汝昨夜
蛇醫送飛雨
五洩東源有地度可十數畆後負山前則石河
如帶幽夐深窈蓋隠居學道者可築室偶賦一
詩屬陳彦正
越中五洩古名山東源峻嶺空雲間老石崚嶒欲見骨
天河瀉破莓苔灣蛟龍縮身似蜥蜴魑魅出没司神姦
雷公一聲忽下擊鳥跡不到猶重關青華仙真舊治所
碧落侍從登清班穴疑綵狻據一柱戶想銅獸銜雙鐶
鳳馭鸞鞭白羽瓘芝樓菌閣朱莖殷梯梁未絶或可值
洞府寖遠多愁顔嚮曾蹇衣得揭涉别擬鑿徑通茅
菅寬弘頗占十數畆夐静粗覺非人寰澗流帶綰玉繚
繞巒翠髻擁花斕斒截斷塵埃與世隔構成棟宇寧吾
慳陳君尋常有道力况此跬步臨幽潺虚室光眀白不
動寶鑪温養丹將還丈夫出處我已定馳字早寄孤飛
鷴休拘崑崙并漲海遇有勝處同躋攀
樓光遠家觀宋綬景德鹵簿圖
東朝盛文物四海極豐富粉飾郊祀間馳驅漢唐舊奉
常夙有掌鹵簿列前後車軨麾飛黃戟盾服錯繡啟胠
龍虎動扈衛鴛鷺簉嵯峩屹丘岳灼爚羅星宿陳兵吉
利隊擇馬騊駼廐嚴須呵八神喜欲抃百獸祖宗所繼
承宇宙徧包覆上公敬執籩天子親獻酎靈光旍旗林
縟典禮樂囿威儀一以整瑣碎無不究時惟正垂拱國
幸息戰鬭玉策恐人聞帛書疑鬼授紛紜務欺阿制作
窮刻鏤老幼咸駿奔穹示總歆臭中誠廼根本外貌特
膚腠封寧重䃭繩饗或貴型餾居安昧危機致治啟亂
竇文華終耗財武弱益招寇雖然喧一朝孰得燕末胄
五輅忽已沒三京杳難救惜其初討論盍不返樸陋臨
風披此圖歎息我以綬
射的山龍瑞宫問陽明洞天洞盖是禹穴
意行得古洞忽到陽眀天人傳是禹宂愧我非史遷上
摩青冥出湧作芙容巔下開巨石窟鬱以藤蘿纏自昔
乘四載於茲理百川岳瀆通脈絡蛟螭被拘攣真長或
可待宛委空風烟衣冠竟一窆簡札猶遺編世間後百
世龍鬼巧相挻安能洗滌盡却見鴻荒前惜哉不可及
恐此復偶然黃庭或祕景絳府尚靈仙精英倚怪木狡
獪戲神泉(闕)論鳳文舄肯降狐鳥筵長嘯望天末白雲
年復年
題趙大年林塘秋晚圖
老景青黃筆底收晴鳬冷雁共汀洲王孫畫學空花竹
不到銅駝陌上秋
寄喻國輔張宜之
手挾殘編只蠧塵山林著我最閒身槁梧可據瞑須熟
華黍雖亡補欲真危坐但看燈作暈遠望還覺劒生鱗
相思正是多風雨滄海無涯可問津
檢故&KR0869;得故洪貴叔所書李鐵槍本末寄洪德
器
天地昔未一朔南遂分疆中原久喪亂白刃皎如霜李
全本崛強手挾但鐵槍山東數十城叱作古戰場茫然
即斷指設誓如刳羊一朝與旌節正面將假王云何引
盜賊遽爾升堂隍豈其弱能立當彼驕則亡日落山海
暗羣龍血玄黃陳安偶從晉侯景徒□梁於人欲使詐
在國須謀長大福豈無妄佳兵終不祥誰令送死處竟
以抱甲僵漢盤忽已折周鼎那能常吁茲撫舊墨我涕
徒為滂俯仰千古意悲風嘯枯桑
浦陽舊有明月泉久而不應今乃疏道其源似
頗與弦望晦朔之間相為消長者遂作是詩
大區何渾淪元氣乃潛洩忽然為山水無往不融結遥
天偶一照厚地空餘冽盈將光共生涸與魄同滅玄機
自消長至理誰圓缺發揮雖有在窺測尚未決枯查曾
幾棲斷洑遽中裂半倚嵐翠雲微通海潮雪昔人来推
求於此得表蕝虚亭奚其敞静甃獨不齧歲年竟悠遠
沙石漸填咽寧加疏瀹功肯使見聞䙝恍疑合圖經環
坐到稚耋倘非蟹投碕幾類鮒處轍纖纖浮晶彩湛湛
浸寥泬舊觀方爾還真源可吾&KR1247;争言彼月行豈為兹
泉設蕭丘胡長寒漢井或再熱逝尋白兔宫直探神龍
穴狂歌水仙詞擊碎如意鐵
吉祥寺
一昔逢寒食行吟採物華風生敲檻竹雨濕墮船花曲
塢青龍樹長灘白鷺沙回看江上水直去到吾家
王滹南太山石室
我將呼巨鼇滄海欲掀播於兹玉鼎淪遽使金甌破兵
氛塞中原卦氣協大過誰封函谷關便掃太微座長矛
左右盤勁矢五十箇歌鳳幾能来跨騾吾得莝當其一
手麾豈止千夫和力須坼老拳事且居竒貨真儒雖有
材用武竟無佐青雲飛遐心白羽灑寶唾撫時乃紛綸
結客仍轗軻人生足窮通世故更弔賀熒然凍霧中仰
見明星大宜哉泰階平返汝雲壑卧專門尚吾醇致幣
徒爾蓌既為梁鴻逃復厄龔勝餓從知大耋嗟肯以淫
威挫扙淚且泣岐聞風猶起懦滹河自波濤石室今堀
堁寥寥紓我哀苦語不成些
西域種羊皮書褥歌寄李仲羽
波斯谷中神夜語波斯牧羊紛衙衙當道剚刀羊可食
土城留種羊脛骨四圍築垣聞杵聲羊子還從脛骨生
青草叢生臍未斷馬蹄踣鐵繞垣行羊子跳踉却在草
鼠王如拳不同老飫肉筵開塞饌肥裁皮褥作書林寶
南州俠客遇西人昔得手褥今無倫君不見冰蠶之錦
欲盈尺康洽年来貧不貧
次定海候濤山
悲歌忽無奈天海何渺茫放舟桃花渡回首不可量南
條山斷脈北界水畫疆居然清泠淵枕彼黃茅岡朝滲
日星黑夜凄金碧光蹲虎巖倚伏鬭雞石乖張磨礲越
湛盧盪泊吳餘皇幽波視若畝巨壑深扶桑招徠或外
域貿易叢兹鄉嗢咿燕國語顛倒龍文裳方物抽所寶
水犀警非常驅鰌作旗幟駕鼈為橋梁似予萬里眼徒
倚千尺檣稍疑性命輕終覺意氣強寄言漆園叟此去
真望洋便擬學仙子被髮窮大荒
夕泛海東尋梅岑山觀音大士洞遂登盤陀石
望日出處及東霍山回過翁浦問徐偃王舊城
八首
山月出天末水風生晚寒扁舟劃然往萬頃相渺漫星
河白搖撼島嶼青屈盤遠應壺嶠接深已雲夢吞蟠木
繫予纜扶桑纓我冠寸心役兩目少試鯨魚竿
起尋千步沙穹石塞行路怒濤所摐擊徒以頑險故卓
哉梅子真與世良不遇上書空雪衣燒藥迺烟樹玄螭
時側行縞鶴一迴顧從之招羨門滄海晝多霧
茫茫瀛海間海岸此孤絶飛泉亂垂纓險峒森削鐵天
香固遥聞梵相俄一瞥魚龍互圍繞仙鬼驚變滅舟航
来旅游鐘磬聚禪悅笑撚小白花秋潮落如雪
長嘯山石裂我今在東溟游目出重徼褰衣窮絶陘竒
氛抱珥赤遠影摩空青想像暘谷水徘徊燭龍形晨昏
相經絡稚耋不得寧豈若柯斧爛看棋了千齡
遥觀杳無極宛與東霍隣悲夫童男女去作魚鼈民紵
嶼尚餘聚蓬山寧爾神古棹苔駐跡仙枰竹祛塵短褐
徒為拂飛槎邈難親好攜支機石去躍織女津
笑揮百川流東赴無底壑青天分極邊白浪屹為郭卉
裳或時采椎髻亦不惡投珠鮫人泣淬劍龍子愕海宫
眩鱗纕商舶豐貝錯盍不呼巨鵬因風泝寥廓
老篙迴我舟沙嶴晚烟起蒼茫魚鹽場寂歷鼓吹里人
民悲舊王歲月祀遺趾終捐玉几研不捄朱弓矢東西
八駿馬今古萬螻螘此事如或然須湔會稽水
我行半天下始到東海隅水落嶣石出中飛兩鵜鶘情
知懷竒産勢與險阻俱在夷豈必陋雖聖猶乘桴吭風
丹穴鳳尾雨青丘狐幸隨任公子不愧七尺軀
還舍後人来問海上事詩以答之
去家纔五旬恍若度一歲豈不道路艱周流東海㵝故
人喜我返来問海何如所經何城邑相去幾里餘我言
始戒塗尚在越西鄙隨波到句章滿目和積水人云古
翁洲遥隔水中央一夜三百里猛風吹倒檣初從蛟門
入極是險與惡白浪高於山神龍䀜以躍似雪復非雪倚
檣欲上看舟子禁不可使入舟中蟠尋常重性命今特
類兒戲信哉昌黎言有海無天地掀掀終達岸鹽鹵間
黃蘆人烟寄島嶼官府猶邨墟水族紛異嗜魚蟹及螊
&KR1209;我寧不忍餐抹蘚相吐沫荒塵棲予髮旭日照我身
似聞六國港東壓扶桑津或稱列仙居去此亦不遠蟠
木秋更花蓬莱闢真館我非不願往此險何可當天吳
布牙爪出没黑水洋於竒豈易得似足直一死方去徒
自驚既歸亦云喜珍重故人言勿以險為竒兹行已僥
倖慎勿疾平夷雖然此異鄉固是難久客聖出風且恬
時清海如席我猶愛其然恨不少淹留爾毋為我懼遭
此千丈虬試看塵世間甚彼大瀛海衣裳日沈溺篙艣
相奔潰奔潰孰能救沈溺將奈何口呿舌不下聊為故
人歌
去歲留杭德興傅子建夢得句云黿鼉滄海賦
龍馬赤文書間以語予及其鄉人董與幾山空
歲晚恍然有懷為續此詩却寄董
觸目懷招隠興歌託遂初俗塵多汩沒天籟幾吹嘘晚
景翻濛氾秋潮洩尾閭祥雲旗鳳鳥瘴雨弩鯨魚灑淚
鮫人室漂魂建木墟黿鼉滄海賦龍馬赤文書上谷空
豪舉西河久索居蠻琛遺翡翠魯價掩璠璵遠矣鳴&KR1076;
箭悠哉薄笨車影搖青薜茘光燦白芙蕖自昔攻佔畢
于今載耒鋤彈冠身有待鑄研志非虚蘇子縱横術韓
生内外儲乾坤瞻魏闕日月夢周廬炫燿蟠雕珮蹁蹮
集建旟列衣騰朔漠膠棹入黃淤趙女絃鴻鵠奚兒駕
駏驉詞林應聘汝侠骨肯愁予結騎幽并窄掄交楚越
疏竒功生鼎鼐猛氣死籧篨藥物金鵝採兵鈐赤鯉漁
中條分雍豫四序出堪輿小榻琴心展長纓劒膽舒按
圖稽獬豸&KR1824;酒笑鶢鶋野屐偏求蠟山巾尚著綀貧猶
思禄仕老不廢耕畬卓棹才終用猖狂習未除文章同
一默歲月或三餘策竹登玄圃然藜問石渠定須追樂
毅端為謝曹蜍
山中人二首
貧賤素所有豈辭辛與勤清晨腰我斧往伐西山薪高
巖屹巨壑蛇虎氣殺人衣裳既不完出入在荆榛日日
一接淅釡甑恒生塵白石幾時爛青煙空滿鄰家徒四
立壁冬令方行春亦有偓佺子翛然為世珍
去經十數里霜露凄枯田蓑笠既挂壁桔槔亦倚垣相
從盡鄰曲言笑仍喧喧惟此老瓦盆酒漿稍羅前奈何
不解飲而喜鯨吸川有如善泅人觀者乃在船寸心久
已醉雙眼方醒然世俗正馳騖悲哉東西阡
柳博士自太常出提舉江西儒學来訪宿山中
二首
一埽空山鹿豕蹤車如流水馬如龍黃麾法仗知宸輦
青史勲名問景鐘宣室受釐端有召曲臺傳禮尚為容
少年作賦將投獻東北孤雲是岱宗
尚有歐曾舊典刑森然人物照青冥身從北闕攀燕桂
夢壓西江食楚萍萬里毳袍春值雪千年龍劍夜占星
此身恨不輕簦笈的的根源在一經
鞦韆行寄趙季良時留京邑
京城寒食来沽酒城北城南映楊柳人家歡笑踏鞦韆
杏板絲繩相對懸宫錦翻衣真富貴俗軀走肉盡神仙
徘徊宛轉當風立春晚多風吹汝急鞦韆已墜蹴踘空
華鑣翠鞁擁青驄軒轅臺前日月近無終國裏山川同
遠方羇旅紛馳逐燕趙佳人美如玉燕歌趙舞歡未足
去年芳草今年綠
寄張子長
世豈無推挽人誰有典刑稍懷南國彦恒愧北山靈萬
里麻衣敝千年竹簡青羲文先索象魯頌或歌駉杞梓
儒林挺魚龍俠窟鯹塵埃完結綠粉黛飾娉婷擺脫蘇
張穽漸摩管樂硎道途餘雪屩巖穴但雲扃本擬陳三
策吁嗟守一經跡卑淪燕雀蹤遠及猱㹶種菊行荒楥
看松俯絶陘仙棋閒度日旅劒懶占星故里青桐巷雙
溪白鷺汀交遊多握手歲月此忘形志氣需来哲才華
壓妙齡秦坑收末燼漢粕浸竒馨正器陳籩豆專門識
鼎鉶奔騰鞭用駿袒裼割分腥卓立撐喬嶽孤流混濁
涇鵲飛持或布鯨吼扣非莛别袂逢秋怯鄰燈入夜熒
沈沈猶在野憲憲欲揚廷舜殿瞻儀鳳堯階數歷蓂螭
拗文錦褥獸闥紫金釘列徼環霄漢游車發震霆紬書
官命史吹律樂求伶迅奮君須競棲遲我未寧簷風歌
警枕井雨泣嬴瓶古陌垂楊柳空山老茯苓只今馳尺
楮何所問南溟
二月六日雨書都城舊事
燕南趙北吹黃塵九天宫闕生紫雲十二門開衢路直
畫輪驄馬多行客歲寒殿外柳纔青金水河邊冰尚白
雞人傳漏放曉朝文石分班押百僚南陽近親最舞蹈
京兆耆舊争歌謠教坊供奉飾玉女鐘能鐘聲鼔能鼓
錦来西蜀被玄駝肉出大官餐猛虎初日扶桑稍照人
内筵錫燕杏花春沐犢騂牲泰畤祀鸞旂翠蓋驪山巡
東風萬里飄零雨我昔所聞今不睹快然呼酒擊酒壺
茂陵徐生曾上書
姑蘇臺歌寄方養心
姑蘇臺南閶闔開姑蘇臺北鴻雁来春花秋月幾時好
步屧尋香去如埽冤胥憤血空海潮老濞妖妝又烟草
少年為客誰我令千里汝猶談一經黃龍挟舟夜有雨
白虎司劍天無星山中昌蒲十二節未肯落盡青頭髮
姑蘇臺上愁殺人身在勾吳望勾越
女殺虎行
山深日落猛虎行長風振木威鬇鬡父樵未歸女在室
心已與虎同死生揚睛掉尾腥滿地狭路殘榛苦遭噬
豈非一氣同呼吸徒以柔軀扼強鷙君不見馮婦来下
車衆中無人尙負嵎又不見裴將軍出鳴鏑一時鞍馬
俱辟易丈夫英雄却不武臨事趦趄汗流雨關東賢女
不足數孝女千年傳殺虎
烈婦行
落日沈海雲壓城官軍多載婦女行大弓勁箭自山下
顔色如灰愁上馬我生不慣生馬駒存者吾子亡吾夫
毋寧完身吐玉雪忍使餒肉當熊貙青楓嶺頭望回浦
血指畫巖心獨苦老螭扣地救未及芳草迷天淚零雨
卓哉一死可百年此事已過永泰前黃沙野塞多降骨
忠義傳中收不得
秋日雜詩二首和黃明遠
明月出東山流光射窗牖美人曼聲歌翠袖拂南斗别
離終不常歡樂詎能久笑折青桂枝凉風吹我手
西風披白蘋楚客自枯槁扳龍思上天勲業苦不早遐
心隨落鴻短髮等衰草亦有芙容花媽然為誰好
漷州二首
四月一日尚緜衣知是故鄉花片飛白頭慈母倚門久
目斷天南無鴈歸
數株楊柳弄輕煙舟泊漷州河水邊牛羊散野春草短
敇勒老公方醉眠
滄州
荒亭貰酒壯心違極目東州霧雨微百里齊封滄海接
千年禹跡濁河非暗塵掉馬呈金轡衰草看羊著錦衣
猶記上元鳴鼓夜滿船燈火越歌歸
夕乘月渡荆門閘
初更渡荆門觸眼舟楫亂堤吏時一呼舉篙類魚貫野
雞悄無聲行子空扼腕綠樹煙靄沈清波月光爛分涼
短衣披習静單幘岸畸愁本難袪美景聊此翫荒荒東
原平泯泯魯濟斷歲儉菅蒯繁時康雈苻散秋槎别星
河曉夢窺日觀懸知平生竒歷覽天下半長衢紅塵腥
古調白石粲徒聚幾州鐡肯餐三斗炭人生空自憐歲
序忽已換出門更呼車春淺冰未泮
風雨渡揚子江
大江西来自巴蜀直下萬里澆吴楚我從揚子指蒜山
舊讀水經今始睹平生壮志此最竒一葉輕舟傲烟雨
怒風鼔浪屹於城滄海輸潮開水府凄迷灩澦恍如見
漭滉扶桑杳何所須臾草樹皆動搖稍稍黿鼉欲掀舞
黑雲鯨漲頗心掉明月貝宫終色侮吟倚金山有莫鐘
望窮采石無朝艣誰歟敲齒咒能神或有傴身言莫吐
向来天塹如有限日夜軍書費傳羽三楚畸民類魚鼈
兩淮大將猶熊虎錦帆十里徒映空鐵鎖千尋竟然炬
桑麻夹岸收戰塵蘆葦成林出漁戸寧知造物總兒戲
且攬長川入尊俎悲哉險阻惟白波往矣英雄幾黃土
獨思萬載疏鑿功吾欲持觴酹神禹
寄柳博士
試續儒林傳南州定幾人清標騰鳳翼素手截鯨鱗卓
犖初觀國軒騰早致身燕秦争騁侠鄒魯共稱醇旅劍
渾如淬家氈在一振於焉徵有道自此教成均學術諸
生識才名六館親土牀然燭夜茸帳結餐晨上下笙鏞
間縱横俎豆陳岐原周鼔老闕里魏碑真白日需前席
青雲仰後塵山林稽猛駮文字到祥麟豈獨呻佔畢猶
應逐縉紳討論抽秘典扈從得良臣絶漠幽州暗滄波
碣石鄰鸞旗飛旖旎革路壓輪囷御苑材官集離宫突
騎巡赤狐翻遠譯黃鼠割時珍法酒蒲萄熟天花芍藥
春遡風沙鶻健衝雪野駞馴北海誰求隐東都或對賓
三關寕設險八極總歸仁悵望懷今古賡歌邁等倫短
衣曾見寵長鋏每忘貧共往仍聯駟同吟更接茵玉山
森巨石金水濯芳津本擬追枚乘終然愧郤詵鹿鳴來
已再鵬擊去何因色挺淮王桂香生楚客蘋聖朝初薦
士江漢有垂綸
一笑
一笑長竿折徒憐大海魚文章猶醬瓿塵土只鹽車白
日燕臺劒清風禹宂書上林誰獻賦愁絶馬相如
嶺南宜濛子解渴水歌
廣州園官進渴水天風夏熟宜濛子百花醖作甘露漿
南國烹成赤龍髓棕櫚亭高内撤餐梧桐井壓滄江乾
栢觀金莖擎未溼藍橋玉臼擣空寒小甖封出香覆錦
古鼎貢餘聲撼寢酒客心情辟酒兵茶僧手段侵茶品
阿瞞口酸那得梅茂陵肺消誰賜桮液奪胡酥有氣味
波凝海椹無塵埃向來暑殿評湯物沈木紫蘇聞第一
觀隋王度古鏡記後題
王家有古鏡軒氏昔鑄成太一來護冶玄冥與儲精日
月鍾璀璨龜蛇助威寧萬靈吐真水全體洞泰清綵奩
出未半冰片弄光晶寶匣收不動玉鱗聞響聲有身尚
變化無翼欲飛行恍然百世後流落汾隂城高士觀即
賞胡僧識還驚金鉛拭膏澤絳碧穿屋楹牆垣照可徹
臓腑燭能縈涕泣念鸚鵡悲酸逢豹生一朝忽屏跡六
幕黯不明狐狸遞隠見魑魅莽縱横皮膚峻刮削骨髓
窮敲搒雷風倘有作厲虐敢紛更嗟吾幸居山猿鹿與
我争嗟吾願渡海鮫鰐恐並迎楊氏雀環在張公龍劍
并因兹訪洞穴得不振冠纓
雙林寺觀傅大士頂相舍利及耕具故物
古稠大山趨古原古寺突兀倚山根小溪前流未及渡
白塔岌起高蹲蹲傅公故宅奉香火厦屋萬間周四垣
梁朝到今數百載兜率說法天中尊世曾出世役妻子
家或漁扈隨犂犍道冠儒履忽一變胡膜梵唄争駿犇
蕭衍老公坐玉殿捨身建刹開祇園花幡亂飛欲滿席
拍板歌唱聞槌門雲光靈異竟何有仉䏿怪神寧復言
藕絲袈裟上所賜竒錦照耀扶桑暾龍宫四萬八千卷
寶藏一轉百鬼掀貝多遺文白㲲像經律論疏洪其源
黃羅繡褥裹頂骨舍利五色麾尼燉一牛眠雲已化石
雙鶴覆雨仍軒鶱劫風吹地日漸壊樓閣樹林無半存
青檮並聳碧宇上落葉散到人家村浮圖仁祠始自漢
文罽華蓋何翻翻梁時佞佛特太甚宗祀斷血徒饔飱
父兄子弟且學佛絶滅恩愛生讎冤臺城矗天或死守
虜騎乘興真游魂幸災樂禍却圜視入室操戈恣齧吞
蠟鵝厭埋冢難遠烏幔囚辱兵氛昏人天小果豈不有
宇宙缺□疇能藩一朝佛出救不得滄海攪作黃河渾
傅公家居自天屬時復耕耨不憚煩朝廷聰明願不及
㙮廟湧出如雲屯長干空迎佛爪髮滿國欲飽民膏腱
羣僧無功并仰食我佛獨不憂黎元惜哉後王永不寤
前後喪亂同一轅後民皈向復未已拱手禮拜駢肩跟
咒口波瀾豈祝蟒禪心寂默猶拘猿終然百欺幾一遇
使俗瑣瑣吾何論
登岸泊道隆觀觀有金人闖海時斫柱刀跡因
聽客話蓬莱山紫霞洞二首
我舟半夜發舉目流滔滔倏然風萬里誰謂水一篙幽
島不可辨亂嶣出如鼇侵晨始登岸身静心實勞小徑
連沮洳玄扃閟蓬蒿彈塗争走穴傑步擁朱□怪花絡
璀璨隂木森蕭騷東都昔奔潰南海紛戰艘簷楹偶潛
伏部伍争遁逃將施攻城火尚見斫柱刀黃屋祛曉祲
翠華濕秋濤運往龍蜕久人来鶴飛高曲巒迷丹鼎清
沼燭鬢毛毋煩踞龜殼自此辭盧敖
起行海東洲重險忽已渡由来産神竒政為孤絶故幽
芳岝㟯搜修蟄高嶅赴荒烟凄暗潮旭日照晴樹似聞
蓬莱山去此特跬步蟠根迄中立發乳森外護紫氛蒸
作霞玄浪激為霧古穴通若輿靈文讀不句赤玉舄者
誰黃金闕何處常疑方士說未省仙子遇芝草空漢廷
鯨魚壓秦路彼猶莫能得今我獨何據馮夷開水宫禦
寇控風馭從渠指虚無此計恐遲莫
秋夜效梁簡文宫體二首
無奈良夜永起登樓上頭鵲翻金殿宿螢近玉階流梧桐
老葉恨芙蓉新蕊愁婕妤團扇上那得不驚秋
曾是昔年寵如今誰與同秋獵長楊苑夜幸猗蘭宫瓊
杯香泫露翠褎薄禁風將心與明月流入君帷中
元詩選初集卷四十三
