元詩選二集卷十四庶吉士顧嗣立編
梅花道人吳鎮
鎮字仲珪嘉興人性高介書仿楊凝式畫出關
荆董巨每畫山水竹石輒題詩其上時人號為
三絶與黃公望倪瓚王蒙有畫苑四大家之目
少與兄元璋師事毘陵柳天驥得其性命之學
尤䆳先天易言禨祥多中垂簾賣卜隱于武塘
所居曰梅花菴自署梅花菴主又號梅花道人
卒年七十五仲珪將殁命置短碣冢上曰梅花
和尚之墖或怪之曰此有意當自驗元末兵起
所至椎冢惟仲珪以碣所署疑為緇流舍去按
仲珪生於前至元十七年庚辰卒於至正十四
年甲午有墓碑可攷而野史流傳發墓為楊璉
真伽事不知楊髠發掘宋陵在前至元戊寅是
時仲珪猶未生也陳徵士繼儒仲醇作梅花菴
記亦從而附會其說可為大噱
王晉卿蜀道寒雲
蜀道何年闢猨猱若畏攀雲依(闕)木靜梵唄禪關閒野
店市未散斜傍河梁間行人自南北飛鳥互往還鷄鳴
遍村落舟行溜潺潺青松紛滿目夕陽幷在山誰云畫
圖表徒然見一斑
王晉卿萬壑秋雲
衆山互迴繞芳叢滿蒼壁墅猿啼樹紅林鳥巢筠碧雲
來擁翠鬟泉瀉激古石吟翁自拘拘行人走役役歸舟
向東去炊烟上空滅前村未掩門不知日將夕
趙千里山水長幅
宋室有千里疑自蓬萊宮繪事發天性深研境益工山
高蔵石磴洞古青蒙叢秋風遍林壑萬樹葉欲空唯有
松與石不改歲寒窮行行何處客豈是商山翁臨江有
虚閣一望波溶溶輕舟徐蕩漾西嶺夕照紅荆關為揖
讓二李堪與同庸物奚足數新圖不易逢當年置長府
珍祕更為崇書竟發長嘯兩腋來清風
馬遠虚亭漁篴圖
虚閣延凉颸唯聞芳草氣漁艇出滄浪弄笛仍遺世山
鳥為飛鳴游魚順流去幽人午睡餘翛然信高致何物
馬生圖會得其中趣展閱不能忘賦詩工五字
題畫三首
我愛晩風清順適隨所賞曩古竹林仙忽忽竟長往荒
除雜廢墟幾度蓬蒿長可人日相親言笑容抵掌僅餘
一席寬何用居求廣荷鉏藝秫蔬刮地芟草莽舉步山
水長引引支離杖行役忘爾汝嘯答巖谷響澹然入無
何朝來山氣爽
我愛晚風清漪漪動庭竹慘澹暮雲多蕭森分野綠閒
窗暝色佳静賞歡易足人生遽如許萬事徒碌碌有盡
壯士金餘繆匹夫玉軒車韞斧鉞粱肉隠恥辱嫋嫋五
株柳采采三徑菊寧盡生前歡毋貽死後哭高歌晚風
前洗盞斟&KR0812;醁
我愛晚風清新篁動清節㗁㗁空洞手抱此歲寒葉相
對兩忘言只可自怡悦惜我鄙吝才幽閒養其拙野服
支扶笻時來苔上屧夕陽欲下山林間已新月
畫竹自題
圖畫書之緒毫素寄所適垂垂歲月久殘斷爭寳惜始
由筆研成漸次忘筆墨心手兩相忘融化同造物軒窗
雲靄溶屏障石突兀林麓繆槎牙禽鳥翥翰翮可憐俗
澆漓揣摩竟紛出&KR0724;褫雜真贋丹粉誇絢赫千金易敝
帚十襲寳燕石米也百世士賞會神所識伶倫(原蹟倫伶鈎轉)
世無有奇響竟寥寂良樂難再遇抱恨長太息
招仙詞題高彦敬雲山卷
空山兮寂歴石氣蒸兮蘢蔥人家兮水末望雞犬兮雲
中水流兮花謝淹冬春兮無窮江亭兮石瀨漱靄兮深
松山中人兮歸來䬃長嘯兮天風
松泉圖
長松兮亭亭流泉兮泠泠潄白石兮散晴雪舞天風兮
吟秋聲景幽佳兮足静賞中有人兮眉長青松兮泉兮
何所擬硯池隂隂兮清徹底挂高堂兮素壁間夜半風
雷兮忽飛起
右丞春溪捕魚
前灘罾兮後灘網魚兮魚兮何所往桃花錦浪綠楊村
浦溆忽聞漁笛響我行笠澤熟此圖頓起桃源雞犬想
不如歸向茅屋底老瓦盆中醉春釀
洪谷子楚山秋晩
洪谷仙去五百年丹青流落何翛然九疑之山何突兀
亂雲惨澹秋風前尋幽忽有蓬萊仙歌聲隱約清溪邊
蕭蕭木葉下無際不見歸來張季船前邨後村高復下
遠渚近渚斷又連夕照遲遲俯西川樹底人家起碧烟
卷中妙境無窮巳揮毫聯爾紀新篇
董源夏山深遠
北苑時翻硯池墨疊起烟雲隱霹靂短縑尺楮信手揮
若有蛟龍在昏黑南塘畫院稱聖功好事珍蔵裹數重
崇山突兀常疑雨碧樹蕭森迥御風鳥啼花落不知處
漁唱樵歌遐邇度展舒不盡古今情未容肉眼輕將賦
郭忠恕夏山仙館
蒼厓過雨流青玉萬朵芙蕖紅間綠松枝搖動碧簾風
蘭舟徐度迴塘曲畫閣朱樓設翠毺銀床冰簟上流蘇
美人繡倦頻來往仙侶長吟聊自娱羽扇不揮塵不到
博山麝腦香猶裊新蟬驚破北窗眠幽禽啼斷林間巧
竹烟浮翠薦龍團樹影當庭映日圓晚來兩兩尋幽客
應識溪聲六月寒圖中景物非人世如此丹青誰得似
屈指流傳四百年宣和賞識標忠恕人間何處無炎歊
火雲照耀未能消高齋展對殊未已一片凉颸落素綃
李成江村秋晩
咸熙畫圖無與共傳世希微愛者衆二李之後已寥寥
宣和當日尤珍重新圖一旦落人間神宮寂寞何時還
經營意匠出塵表上下五百誰能攀水迴中有漁舟泊
山頂崇臺招白鶴籬根浮出水潺潺萬竹琳瑯奏天樂
霜飛木落一天秋棲禽向晩聲啾啾柳溪錯認淵明宅
過橋豈是王宏儔景色蕭條如太古路僻村深貯烟霧
分明再見輞川人蕪詞何敢輕為附清容自是鑒賞家
持將却向天之涯幾回試展未能去落盡庭前無數花
米友仁畫卷
元暉筆端有奇趣時灑烟雲落縑素峯巒百疊倚晴空
人家掩映知何處歸帆直入青冥濛曲港荷香有路通
更愛涪翁清絶句相攜飛上蓬萊宮
米元暉畫卷
烟光與山色縹緲想為容不知山色澹為復烟光濃虎
兒斷入圖畫中憑欄展卷將無同但令絶景長在眼從
渠絶靄隨春風
李昭道春江圖
晴江一望春山高日光蕩漾翻銀濤白雲冉冉向空落
長天漠漠歸鴻號岸上垂楊覆瑤草征帆直指長安道
蛟龍不動兩耳清花落鶯啼人自老䲭夷當日&KR1140;烟波
凉風萬里來天河李侯久向層冥去丹青散逸將如何
宣和當日珍蔵固三百餘年撚指過危君不讓米南宮
置之武庫尤加護
趙千里畫
猗歟千里諸王孫畫圖猶見二李存盤迴虚閣凌空起
蒼鬱長林來雨繁仙姬仙客居絶境試展殊覺晴雲翻
持向故山茅屋底咫尺却擬蓬萊根
山居深趣圖
猗歟太史諸王孫生綃畫出昆侖根枯槎菌蠧厄野火
溪園秋雨琅玕繁天寒歲暮碣石館囊書日見玄雲翻
持向故山茅屋底倚看屈曲大江奔
竹窩
阿香怒鞭籜龍尾斑鱗蝕去痕未洗天風吹作萬琅玕
翠壓脩林收不起林深有客棲寒烟玉版已悟禪中禪
人間赤日迥不到著我六月秋泠然青雲欲飛霖雨急
佩環聲裏雙蛾泣玉簫驚起老龍眠夜染瀟湘半江碧
墨菜畫卷
菘根脫地翠毛濕雪花翻匙玉肪泣蕪蔞金谷暗塵土
美人壯士何顔色山人久刮龜毛氊囊空不貯捓揄錢
屠門大嚼知流涎淡中滋味吾所便元脩元脩今幾年
一笑不直東坡前(梅花道人因食菜糜戲而作此友人過廬索墨戲因書而遺之聯發同志)
(一笑也至正己丑)
水墨梅松蘭竹四友圖(一作松石圖)
硯池漠漠墨吐(一作吐墨)汁蒼髯呼風山鬼泣濤聲破夢鐵
骨冷露影漙(一作濡)空翠毛濕徂徠百畝(一作千樹)老雲烟湖
山九里甘蕭瑟何當置(一作閱)此明窗下長對詩人弄寒
碧
水竹山居圖
結茅山隂溪之曲最愛軒窗對脩竹四時謖謖動清風
三徑蕭蕭戛寒玉也知一日不可無彼且惡乎免塵俗
夜深飛夢繞湘江廿五清絃秋水綠
野竹
野竹野竹絶可愛枝葉扶疎有真態生平素守遠荆榛
走壁懸厓穿石□(一作罅)虚心抱節山之阿清風白月聯
婆娑寒梢千尺將如何渭川淇澳風烟多
畫竹
與可畫竹不見竹東坡作詩忘此詩高麗老繭冰雪古
(一作冷)戲成(一作寫)歲寒巖壑姿紛紛(一作絲絲)蒼霰落碧篠謖
謖好風扶舊枝猙獰頭角易(一作多)變化細聽夜深雷雨
時(一作試聽雷雨虛堂夜拔地起作蒼虬飛)
題青山碧篠圖
青山白雲繞碧篠蒼烟迷幽人日無事坐聽山鳥啼鳥
啼有真趣對景看山隨所遇乾坤浩蕩一浮鷗行樂百
年身是寄
笋
綠陰晝靜南風來晴梢拂拂烟花開籜龍走地牙角出
班班玉立横蒼苔長鑱穿雲石路滑錦衣脫䙀玉版白
鳴牙未下冰(一作若)雪齏開籠先放揚州鶴(時至正七年竹醉日)
陸探微層巒曲隖
六法斯圖見神奇指掌分萬峰凝翠靄一水弄清紋樹
密猨啼苦橋迴鳥喚羣溪邊有茅屋處處挂斜曛
閻立本西嶺春雲
西山高五臺縹緲出蓬萊春半花爭發宵征客倦來短
橋流曲水危壁覆蒼苔宣廟曾留賞臨風媿匪材
秋嶺歸雲
峰色秋還好雲容晩更親瀑泉落霄漢霜樹接居鄰靜
處耽竒尚消閒覓舊因悠悠橋畔路終日少風塵
吳道玄五雲樓閣
碧樹圍青幄羣峰列嶂來卿雲分五色鵲觀倚三台仙
客乘春至山翁向暮回高深無限思之子總神材
王右丞雪溪圖二首
曉徑霑衣濕登臺試屐危乾坤增壯觀江海得深期歴
亂瑤華吐紛披玉樹枝精微誰與並顧陸頗相宜
碧樹擁江扉朱簾卷翠微崇朝無客過傍晩有漁歸嶺
耀梅重白隄縈絮正飛若留清夜賞鉛粉更光輝
右丞輞川圖二首
瀟灑開元士神圖繪輞川樹深疑垞小溪静見沙圓徑
竹分青靄庭槐斂暮烟此中有高卧攲枕聽飛泉
畫裏詩仍好縈迴自一川湖晴嵐氣爽浪靜柳隂圓賦
詠成珠玉經營起霧烟當年滿朝士若箇在林泉
李昭道畫卷
人愛山居好何如此際便家規仍小異幽致更超然暮
靄映高樹柴扉遶細泉新圖不可再展閱憶唐賢
關仝秋山凝翠
絶壁孤亭迥千峰落日曛沙明江上樹客帶洞前雲市
散雞鳴遠村荒犬吠聞一天秋色好多向此中分
趙大年秋村暮靄
曲磴平岡外遙峰落照沈人家三徑僻烟樹幾村深漁
唱流寒碧樵歌步夕隂悠然懷舊侶山館散清音
趙松雪重江疊嶂二首
江色千重碧烟光無限青數峯横翠黛一逕入層扃倚
市柳為幄迎人花自馨征帆遙點點漁唱起滄溟
摩詰詩兼畫斯圖若比肩江深烟浪接山出曉雲連柳
市疎鐘斷花林青旆懸鷗波風日好瞻對使人憐
子久為危太樸畫
子久丹青好新圖更擅長浮空烟水闊倚岸樹陰凉咫
尺分濃澹高深見渺茫知君珍重意愈久豈能忘
王維終南草堂
昔人謝政後生事此山中樹灑虛堂雨泉飛隔浦風喜
無舟楫至旋有鶴猨通應識無聲妙臨窗展未窮
郭忠恕仙山樓觀
疊嶂雲仍起崇山境轉幽溪雲千頃雪松籟一林秋長
嘯臨朱閣清游卧石樓橋迴泉溜遠消盡古今愁
李成寒林圖
嶺高霜自結風勁入寒時日落晩山碧林空流水悲棲
鴉尋樹早瘦蹇下岡遲無限黃塵滿幽棲總不知
野望(一作平林野水圖)
平林方漠漠野水正湯湯蒼莽日欲暮年華客異鄉草
店月初冷(一作迴合)邨路(一作原)迂更長渡頭人散後漁父正
鳴榔(元初真士嘗居嘉禾紫虚觀好與吴仲珪隱君遊故得其詩畫為多今年十月余始識元初即出示)
(此幀命僕賦詩因走筆次吴隱君詩韻題于上隐君自號梅花道人云至正廿一年歲在辛丑倪瓚記)
題草亭詩意圖
依邨構草亭端方意匠宏林深禽鳥樂塵遠竹松清泉
石俱延賞琴書悅性情何當謝凡近任適慰平生(至正七年)
(丁亥冬十月為元澤戲作草亭詩意梅沙彌書)
董源小幅
烟水冥迷山遠近高山臨水更清寒茆堂深倚林中搆
商舶遙從海島還雲起亂峯生巧思鳥飛殘照入遐觀
生綃僅尺無窮意誰識經營惨澹間
顧愷之秋江晴嶂
從來六法重長康染得新圖更鬱蒼萬頃遠横秋鏡闊
千重林立彩雲長村村雞犬鳴晴晝兩兩樵漁話夕陽
無限風烟誰得似欲將此處付行蔵
陸探微員嶠仙游
梅閣重重翠繞遮時時雲氣颭平沙千峯樹色蔵朝雨
百道江聲送晩霞洞古數留仙子蹟溪迴深護羽人家
遨遊每憶無塵地咫尺仍堪閱歲華
張僧繇翠嶂瑤林
前峰突兀後峯攅萬木彫殘景色闌仙館無人清磬杳
瑤蹊有客碧蘿寒一縑點染空青遠六法精深秀色團
寄語故人珍襲處僧繇還屬畫中看
張僧繇霜林雲岫
六朝畫史知無幾吴下僧繇獨擅場百疊蒼巒浮障起
千林紺葉入雲長低回野渡鐘聲遠寂寞荒村樹影凉
咫尺披圖更蕭瑟短詞何敢遂榆揚
盧鴻仙山臺榭
塵蹤何得此中游無數青山遶殿頭爐篆浮烟朝靄靄
溪雲連樹晩油油花香曲徑羣麛聚芸芷平田獨鶴遊
欲識仙家真樂處一泓清瀨四山秋
趙幹春林曲隖
亭下人家帶遠岑喬林無處不沈沈垂楊拂岸青歸候
繁杏依村鳥度音橋外行人尋舊侶湖邊逸客散幽心
江南絶勝應難紀何似圖中景更深
黃荃蜀江秋淨圖
暮烟漠漠一江秋疎樹依稀見遠舟風度鐘聲來古寺
人隨雁影過前洲雲銷碧落天無際波撼蒼山地欲浮
應識箇中清絶處成都畫史筆端收
郭忠恕仙峯春色
層軒繚繞綠雲堆坐挹空青落鳳臺一石負鼇三島去
九峰騎鶴衆仙來越南翡翠無時見洞口薔薇幾度開
春去春來花木好溪頭時聽棹歌迴
李咸熙秋嵐凝翠
雨過秋光映翠微巖雲一抹澹荆扉千山寂寂疎鐘杳
萬壑蕭蕭落木稀澗水奔飛行路濕松篁迴合野禽歸
征帆點點滄江上應羨山人種蕨薇
范寬江山秋霽
滄江遙帶碧雲流紫翠凝巒萬疊秋閣倚蛟宮飛雨濕
人依鳥道動離愁帆歸極浦蒼山合木落千林暮靄浮
豈是筆端分造化無窮巖壑一縑收
王晉卿畫
晉卿繪事誠無匹尺素能参造化功碧樹依微春水闊
蒼山縹緲暮雲籠幽深自覺塵氛遠閒澹從教色相空
更喜涪翁遺墨好草堂何必獨稱工
馬和之卷
青峯互合若為羣中有高人卧白雲颯颯松風從澗出
蕭蕭竹色過橋分閒來欲覓知音伴睡起還探頌酒人
一段清幽離塵俗不禁長笛起前濆
子久萬里長江圖
一峯胸次多傀儡興寄江山尺素間南北横分疑作限
西東倒注未曾還山圍故國人非舊水遶重城樹自閒
尤羨箇中時序換昔年禹玉豈容攀
叔明松壑秋雲圖
萬壑瀠迴磴道長崇岡交互轉蒼蒼疎松過雨虚闌淨
古木回風曲岸凉村舍幾家門半啟漁梁何處水流香
扁舟凝望雲千頃不覺西林下夕陽
題雲西畫卷
雲西老人清且奇隨意點筆自合詩高尚不趨車轍迹
新圖寧讓虎頭癡溪中有人空佇立江上征帆歸去遲
何處溪歌聲欸乃碧雲疎樹晩離離
方方壺畫二首
城市山林孰是非幽居能與世塵違函關紫氣青牛到
遼海秋風白鶴歸天鼓叩殘明月墮洞簫吹徹彩雲飛
誰知寂寞江天外長使人間望少微
數載飄蓬事已非荆關咫尺世情違寒雲時向青山抹
野艇遙從白社歸幾處夕陽人共語一村流水鷺邊飛
知君紫府歸來後閒把丹青翫翠微
方壺松巖蕭寺
方壺終日痼烟霞寫得湖山事事嘉湖上烟籠梵王宅
山深雲覆羽人家詩翁竚立搜新句穉子閒來掃落花
幾處歸帆何處客一聲啼鳥夕陽斜
畫蘭
䞟趠風下東吴舟抔土移入漳泉秋初疑紫莛攢翠鳳
恍如綠綬縈青虬猗猗九畹易消歇奕奕百畝多淹留
軒窗相逢與一笑交結三友成風流
林屋山
巍巍林屋古靈蹤東隔黿頭只一重旱洞晴雲陰洞雨
漁家清笛道家鐘綠陰滿地三春草翠盖擎空百尺松
知道西南巖壑裏輕風吹處有潛龍
慈里山
慈里山居林屋西遶山碧磴接丹梯幾時桑柘深深圃
數里蒹葭狹狹溪曉月禪家鐘發早夕陽樵唱擔歸齊
亨衢南去平如砥何用驕驄印雪蹄
陳賢良隠居
發策名猶在回頭事已非池塘春草綠空憶謝公歸
露竹
晴霏光煜煜皎日影曈曈為問東華塵何如北窗風
題畫
老楓化為人老松化為石莊周與胡蝶後來誰復易
一葉竹為竹叟禪師作
誰云古多福三莖四莖曲一葉硯池秋清風滿淇澳
竹譜
初畫不自知忽忘筆在手庖丁及輪扁還識此意否
寫菜
菜葉闌干長花開黃金細直須齩到根方識澹中味
怪石
湖洞露黿頭日出曝黿背龜鼉或傍石時時覓同類
竹下泊舟圖
涓涓多近水拂拂欲(一作最)宜山吁嗟此君子何地不容
閒
畫竹十二首
霏霏桃李花競向春前開如何此君子四時清風來
亭亭月下陰挺挺霜中節寂寂空山深不改四時葉
野色入高秋寒影逝湘(一作空影映湖)水日午思晩(一作北窗)凉清
風為誰起
竹窗思闃寂銅博香委曲胸中無用書寫作湘之綠
逕深茅屋陋樹倚夕陽斜行遍青山路何丘不可家
抱節元無心凌雲如有意置之(一作寂寂)空山中凜此君子
志
忽見不是畫近聽疑有聲落落不對俗涓涓長自清
湘妃祠下竹葉葉著秋聲鸞鳳清宵下吹簫坐月明
短梢塵不染密葉影低垂忽起推篷看瀟湘過雨時
碧篠挺奇節空霏散冷露(一作修篁含細香微雨濕古樹)十年青山(一作)
(山中)游得此幽貞趣
片片落花心悠悠飛絮意清風明月中此風不可企
日日行青山無竹不可留可憐春風中桃李多春愁
王叔明林泉清話圖
落日秋山外霜林莫靄中相看無俗處生事有誰同
董源山閣談禪圖
山閣深沈樹影凉瀑流飛沫濺匡牀多君相對坐終日
話到無生味更長
李公麟大阿羅漢圖
瀟灑龍眠不可呼彩毫猶喜未糢糊天台五百知何處
還向圖中證有無
文同風篁蕭瑟圖
翠羽参差自一叢湘江清影澹微風開圖忽覩題痕處
羨殺當年笑笑翁
荆浩秋山問奇圖
霜落林端萬壑幽白雲紅葉入溪流朝來尚有尋真至
共向山亭領素秋
蘇東坡竹
晴梢初放葉可數新粉纔消露未乾太似美人無俗韻
清風徐灑碧琅玕
右丞秋林晩岫
右丞已往六百載翰藻神工若个同千嶂遠横秋色裏
山家遙帶暮烟中
李昭道秋山無盡圖
竒峯倒映青冥立絶壑高懸白霧開萬里無雲見秋末
千林有雨向春回
盧鴻嵩山草堂圖
盧鴻仙去五百載一段高風未可攀忽覩草堂清絶處
分明几案有嵩山
馬遠放鶴圖
載鶴輕舟湖上歸重重樓閣鎖烟霏仙家正在幽深處
竹裏雞聲半掩扉
子久為徐元度卷
木落空山秋氣高一聲疎磬出林皋歸帆點點知何處
滿目蒼烟尚未消
王叔明卷
短縑幾許容丘壑鬱鬱喬林更著山應識王郎胸次好
未教消得此身閒
次雲林韻題耕雲東軒讀易圖三首
山堂昨夜起秋風景物蕭條便不同豈是天公嫌冷淡
故將林木染黃紅
高人相對東軒下竟日曾無朝市言幾卷圖書幾竿竹
天香冉冉泛芳樽
雲林點筆染秋山往道荆關今又還别去相思無可記
開緘時見墨纖纖
趙仲穆東山圖
東山為樂奈蒼生望重須知亦累情蠟屐春來行更好
桃花洞口笑相迎
錢舜舉海棠鸂鶒
東風三月花如錦兩兩文禽戲暖沙堪歎深閨年少婦
豈無顔色在天涯
題墨梅二首
粲粲江南萬木妃别來幾度見春歸相逢京洛渾依舊
却恨緇塵染素衣
玉府仙姝倚澹妝素衣一夕染玄霜相逢不訝姿容别
為住王家墨沼傍
吴道子秋山放鶴圖次趙松雪韻
秋雲如練鎖千山樓閣重重水自湲鎮日溪橋無俗侶
杖藜扶鶴是高閒
郭忠恕萬松仙館圖
参差琳館碧山齊雲擁疎松望欲迷野老忘機自來去
忽驚麋鹿各東西
李營丘真蹟
萬仞蒼山百尺樓西風吹送滿林秋疎鐘遙落空亭裏
盡屬營丘筆底收
趙千里秋景
秋光蕭瑟滿林霜籬菊英英桂子黃最是西堂風月好
不妨遊衍樂清狂
趙伯駒畫
璚館芙蓉罨畫山天香縹緲碧雲間鶴巢松頂藤花落
一任山人指顧間
趙伯驌畫
風色凄其上碧山一朝林木變紅顔幽人為惜深秋色
忘却驅馳古道間
周文矩十美圖
有女聯翩巧樣妆能將歌舞動君王誰言金屋風光好
雨滴蒼筠漏更長
趙子昂秋景
遠山斜日紫烟霏一櫂鴟夷竟不歸蕭瑟秋風虚閣表
詩翁吟罷試添衣
子昂仿顧愷之
隔水山高青隱日傍溪古樹綠藏雲閒翁自有閒游伴
更愛溪鷗閒作羣
子昂仿張僧繇
雨過秋塘泛曲湍歸人欲渡俯平川前村遙望炊烟起
更有新篘破曉寒
子昂仿陸探微
客子行吟逕路幽一聲啄木綠陰稠芙蓉倒映空江色
危立溪頭幾點鷗
子久春山仙隱
山家處處面芙蓉一曲溪歌錦浪中隔岸游人何處去
數聲雞犬夕陽紅
倪雲林畫
隱君重價如結綠蘿屋蕭然依古木籃輿不到五侯家
只在山椒與泉曲
題畫九首
草堂仍著薜蘿遮地僻林深有幾家莫道春風吹不到
門前依舊鳥銜花
杜紅蘭若滿汀邊烟際平林似輞川安得寬閒如此地
看山坐老夕陽船
巖壑春深萬綠齊隔林黃鳥盡情啼山翁不記燈前語
為約紅樓試品題
灌木蒼藤護草堂流泉汩汩遶漁梁書聲遥送斜陽裏
誰道空山白晝長
清霜搖落滿林秋漠漠寒雲天際流山徑無人掃黃葉
野塘有客漾輕舟
萬木凋殘衆嶺寒誅茅棲息易為安朝來猶有尋幽者
不畏崎嶇磴百盤
千仞顛厓勢欲傾飛流濺眼雪花眀長風卷入層雲去
都作天台暮雨聲
雨歇重林烟樹濕風來虚閣晩窗凉幽人倚遍闌干久
始識山中興味長
憶昔相逢武水頭行行送上木蘭舟遥憐落日蒸溪上
野色風聲幾許愁
方方壺畫
罨畫岧嶤倚碧空青娥高髻出瑤宮微風忽動前溪影
華表盤雲舞鏡中
古澗長松圖
長松生風吹不歇古澗出泉鳴自幽玉屑飯餘移白日
紫芝歌動振高秋
懸厓松圖
偃蹇支離不耐秋搖風灑雨幾時休轉身便是青山頂
又有懸厓在上頭
明月灣
月華&KR1527;&KR1527;水悠悠圓月沈時曙色浮自笑驅馳亦如月
東來西去幾時休
青浮山
孤山七十布西東水面奇形獨不同幾向崚嶒高處望
青螺浮在太湖中
畫竹七首
解籜初聞粉節香拂雲又見影蒼蒼鳳皇不至伶倫老
無奈荆榛特地長
長憶前朝李薊丘墨君天下擅風流百年遺蹟留人世
寫破湘潭夢裏秋
愁來白髮三千丈戲寫清風五百竿幸有穎奴知此意
時來几上弄清寒
此君不可一日無纔著數竿清有餘露葉風梢承硯滴
瀟湘一曲在吾廬
葉葉如聞風有聲盡消塵俗思全清夜深夢遶湘江曲
二十五絃秋月明
低垂新綠影離離倚石臨泉一兩枝憶得昔年今日見
鳳皇池上雨絲絲
有竹之地人不俗而况軒窗對竹開誰謂墨奴能倒景
一枝獨上紙屏來
(按梅花道人賣卜於春波里所居曰笑俗陋室與盛懋子昭比屋而居四方以金帛求子昭畫者甚衆而)
(仲珪之門闃然妻子頗笑之仲珪曰二十年後不復爾其後子昭畫廢格不行仲珪遺蹟價直百千古今)
(好尚不同必俟久而論定如此)
大癡道人黃公望
公望字子久本姓陸世居平江之常熟繼永嘉
黃氏遂徙富春焉父年九十始得之曰黃公望
子久矣因以名字焉性稟敏異應神童科至元
中浙西廉訪徐琰辟為書吏一日著道士服持
文書白事琰怪而詰之即引去更名堅自號大
癡道人或號大癡哥一峯道人隠於西湖之筲
箕泉巳而歸富春卒年八十六子久博極羣籍
尤通音律圖緯之學畫山水師董巨源而晩變
其法自成一家其峯巒多礬石筆墨高雅人莫
能及所著寫山水訣世皆宗之嘗終日在荒山
亂石叢木深篠中坐意態忽忽每往泖中通海
處看激流轟浪雖風雨驟至水怪悲咤不顧楊
鐵厓謂子久詩宗晩唐畫獨追關仝其據梧隠
几若忘身世蓋游方之外非世俗所能知也
王叔明為陳惟允天香書屋圖
華堂敞山麓高棟傍巖起悠然坐清朝南山落窗几以
兹謝塵嚻心逸忘事理古桂日浮香長松時向媚彈琴
送飛鴻拄笏來爽氣寧知采菊時巳解哦松意
王摩詰春溪捕魚圖
春江水綠春雨初好山對面青芙蕖漁舟兩兩渡江去
白頭老漁争捕魚操篙提網相兩兩慎勿江心輕舉網
風雷昨夜過禹門桃花浪暖魚龍長我識扁舟垂釣人
舊家江南紅葉村賣魚買酒醉明月貪夫徇利徒紛紜
世上閒愁生不識江草江花俱有適歸來一笛杏花風
亂雲飛散長天碧
李咸熙秋嵐凝翠圖
山林之樂幽且閒何人卜居雲半間江亭夐立蒼樹杪
招提高出碧溪灣循溪隠隠穿細路斷岸疎疎起烟霧
微茫萬頃白鷗天雁陣鳬羣落無數樵歌初斷漁唱幽
橋邊野老策扶留春山萬叠西日下渺渺一片江南秋
我昔荆溪問清隱溪上分明如此景别來時或狂夢思
忽見此圖心為醒李侯少年擅丹青晩歲筆意含英靈
興來漫寫秋山景妙入毫末窮杳冥無聲詩與有聲畫
侯能兼之奪造化臨窗點筆試題之老眼糢糊忘高下
題倪雲林贈耕雲東軒讀易圖
君家書屋鎖閒雲庭前叢桂吹清芬東軒虚敞坐凉夜
撲簾香霧來紛紛金吹不動露華㓗月裏仙人降瑤節
竒葩點綴黃金枝靈種移來白銀闕秋林瀟灑秋氣清
千竿脩竹開前楹自是燕山尚清貴不與桃李爭芳榮
花下詩成日未盡更喜幽人往來近清絶何如元鎮圖
應識耕雲是高隱
管夫人竹窩圖
歙之山兮鬱巃嵸突出欲墜劖青空千枝萬蔓行蒼龍
嶔崟銳氣欲敵崑崙峯扶疎樸樕不足嫓其靈秀兮篬
筤箘簵檀欒□矗竦竦生其中翠蛟翔舞劃烟霧霜戟
磔格敲天風山空人寂孤坐而側耳兮珊珊環珮響璿
宇復疑金簧玉磬交奏蓬萊宮飛仙遙聞駐鶴馭威鳳
傾聽來蒼穹雖云神領而意會未若誅茅結屋篔簹谷
内沒齒寧吾躬君家相距匪數舍繭袍鳩杖高步時得
追文同居旁萬竹固已具胷次落落付諸繪素秪欲此
意傳無窮元卿子猷長往不復返此君千古誇奇逢披
之三復重太息雙眸炯炯開昏矇會當盛暑椶鞵卉服
造竹下脫巾露髮一洗煩熱除惺憽
方方壺松巖蕭寺圖(并序)
方壺此卷高曠清遠可謂深入荆關之堂奥矣
鄙句何足以述之媿媿
浩渺滄江數千里幾幅蒲帆挂秋水曉風吹斷綠蘿烟
百疊青峰望中起梵王宮闕倚雲開七級浮屠倒影來
山人久巳謝朝市日踞江頭百尺臺松篁叢雜多啼鳥
隔岸人家丸彈小此圖此景入天機誰能髣髴方壺老
顧愷之秋江晴嶂圖(幷序)
顧長康天才馳譽在當時為謝安石知名其寓
意於畫離塵絶俗開百代繪事之宗至於癡亦
由資稟之高好竒耽僻不欲與世同故人有三
絶之稱此卷墨法入神傅采入妙莫得知其所
以始而亦莫得知其所終變幻百出誠可謂聖
於畫矣豈學知勉行者所得仿彿其一二哉一
日太樸出示驚賞不已然亦不敢久羈敬書於
後以復
三絶如君少斯圖更擅長設施無斧鑿點染自微茫山
碧林光净江清秋氣凉憐余瞻對久疑入白雲鄉
王晉卿萬壑秋雲圖
雨霽雲仍碧天高氣且清霜楓紅欲盡澗瀑落長鳴岫
嶺蒼茫景江湖浩蕩情應知卧雲者奚尚避秦名
為袁清容長幅
入山眺奇壑幽深探何窮一水青岑外千巖綺照中蕭
森凌雜樹燦爛映丹楓有客茅茨裏居然隱者風
荆洪谷楚山秋晩圖(并序)
洪谷子有云吴道子畫山水有筆而無墨項容
有墨而無筆吾當采二子所長成一家之格以
此則知其未嘗不好古而亦未嘗不好學今太
樸先生近購所畫楚山秋晩圖骨體夐絶思致
高深誠有合於斯語非南宋人所得夢見也因
賦以短句
天高氣肅萬峯青荏苒雲烟滿戶庭逕僻忽驚黃葉下
樹荒猶聽午雞鳴山翁有約談真訣野客無心任醉醒
最是一窗秋色好當年洪谷舊知名
題關仝層巒秋靄圖(并序)
關仝此卷雖祖洪谷子而間以王摩詰筆法融
液秀潤正其中歲精進之作也人謂有出藍之
美詎不信夫
羣峯矗矗暮雲連蘿磴逶迤鳥道懸落葉深深門半掩
疎花歴歴客猶眠巖端飛瀑為青雨江上歸舟&KR1140;碧烟
應識箇中奇絶處昔年洪谷屬君傳
李成寒林圖
六法從來推顧陸一生今始見營丘腕中筋骨元來鐵
世上江山盡入眸林影有風摧落葉澗聲無雨咽清流
蹇驢騷客吟成未萬壑寒雲為爾留
郭忠恕仙山樓觀圖(此詩朱紹鼓吹續編作郯韶)
漢主離宮最上頭昔年曾侍翠華遊青天半落銀河水
白日高懸華岳秋花隱儀鑾臨閣道仗移簫鳳下瀛洲
三山更在齊州外遥望蒼烟九點浮
張僧繇秋江晩渡圖
何處行來湖海流思歸憑倚隔溪舟楓林無限深秋色
不動居人一點愁
王維雪渡圖
摩詰仙遊五百年畫稱雪渡未能傳只因曾入宣和府
珍重令人綴短篇
蘇東坡竹
一片湘雲濕未乾春風吹下玉琅玕強扶殘醉揮吟筆
簾帳蕭蕭翠雨寒
王維秋林晩岫圖二首(并序)
王右丞生平畫卷所稱最者唯輞川雪谿捕魚
等圖耳吾意以為絶響不謂太樸於中州友人
家又得此卷而用筆之妙布置之神殆尤過焉
固知右丞胷中伎倆未易測識而千奇萬變時
露於指腕間無窮播弄豈非千載一人哉置之案頭
臨摹數過終未能得其仿彿漫書短句并識而歸之
羣山矗矗凝烟紫萬木蕭蕭向夕黃豈是村翁戀秋色
故將輕舸下迴塘
秋嵐荏苒泛晴光處處村村帶夕陽一段深情誰得似
故知輞口味應長
郭忠恕仙峰春色圖四首
聞道仙家有玉樓翠厓丹壁繞芳洲尋春擬約商巖叟
一度花開十度遊
仙人原自愛蓬萊瑤草金芝次第開欸乃櫂歌青雀舫
逍遙響屧鳳凰臺
春泉㶁㶁流青玉晩岫層層障碧雲習静仙居忘日月
不知誰是紫陽君
碌碌黃塵奔競塗何如畫裏轉生孤恕先原是蓬山客
一段深情世却無
題李成所畫十册(并序)
李咸熙畫清遠高曠一洗丹青蹊徑千古一人
也今見善夫先生所蔵十册不覺心怡神爽正
如離塵壒而入蓬壺矣賞玩之餘并賦十詩
夏山烟雨
雨氣薰薰遠近峯長林如沐晩烟濃飛流遙落疎鐘斷
石徑何來駐短笻
山人觀瀑
匡山過雨瀉飛流遙望香爐翠靄浮試誦謫仙清俊句
浩然天地與神遊
江干帆影
高閣崔嵬瞰碧江布帆歸去鳥雙雙無邊樹色千峯秀
一片晴光落短窗
蜀山旅思
憶昔蠶叢開蜀國崔嵬劍閣入寒雲荒郊寂寂猨啼苦
多少歸人不忍聞
秋山樓閣
傑閣逶迤秋色老霜林掩映暮峰横居人自有閒中伴
坐對飛流意不驚
翠巖流壑
石磴連雲暮靄霏翠微深杳玉泉飛溪迴寂静塵蹤少
惟許山人共採薇
山市霜楓
市散誰聞野鳥聲短橋何處旅人行莫嫌寂歴空山道
隔岸丹楓刺眼明
雪溪仙館
大樹小樹俄變玉千峰萬峰忽失青高人深掩茅屋臥
不羨圍爐醉復醒
仙客臨流
馳驅十載長安道立馬溪邊暫息機坐久竟忘歸路晚
半空飛沫濺絺衣
秋溪清詠
萬壑千巖擁翠螺人家處處掩松蘿溪頭静坐者誰子
賦就新詩擬伐柯
趙令穰秋村暮靄圖(并序)
右趙令穰所畫秋村暮靄圖曾屬徽廟題識其
為真蹟奚疑令穰字大年宋宗室游心經史戲
弄翰墨丹青多得不傳之祕筆法清麗景象曠
絶絶去供奉品格常聞前人盛稱其慣為平湖
曠蕩之景詎不信夫偶觀此圖不勝仰羨并系
一絶於左
筆下巒霏乍有無千林蕭瑟遠峰孤王孫當日歸何處
傳得秋村暮靄圖
夏圭晴江歸櫂圖
漠漠江天吴楚分幾重樹色幾重雲客心巳逐歸帆好
誰道溪邊有隱君
趙松雪山居圖
春夏山中日正長竹梢脫粉午窗凉幽情只許同麋鹿
自愛詩書靜裏忙
豐草茸茸軟似茵長松鬱鬱淨無塵相逢盡道年華好
不數桃源洞裏人
曹雲西畫卷(并序)
雲西與余有交從之舊别來四年心甚念之一
日子章以長卷見示不啻見雲西也展閱不已
既題而復識之
十載相逢正憶君忽從紙上見寒雲空江漠漠漁歌度
一片疎林帶夕曛
王洽雲山圖
石橋遙與赤城連雲鎖瓊樓滿樹烟不用飇車凌弱水
人間自有地行仙
黃荃花谿仙舫圖
花發枝頭水漲溪仙舟猶泊武陵隄重重樓閣仙雲卷
無數青峯出竹西
董北苑
一片閒雲出岫來袈裟不染世間埃獨憐陶令門前柳
青眼偏逢惠遠開
郭忠恕萬松仙館圖
琳堂掩映萬松齊絶壑寒雲望不迷為聽水流翻破寂
輕袍重過短牆西
李營丘真蹟次俞紫芝韻
營丘自是浪仙流寫得空山一段秋古木千章施錦繡
風光都屬幔亭收
趙伯駒
露濕庭松偃蓋青一聲野鶴隔疎櫺仙翁來往無拘束
閒向琳宮讀道經
周文矩十美圖
侍宴朱樓向暮歸御香猶在縷金衣相攜女伴階前立
笑指鴛鴦水面飛
趙子昂為袁清容畫秋景倣大李次韻
空江渺渺暮煙霏輕舸應如張掾歸鴻鴈恰來楓葉下
山翁未解換秋衣
趙子昂倣張僧繇
松影参差俯急湍悠悠斜日下西川舟師欲渡頻回首
遊子經年怯袂寒
趙子昂倣陸探微筆意
千山雨過瓊琚濕萬木風生翠幄稠行遍曲欄人影亂
半江浮綠點輕鷗
臨李思訓員嶠秋雲圖
蓬山半為白雲遮瓊樹都成綺樹華聞說至人求道遠
丹砂原不在天涯
王叔明為姚子章林泉清話圖
霜楓雨過錦光明磵壑雲寒暝色生信是兩翁忘世慮
相逢山水自多情
倪雲林為靜遠畫
遙山近山青欲滴大木小木葉已疎斜日疎篁無鳥雀
一灣溪水數函書
倪雲林為子章徵士畫
荒山白石帶古木箇中仍置子雲亭硯㘭疑有烟雲貯
時見青青落戶庭
方方壺畫
魭石磯頭宿雨晴蛟峰祠下樹冥冥一江春水浮官綠
千里歸舟載客星
錢舜舉海棠鸂鶒圖
春來庭院風光好花萼連枝錦不如况有和鳴雙繡羽
御黃新染浴清渠
題張叔厚寫淵明小像(時年七十八)
千古淵明避俗翁後人貌得將無同杖藜醉態渾如此
困來那得北窗風
次韻梧竹主人所和竹所詩奉簡四首(時年八十二)
片玉山前人最良文章體物寫謀長古來望族推吴郡
直到雲仍姓字香
花檻香來風入座雕籠影轉月穿櫺鈎軒平野連天碧
排闥遙山隔水青
竹裏行厨常準備濁醪不用惱比鄰文章尊俎朝朝醉
花果園林處處春
人生無奈老來何日薄崦嵫已不多大抵華年當樂事
好懷開處莫空過
西湖竹枝詞
水仙祠前湖水深岳王墳上有猨吟湖船女子唱歌去
月落滄波無處尋
題春林遠岫圖
春林遠岫雲林畫意態蕭然物外情老眼堪憐似張籍
看花玄圃欠分明
題畫
茂林石磴小亭邊遥望雲山隔澹烟却憶舊遊何處似
翠蛟亭下看流泉
元詩選二集卷十四
