元詩選二集卷二十四庶吉士顧嗣立編
東山先生趙汸
汸字子常体寧人師事九江黃澤楚望嚴陵夏
溥大之義烏黃溍晉卿明易象春秋之學至正
初臨川虞學士集見其書深加敬異延致于家
未幾歸築東山精舍隠居著述學者尊之輔元
帥汪同起兵保鄉井授為江南行樞密院都事
丙申後結茆星溪古閬山洪武二年召至京師
與修元史既竣事得請還未逾月以疾卒年五
十一門人汪蔭及范準先後集其所為詩文得
若干卷星源汪仲魯謂子常之詩因感發而形
諸詠歌雖不專乎是然長篇短哦亦不一字苟
為也
題黟令周君儒所藏清溪白雲圖
結屋清溪上白雲與為鄰雲影常在地溪光淨無塵餘
暉及山木掩映忘冬春逍遥窗戶間亦足娛心神相望
彭澤宰仕止孰由人忽憶桃花源悠然思問津
悼子琯
無子未嘗憂有子悲不育妙贊世所稀我窮焉得鞠所
嗟百日間奔走無停燭賀者猶在門房中已聞哭汝病
吾不知汝名人已錄我無高飛翼安用煩羈束奉身如
拱璧世亂遭指目禍福來無端每虞連骨肉殤子古稱
夀彼蒼非汝毒勿羨彭與聃貪生恒局促
題米元暉江山小景
滄波浩無津揮手揚帆去迴顧江上山蒼蒼但煙樹結
茅傍洲渚豈少垂綸處終然塵迹近未及扁舟趣世運
如風飇朝新夕成故白雲何亭亭倏爾天際住寄謝山
中人奚為獨多慮
病士
病鷹不忘擊病驥不忘驤病鶴俛不啄仰睇霄漢長惟
有病士心死灰不復颺居處終鮮歡起行若痛亡逢人
目輒動内惕外周章口雖強諾唯退省但茫茫已疾且
忘療焉知民未康多謝遊談者勉旃思自強是棄果蓏
哉為稱充圓方
峽源瀑布
寒峽隠堂隍尋源得飛瀑懸空下千尺飛鳥驚不度雷
激丹嶽摧電穿青山破陰厓排積雪霈雨恒時注我來
屬時艱對此忘百慮塵襟欣一洗徘徊不忍去崇山限
吳楚避遠誰能顧應有避秦人巖前覓微路
題雲林小隠
杉松冥冥煙霧濕青合雨厓愁壁立方池怪石小窗研
家具圖書劣容膝十年官道暗黃塵錦里蕭條少四鄰
峻嶺截雲天禦暴樵歌一曲斷行人古林先生身種德
芝田蘭畹無荆棘心閒雞犬亦清寧虎倀狐妖俱屏迹
木葉歸根蟲閉關雪深半夜失前山兒童挟策莫言冷
信有和陽地底還
浮丘祠
浮丘說詩秦漢間龐眉鶴髮映朱顔適逢偶語幾棄市
又見慢儒來溺冠飄然長往不知處遺跡宛在軒轅山
年穀常豐物無厲石泉一琖薦甘寒
中秋雨分韻得秋字
蓬萊别館天香浮仙家好景惟中秋舉杯邀月不知處
濕雲滿地寒螀愁大地山河忽破碎蒼茫微影將焉求
盲風怪雨豈終夕中軒坐見寒光流
故人
故人别我秋江涘幾載重逢春夢裏忽觀明月憶高情
愁絶長空三萬里荒山久病莫能興狂風暴雨何憑凌
麈尾呦呦呼厥類雉媒戛戛求其朋
余邨道中寄魯齋
青山並岸如蒼虯石門翠樹如相樛似與幽人護清境
玉梅翠竹縈寒流溪行半日足生繭水望千迴山百轉
請君處處種桃花莫使重來迷近遠
尉氏讀阮嗣宗詩
明月照北林孤鴻有哀音攬衣起坐彈鳴琴憂思徘徊
獨傷心可憐堂上生荆杞空自緐華粲桃李種瓜寂寞
青(一作桌)門外采薇悵望西山址芒碭雲歸大澤空後五
百(一作百五)歲無英雄途窮慟(一作窮途痛)哭誰(一作無)知者沈湎
狂言元自公
古津渡夜談贈金元忠
相逢歲晚詩更誦燔盡枯槎談愈縱短茨低覆結冰花
寒壓溪雲不成夢竹帛煙銷黔首愚紫芝一曲老商於
坑外竟逃真學士浮丘雅頌濟南書
題碧山圖
嘗愛李太白興來棲碧山山中别有一天地惜無圖畫
留人間誰為碧澄翁久向山中住栽花種柳待春風忽
見新圖識其趣青山淡淡雲離離小橋流水涵清漪抱
琴擇勝可終日安得似汝圖中時韓侯好詩仍好畫嗜
酒不憂官長怪欲圖李白碧山居酒禁方嚴筆如借知
翁有子舊曾遊淡泊無榮心日休圖成漫與翁為夀願
翁長樂無虞憂
觀輿圖有感五首
朝雨茅茨濕披圖羨禹功山河一掌上宇宙九疇中水
性惟趨下民生本易窮腁胝豈無事大智與天通
四載勤難繼八年績竟成(一作四履應難辨三河尚可尋)功推城濮雋
澤想召陵深問鼎猶懷惡投龜肯易心向無微管歎孰
憶到于今
轍己環諸夏居身(一作猶)憶九夷難求伐木處尚想饋豚
時夾谷真成謗中牟不易知惟存刪述事赫赫起周畿
(一作衰)
皓首陳王道時君孰可匡(一作當)艱難思稷契容易託齊
梁越起資冠冕秦方用虎狼空聞歸大老不復見鷹揚
雒邑空南渡東都亦北轅已符前五閏(一作運)空憶後三
元(世為漢唐宋為後三代)分合巧相似今昔(一作短長)難等倫女真如
拓拔一統位(一作世)中原
江彦明來訪
敲門知有客己謂是君來亂後交游少秋清懷抱開劇
談無可諱信筆不相猜木落山容淨樓居且莫迴
病中和伯友絶糧韻
貌比年加老憂如病轉深風檐驚浙瀝竹徑怯陰森獨
立籌家難朋來阻歲祲遠書思過鴈危坐自沈吟
次韻玉琊雲隠圖(并序)
番陽王本善故居懷玉山之北號曰玉琊雲隠
鄉先達進士董公為之記和陽王使君為之賦
又得星源韓徵君為之圖余嘗過本善所寓見
其淨埽一室琴書圖畫與弓劍雜前培桂植菊
怪石纖蒲幽潔可愛盖能審已推分隨所寓而
安視竄名尺籍而有所顧願者不同科也乃次
使君韻附于卷末以釋其幽思云
馬上劍三尺山中雲半間無人尋草迹有虎卧柴關解
甲端陴後懸弓定地還胡為思舊隠畢竟復誰閒
張節婦
家難年方茂時艱志益堅九原無起日一節矢終天逮
下恩猶昔隆師子象賢姓名歸太史墓碣不須鐫
和唐縣尹山居三首
早從上國接英遊晚卧滄江擅一丘無復謝公攜處妓
空餘陶令去時舟千章古木排雲起一派寒泉傍石流
客至不須談世事小亭已扁四宜休
絶無塵土到幽扃手把離騷傲獨醒弁嶺晚來雲自白
六湖春盡草長青沙邊忽復飛鴻鴈屋角隨常鳴鶺鴒
莫對江山重回首乾坤萬古一郵亭
塵事紛紛未有涯一舟聊復信年華閒過甪里先生宅
漫訪孤山處士家有酒何曾留俗客無錢猶自買梅花
新詩寫就人先覓醉筆淋漓醉復斜
次童以清韻
山城二月百花開喜代元戎報捷來縣小適逢多事日
時危須杖出羣才烏絲寫就雲生沼白紵裁成月滿臺
為有幽期常極目晴空雙鶴自飛迴
除夕贈倪明善程仲元
舊交誰可共殘編亂後相逢意惘然肯伴歲除憐我病
欲傳家學識君賢治身土苴知何晚涉世風帆媿不前
莫歎長鑱逢積雪清談相與度新年
和葉中茂過訪見貽
早識長材歎陸沈逢時况復重南金少年漫說從軍樂
志士常懷報國心己見奇功書幕府每傳佳句到山林
孤燈偶共抽青簡夜雨寒窗感慨深
屏山即事時周明甫來訪
地近仙巖日自長短牆時度竹風凉樓頭古木禁秋雨
檻外危峰倒夕陽高榻坐聞金奏響小橋行近翠盤香
清談况復陪賢達始信他年未易忘
丙申冬遊黃山
束緼迎門月墮初同來有客共艱虞幾年避寇今無地
何處誅茅可結廬雪虐風饕樵客路山囚瀨縶野人居
一簞肯許同棲息寂寞殘生不願餘
次韻成大用推官黟縣即事
無復居人接近郊空餘白骨沒青蒿旌旗蔽日軍容壯
營柵排雲地勢高敗屋毁垣迷故邑小溪春漲入空濠
浮丘近有黃山約千斛松肪可釀醪
題九龍菴新樓
樓觀憑虚倚玉臺遠涵空翠絶浮埃璿璣宵轉星辰近
沆瀣朝盈戶牖開雷劈蒼厓龍起立風翻碧海鶴飛迴
仙家自信春長好應笑胡僧辨劫灰
棲真别館贈松高鍊師
檥櫂青林翠欲流尋真勝復(缺)英遊上方道士紅雙頰
别館仙翁碧兩眸綘節朝回瓊島近金丹時就石壇幽
投書欲與鄉人别長伴羣仙駕十洲
贈曹元達子
故人别我今幾秋見爾難禁雙淚流一家寄食悲南國
千騎擁麾雄北州轉戰不知何處在相逢未擬此生休
清門生理依諸舅長大廢書吾漫憂
省古逸汪先生墓
百年高興太平時喪亂空餘死後悲煙草己墟顔氏巷
雲山猶寫杜陵詩飲冰食檗老逾壯鍛鐵椎金幼已奇
(先生年十六賦新竹詩云待成竿後節方露自作笋時心巳空又贈人云椎金鍛鐵作硬語意氣硉矹真丈夫)
賴有諸孫營葬地清風誰鐫首陽碑
秋懷
莫怪人呼作病翁長年藥裹媿無功夢迴左角鴻溝外
秋入南柯石火中陽九適逢當日厄大千會悟本來空
跰&KR1271;鑿井寧多事安得相攜一笑同
次韻戲答留題東山者
詩翁扶醉上危巔得意留題拂短垣嗔喜未忘春夢後
是非猶記劫灰前弓刀幾處排堅陳風月何人共小軒
失脚黃塵應有恨元龍終不羨求田
唐伯庸以詩謝作讀書林記次韻答之
㕓居原不見紛華矮屋疎籬只一家雪後松筠初換葉
春深桃李自開花讀殘青竹無人到覽罷黃庭日已斜
此道己來成寂寞似君端合向人誇
鄰翁
世亂雲浮(一作人心)薄年荒虎迹多鄰翁近相戒日莫少經
過
詠蟋蟀
赤翅晶熒何處歸秋來清響傍庭闈莫言微物無情意
風虎雲龍共一機(先生年十二時從胡井表學于家塾賦此時胡大驚異賦乳燕詩以荅之)
(云他年高拂雲霄上莫負當年乳哺恩)
山居雜題二首
山高結茅不厭低山下如今路已迷新月夕陽都不管
晚來愁絶數峰西
高枝密葉一時空倚杖沈吟落木中亂後山居無紀歷
偶來林下見西風
次韻答何判簿見寄
少駐沙邊載月舟依依父老話平疇霜清木落山容静
三十六峰渾是秋
贈唐宗魯
驚飇振原野草樹日已疎客子懷故林哀鴻雲外呼九
土人相食煙塵暗長塗骨肉一分散東甌定勾吳側身
無津梁飛夢輕重湖荆璞時未珍所貴璉與瑚棠溪古
云利百鍊不受誣憂患啟明哲艱貞奮良圖熠熠草上
螢青青澗中蒲己感秋日短復悲冬夜徂陽光燭幽昧
陰壑羣生蘇歸丹泛春濤一觴酹伍胥
黃星行
八月十五夜未央中天皓月懸清光大星稀少小星沒
出門四顧山蒼蒼我生不讀甘石書但見一星明且黃
今宵不見兒童怪應隨斗柄西山外石橋徙倚聞幽香
荷葉團團大如蓋黃星明夜應復來清露為酒荷為杯
舉杯漫與黃星夀自古昆明有劫灰
洛陽劍客歌為程景陽作
洛陽古稱豪傑窟奇才劍客尤超忽漢家三十六將軍
劇孟歸來如敵國争誇玉貝高拄頤曼胡短後供兒嬉
平生恥學一人敵胷中耿耿誰能知功名何必慚廉藺
排難解紛聲愈振白頭恨不當單于誤身竟坐封侯印
長安卿相真庸奴鬼妾鬼馬窮歡娛一朝萬事成瓦裂
金錢果為何人輸君不見洛陽劍客藏名久好盡中山
千石酒精靈變化會有時莫遣光芒射牛斗
登黃山鍊丹峰尋昔人隠處
我遊黃山當嚴冬雪消日暖無天風欲求昔人棲隠處
發興况有高僧同危矼側步目已眩絶壁下瞰心為忡
交流二澗瀉寒碧樵牧不來蘿逕窮嵯峩亂石大如屋
蹴踏豺虎登虯龍手披灌木出林杪仰從雲際窺奇峰
中高一柱揭南斗旁扶兩岫森寒松文楸萬本翠如織
宛宛内蓄何沖融仙靈窟宅景象異豈與下界同汚隆
名姓無傳年代遠只有藥臼留遺蹤摩挲考擊三歎息
悵不並世來相從因憐李白升絶頂空吟菡萏金芙蓉
幾年戎馬暗南國眼前厭見旌旗紅脱身長往宿有願
把茆不用煩人工曹院浮丘應好在山南山北會相逢
楊行密疑塚
荒郊石羊眠不起枯塚纍纍各相似海陵冤骨無人收
豈有兒孫來擘紙幾堆空土效曹瞞百戰江南帝徐李
龍山突兀表忠祠至今父老思錢氏
丙申冬遊黃山
□括山林盡誅求鳥雀悲力微思引避勢迫遂相夷誤
返屠羊肆空憂漆室葵浮丘如可覓攜手訪安期
海月巖二首
踏盡崔嵬倚石門海風山月滿巖巒自言仙室依蓬島
不覺人寰變廣寒千載揚塵安可測一杯對景且為歡
巖前浴日皆詩景喚醒東坡仔細看
架巖鑿石有規模不學(缺)
海天秋老野雲孤雨餘石井(缺)
獨與山僧暮分别從教仙穴看浮圖
環谷先生汪克寬
克寬字德輔一字仲裕祁門人嘗從雲峰胡炳
文可堂吳仲迂朝陽吳暾學泰定丙寅中江浙
鄉試次年會試論春秋與主司不合遂見黜貢
待制奎深惋惜之南歸篤志著述以所居山谷
環遶稱曰環谷四方學者皆曰環谷先生洪武
二年召至京師與修元史事畢特旨一班留仕
以老疾力辭不受乃命禮部設宴賜白金綵縀
給驛而還五年卒年六十九德輔生而穎異其
外王父為康石溪先生來視輒教之一日引羣
兒浴于溪滸因以對偶試羣兒乃曰童子六七
人浴乎沂水德輔即應曰英雄三百輩隨我瀛
洲石溪喜曰不負吾宅相矣後果以理學名世
當時推為史局布衣第一人云
清明思先壟
芳樹曉煙鶗鴂鳴澹雲暈碧漏新晴驚心時序百六日
回首家山十五程病思為魔成逆旅夢魂飛淚灑先塋
遥知兄弟溶溪上細埽松花酹麴生
和唐宰山行
山縣千峰叠閭閻雜嶮夷雨香魚撥剌風軟燕差池郭
外耕夫耦桑中穉子嬉絃歌聲教遠民俗變澆漓
丁亥四月十四日陪尚書公澤民遊祥符寺分得
煖字
芙蓉六六森如鏟乘輿登臨寄疎散綠沈靈湫老龍蟄
翠護祇園新竹短山樂鳴空石洞寒金雞䑛鼎丹爐暖
蘚瘢拂拭讀殘碑一浴靈泉客塵浣
題道士張湛然彈琴詩卷
嶧山白桐千年枝金星爛爛蛇蚹皮文光七軫藍田(一作)
(水蒼)玉冰絃細遶吳蠶絲丹山雲煖鳳皇語露草寒蛩訴
秋雨娥英泣灑湘筠斑遷客相逢話羈旅翠巖懸瀑鏘
瓊瑶雷(一作春)霆霹靂轟層霄瞥波細萍游蕩漾劈空輕
絮飛飄颻仙林唳鶴驚離别老龍湫底吟寒月海門送
上子胥潮澎拜奔騰卷殘(一作晴)雪羽人瀟灑顔如仙馮
虚來往黃山巔古音淨洗筝琶(一作笛)耳何須更濯丹砂
泉
題李營丘畫驪山老姥賜李密火星劍圖
蒲山銳額千牛客蒲韉跨犢行無跡挂角青編一束書
夢對重瞳意相得昆吾寳劍三尺水火星炯炯精光起
花冠仙姥授神奇拜起倉皇驚更喜鞏南歃血盟玉盤
龍舟錦纜誅疵瘢折簡唐公結昆弟威稜六月嚴霜寒
豈知不學萬人敵雄才空覺乾坤窄九卿裂地藏琱弓
稠桑土蝕銅花碧岧嶤古樹蒼玉林丹厓慘澹霾輕陰
龍津倏忽風雲化未須感慨荆軻心
秋後雨
楚東五月天無雲日光流金百草焚南風吹山彭蠡涸
稻畦坼坼(一作灼灼)占龜文木郎無神龍不起牲牢熏燎徒
紛紜梧桐一葉炎官老雷車轆轆天瓢倒陂池泛溢失
高低萬穟青黃發枯槁白髮田翁半憂喜却憐久雨禾
生耳磨䥥欲穫泥濺胸累日陰霾黑千里何時木德守
三星五風十雨歌昇平
夜
玄觀空山静秋風晚更清嵐光連霧氣松響亂泉聲竹
戶流星近蘭階落葉平夜寒人不寐獨對一燈明
鄭洪
洪字君舉號素軒有詩一卷為秀水曹侍郎溶
家藏本題其簡端云是永嘉人盖本諸賴良大
雅集也而朱檢討彝尊云嘗見鮮于伯機題趙
子固水仙卷稱元貞二年正月同餘杭盛元仁
三衢鄭君舉觀於困學齋則君舉乃三衢人也
未詳孰是俟更考之
寄林仲實主簿
新築書齋壁未乾盟言誰信未曾寒春風不到梅花帳
曉日常懸苜蓿盤鄉里總知新部曲朝廷不改舊衣冠
分明寄謝嵇中散莫把尋常冷眼看
題碧雲樓
一柱樓臺從地湧八窗圖畫自天開雨中日脚青紅暈
霧裏山容紫翠堆析木高寒天似盖蓬萊清淺海如杯
洞簫一曲吹黃鶴肯信愁腸日九迴
和楊廉夫贈海東雲韻
祗陀樹園立孤鳳舍衛國城懸五雲衡山秀削芙蕖朵
鐵史書題星斗文日日中天寳花落時時空谷履聲聞
芸窗琢得巢雲句繭紙烏絲寫八分
龍門避暑
龍門絶頂松風冷空翠濕衣山更深六月地爐長擁火
半窗雲影便成陰懸厓果熟猨争樹白晝人驚鬼出林
一箇老僧飛錫去不知消息到如今
近詠二首
旌旗十萬擁孤城黃鉞將軍久控兵海上晚風春播蕩
天邊北斗夜分明憂愁自擬周婺婦出處深慚兩魯生
望斷白雲心欲折篝燈含淚讀陳情
總戎羽檄似流星將校麾旄駐野亭江水空流思遠淚
湟池未勒凱旋銘長洲二月花無主茂苑千年草自青
讀罷陰符無一事如何閉戶草玄經
述懷
一春夜客傍江邨日日傷春只斷魂又見海棠飛燕子
不堪芳草怨王孫清閒幕府無公案落魄形骸付酒樽
依舊虎丘山上月多情照我白紛紛
過茜溪隠居會項從理
樹繞河隄水繞門人煙雞犬自成邨清時自保無兵甲
白屋相傳有子孫仿彿巴仙藏橘圃依稀晉士入桃源
柏臺小吏吾知已日日相逢具酒樽
次王蒼雪韻五首
木蘭舟子小如梭溪口停橈繫薜蘿自擬仙人識劉阮
浪傳詩句似陰何眼中白髮王臣少夢裏青山越上多
漢漠太湖三萬頃可憐無地著漁蓑
茜溪春日淨暉暉胡蝶雙雙上客知流水桃花聊避世
滄江鷗鳥自忘機迢迢魏闕江湖遠渺渺吳雲日夜飛
官事有程歸未得南風吹老北山薇(此詩仿雪崖晚庭之句)
驅馳不覺青春過離别只應白髮生且就東山攜月色
不禁南國動秋聲天瞻析木低雙闕星拱勾陳轉二更
庾信平生好詞賦年來哀怨不勝情
百年王業在豳風九鼎猶存澗水東共喜干戈指淮甸
兼聞仗節下崆峒青袍白馬飄零外羽扇綸巾指顧中
昨夜天公洗兵甲一江雷雨似飛洪
東閣諸郎總好文南州多士望龍門共傳江左風流遠
且喜河汾禮樂存白詠青絲歸賦詠黃花翠竹共匏樽
劉蕡一卷匡時策更待青燈細討論
遣悶
柳葉參差杏葉團桃花零落薺花圓那知人事有今日
却憶風光似去年客路青春誰作伴庭闈白髮夢相牽
濃愁深似三江水都在滄洲白馬邊
秀上人飲綠軒
半勺滄浪歌濯纓一瓢天乳酌靈星紺雲滿漲葡萄甕
青雨長懸瑪□缾不向蘇耽尋橘酒却從陸羽校茶經
西江吸盡無窮味濁世浮沈幾醉醒
賞棃花命妓行酒歌詞為賦此(賴良大雅集作嘉定嚴希德請賞棃)
(花命妓行酒)
瀟灑東闌一樹春雪膚冰骨月(一作玉)精神朝雲著處迷
詩夢暮雨來時想玉人華屋洗妝歌小小銀缾推枕喚
真真紫微閣(一作花)下繁華處芍藥茶䕷總後塵(唐趙顔陽一軟)
(障畫一美人工人曰余神畫也亦有名曰真真呼名百日即應而下與合久之生一子友人使劍與欲斬之真)
(真即攜子上畫也)
過儀亭
扁舟落日過沙湖十月清霜野水枯稺子刺船争打鴨
小娃倚市夜當壚紅紅枸杞珊瑚出白白蘆花組練鋪
有約草堂陳孺子夜篘渾酒煮江鱸
題春江送别圖
西陵渡口山日出蘆芽青青柳枝碧龕山赭山潮東來
黃郎刺船水如席勸君勸君遲渡江柳條貫魚赬尾雙
治魚沽酒待明月人生莫作輕離别
題黃子久畫
二十年前識大癡椶鞵桐帽薜蘿衣星霜老髮三千丈
梁棟遺材四十圍圖畫渾如詩句好丹砂終與道心違
筲箕永上青松樹猶覆當年白版扉
題宋元凱都市寺為中正堂畫溪山晚釣圖
百畝青山二頃田金溪南畔竹菴前紺園薝葡花香澹
寳地桫欏樹影圓日日約絲牽葑雨年年禪榻對茶煙
郎星昨夜明如月偏照君家書畫船
寄甯子堅
澱山湖頭鷗鳥飛謝家泖口鱖魚肥菱花正熟胡兒米
荷葉新裁楚客衣鶴立瑶階毛羽整鴈來滄海簡書稀
詩囊織得天孫錦應寄南城白版扉
寄毛府判
南湖水長沒蒹葭西浦横橋對白沙鴻鴈來時菰有米
鳳皇飛處竹無花石田賦寫張平子雲閣書通蔡少霞
零落江陵千樹橘青門猶戀故侯瓜
寄宋國瑞二首
虎豹重關錫命來麒麟高閣畫圖開七書總是平時略
三策應非濟世才玉樹無花江令老青袍似草庾郎哀
風塵滿地江湖迥都把心情付酒杯
析木天清泰運開五陵佳氣鬱崔嵬樓船盡向東溟去
天馬新從西極來一統王春行四嶽六符星象正三台
會同館客多如雨說道黃金又築臺
吳山白墖寺
江山襟帶尚依然王氣銷沈已百年八葉龍孫東渡(一作)
(入)海六宫虎士(一作綏女)北歸燕銅駝荆棘荒山(一作秋風)裏石
馬莓苔落照邊玉柙游魂飛劫火五陵無(一作嘉)樹不啼
鵑
鳳皇山報國寺
當時此地肅朝班閶闔深沈虎豹關大將偃旗奔魯壁
降王銜璧下吳山空中萬馬浮金碧夢裏千官擁佩環
極目長江如練帶百年誰似白鷗閒
和謝雪坡太守詠新城
十二城樓面面開登高送遠興悠哉玉虹萬丈横銀海
白鴈千行下弩臺漂泊自憐能賦客艱難誰識濟川才
長江不作東南限拱北樓頭畫角哀
題馮叔才芭蕉仕女
楊花夢覺春陰陰鳳釵綰髻雙黃金守宫血冷臂如削
豆蔻繭紅愁正深羅衣熨帖沈煙縷恨身不作雙飛羽
芭蕉心折郎未歸蔍蔥花開淚如雨
浙江亭留題二首
海門潮水貫長虹天際山形隠伏龍南省官曹終日醉
西陵烽火隔江紅黃金不鑄岳武貌青史直書劉巨容
瀟灑江南哀不盡庾郎才賦若為工
江頭日暮虎成羣城北城南路不分魏闕共瞻天際日
越鄉遥見浙東雲湖山翠黛顰西子江渚旌旗望北軍
聞說漢廷將喻蜀茂陵司馬盡能文
蕭山秋興二首
闌干曲曲倚西風桂樹懸秋月正中千里功名憐櫪馬
百年身世媿冥鴻天垂南斗星猶北江繞西陵水自東
撫罷吳鈎雙淚落飯牛捫蝨盡英雄(甯戚遇齊桓公事王猛見桓公溫談)
(天下事)
雙杵孤砧𢷬客心野雲江樹障秋陰越王臺上青山小
賀監湖頭綠水深負郭己無田二頃傳家那有橘千尋
卧龍只合南陽老梁甫愁來莫浪吟
送楚良之杭州
七月仙舟泝大江滿江花雨送飛幢琳琅金䪥筆五色
天寳龍光劍一雙春透桃花青海浪秋涵桂樹白雲窗
别離最苦東曹掾醉倒沙頭玉兩缸
寄張景叔(缺)欽若
衡門草深鞍馬稀泖湖水多菱芡肥賤買黃魚供蓐食
寬裁白苧製深衣七州聚鐵不成錯六鷁過都甘退飛
寄謝淮南兩文學相思新減玉腰圍(五代羅紹威殺盡牙軍勢弱悔曰聚)
(七州四十三縣鐵打此一箇錯不成也)
寄祗園師煦東白
一别東林遠法師十年滄海夢相思黑貂已弊猶存舌
白社雖貧尚有詩菰米雲深鴻鴈飽梧桐月冷鳳皇飢
台州若問狂司戶張翰湖頭兩鬢絲
寄静菴
錢唐三百六十寺南北兩峰圖畫開三秋桂子月中落
萬里潮頭天上來金湯故國旌旗暗錦繡新城鼓角哀
大法一絲懸九鼎雨花飛繞講經臺
寄楚良
八月西山爽氣多兩峰如髻綠嵯峩蘇公隄上無楊柳
岳武墳前多薜蘿關口烽煙苗子寨江頭風浪越郎歌
遠遊不似歸來好菱芡滿湖生白波
題張士厚四時仕女四首
繡簾壓地花陰陰鳳釵綰髻雙黃金飛絲千尺不墮地
絶似江南游子心寳匳百刻煙如縷暗擲金錢卜神女
櫻桃子熟人未歸蔍蔥花開淚如雨
金盆沐曉蟠雙雅綠紅紛汗霑蟬紗金刀取玉薄於紙
渴心欲死東陵瓜木蘭艇子沙棠楫采蓮得花棄荷葉
荷葉輕如薄倖兒蓮花酷似多情妾
梧桐月小蟾蜍蟄芙蓉露冷銅山泣金粟香懸十二闌
韤羅塵沁莓苔溼畫屏絳燭煙未銷夜深恨殺雙鸞簫
喚回金屋鴛鴦夢不到銀河烏鵲橋
霜蟾弄影窺金屋么鳳吹香絢銀燭繡羅小韤蹙雙蓮
翠袖垂肩倚孤竹紅錦凍折水如車寒衣遞到長風沙
莫遣朝雲妒桃葉寄將春信與梅花
題梅花道人偃松
墨池帽脱管城子璧府罄折徂徠公玉關金鎖製玄豹
銅臺瑶柱蟠蒼龍星霜鬢眉遽如許鐵石肝膽將誰同
丈夫受命當傴僂天子法駕行東封
八月三日夜宿張景叔聽雨聯句憶張思廉
黑雲如浪没金鴉白雨連山卷雪車觀海仙人騎赤鯉
驅雷使者躡黃蛇千莖雪溜懸銀竹一穗秋燈垂寳花
門外波濤接河漢客星光彩動靈查
寄周茂卿兼簡蔡彦文葉德新
客裏無書問起居雲間有客報新除郎官星彩聫台輔
寳劍虹光貫斗墟蓴菜江湖秋渺渺芙蓉簾幕雨疎疎
東曹二妙真連璧不寄錢唐雙鯉魚
感興二首
巍巍華岳鎮黃河漫說東南王氣多天塹波光千尺練
海門山色一青螺中台已應張華䜟明月空聞斛律歌
白馬青袍最蕭瑟故鄉何處是銅駝(華因台星拆被誅斛律光搖明月受)
(戮)
關陜雄藩未歃盟江淮豪傑已鏖兵金盤泣下銅仙淚
璧月歌殘玉樹聲斗柄西横文曲暗天樞北轉太階明
小臣解著中興頌悵望黃河幾日清
映雪齋
八窗闌檻倚冰梁四座圖書貝月光眼眩欲迷黃竹賦
神遊疑在白雲鄉瓊臺花滿瀟瀟下石鼎茶浮細細香
想得哦詩清鏡裏霜娥一夜泣瀟湘
悼聖福林
掀龍舞象下西天傲睨煙霞八十年忍見瓊林凋玉樹
俄聞火井迸紅蓮草堂居士非凡客蘭若淵明是夙緣
不及生芻澆奠酒且將秋菊薦寒泉
題梅道人平林野水圖
浣花谿頭車騎發鏡湖影裏畫圖開有客相尋草堂去
何人却櫂酒船迴是處山林有真隠如此風塵無好懷
青袍不似黃冠樂二老風流安在哉
題盛叔章畫
記得天台鴈宕歸滿山松露濕人衣十年眼底無林壑
今日畫圖看翠微
周玄初來鶴詩(洪武己已雅以下見賴良大集)
綠章朝帝駕雲車白鶴從天下玉除赤壁已無身後夢
丹丘應有寄來書五鬛松陰秋落落三花樹影夜疎疎
琴心三疊蓬萊淺兩翼剛風響佩裾
題已上人墨梅
故園梅樹三年别長憶看花溪雪晴巧出疎籬更蕭散
近遭碧水更分明揚州何遜足詩興茅屋已公無俗情
畫圖忽見轉愁絶遥想月華枝上生
幽致軒
花落晴窗燕拂檐蕙牙蘭葉翠纖纖幽谷與雲通小徑
清波四月映疎簾
大姑謠(以下見偶桓乾坤清氣集)
大姑嫁將軍小姑未有夫小姑兩脚泥大姑滿頭珠前
月小姑去嫁作莊家婦釵削爨下荆衣裁機上布大姑
嗔小姑生憎兒女癡多少馬上郎偏愛牧羊兒八月點
軍卒將軍五門出大姑詫夫壻上馬快如鶻昨日邊報
歸大姑淚如揮郎君馬上死無處寄征衣連理與枯枝
雙飛成戢翅都無百夜恩浪作千歲計小姑莊上來瓦
盆雙鯉鮐上堂拜父母夫婦恣歡諧大姑見小姑珠翠
無顔色低頭怨悵天仰天呼不得人生百年良所無白
頭相送真良圖東家女郎欲嫁夫切莫猖狂學大姑
城上烏為李僉憲賦
城上烏飛畢逋雄飛啞啞雌者呼下飲九曲之清池上
集百尺之高梧烏烏一巢生九雛去年築城興萬夫家
家力役到妻孥使君勗我我力痡蒸豚滿筐酒滿壺作
勞耳熱歌嗚嗚今年城堅如鐵石弩臺侵弓土花碧白
雲為藩樹為戟朱旗星流落日赤馬鳴蕭蕭人寂寂六
門虎賁晨晏食城頭高高如屋極烏朝出飛暮來息雌
雄哺雛乳而翼城上烏畢逋尾九雛羽翼成飛去青雲
裏江南無好樹處處烽煙起危枝繞遍不堪棲昨日歸
來舊巢底使君青驄馬繫在垂楊下手中金僕姑不驚
城上烏思情雙飛鳥遺愛在中吳使君去幾時回新城
高百雉仰德並崔嵬
朱處士希晦
希晦字(缺)樂清人以詩名于元季隠居瑶川
與四明吳主一簫臺趙彦銘遊詠雁山中時稱
雁山三老遭至正之亂避地所至名山勝境遊
覽殆遍洪武初始歸瑶川鬚髮皓白幅巾短策
徐行林壑望者以為神仙中人也有司嘗以姓
名著薦剡不及領朝命而卒所居曰雲松巢集
因以名焉嘉靖間七世孫玄諫選輯行世集中
佳句如春日云日陰團碧樹風煗韻黃鸝寫懷
云水滿魚兒出泥香燕子來夏日書懷云白髮
生涯人已老綠陰時節雨偏多次竹隠二弟韻
云兩袖秋風停野騎半篙秋水漾漁舠幽居云
竹吹綠霧沾書帙花發紅雲映藥欄所謂清麗
簡亮可振唐人遺響也
秋懷
怪底浮雲翳碧空千山秋色入溟濛何當一埽羣陰盡
坐看東方片日紅
寄友
雨過溪頭鳥篆沙溪山深處野人家門前桃李都飛盡
又見春光到楝花
次李二丈韻
看花醉眼不須扶花下長歌擊唾壺回首荒城春較晚
淡烟疎雨綠平蕪
感時二首
陰霾昏日月妖氣塞乾坤戰血流淮水音塵隔薊門浮
榮槐蟻集叢謗棘蠅喧欲效東陵隠終身老種園
觸目傷時事干戈鬱未開百年馳白日萬里漲黃埃廢
苑猶花柳荒城但草萊登樓作賦罷不獨仲宣哀
時事
貧病知交態驅馳愧老身薊門深雨雪淮海暗風塵雖
有樓船將能無柱石臣會須安反側早晩畫麒麟
感懷
自笑(一作嘆)頽然一老翁十年奔走鬢飛蓬中原虎鬭干
戈滿四海人憂杼軸空葛亮平生恢復計汾陽材略中
興功何當遠望舂陵郭佳氣朝來正鬱蔥
秋興
月明何處亂啼烏坐久徒憐永夜徂千里關山雙雪鬢
百年城郭半烟蕪穆生謝病先辭楚張翰知機遠憶吳
衰晚不如歸隠好故山隨處且樵蘇
寄周廷石
門外曾無長者車一身奔走豈安居誰憐杜老常為客
我怪洪喬不寄書煙色春歸楊柳底雨香紅入杏花初
溪山只尺風塵隔却憶情人會面疎
有所思
虚聞將帥擁彤戈勇銳誰如馬伏波幾處烽煙連夜急
四郊風雨向秋多最憐絶漢歌黃鵠却怪長安饜紫駝
俯仰乾坤增感慨悠悠身世定如何
傷時
流年華髮兩相催眼底煙塵鬱不開太息有人趨玉食
可憐無地築金臺城邊向晚黃狐立海外何年白雉來
萬事何如一醉好且須洗盞酌春醅
自嘆
匠石搜林棄樗散不材何敢玷簪裾家貧麤有千金帚
國難曾無一箭書今日總戎師管葛明時徵士用嚴徐
野人不作功名念欲效陶朱共養魚
次韻簡緱山侯德詢徽之二徵士
幽尋杖策遶林泉隨處遨遊興灑然曾向山中招隠士
欲來海上候神仙雲深丹竈長瑶草水滿石池生碧蓮
薄暮凭闌時送目白鷗飛雪點江煙
和韻簡天則上人
凉風嫋嫋晩秋天潮落雙門纜客船(永嘉郡城北有二門郭璞所以立名)
(雙門)九陌黃塵蓬鬢底一籬香露菊花邊故鄉鱸鱠牽歸
思近砌蛩聲攪夜眠不道分攜成遠别幾時林下細談
禪
訪雙溪上人不遇
雙澗縈迴石徑微煙嵐分翠溼人衣松林夜静鶴初睡
花院日長僧未歸萬里雲霄飛錫遠半江風浪渡杯遲
無緣相見空相憶自嘆心期與願違
臘日偕葉東白蔡伯恭登西岑
絶頂雲深一徑通寒生短髮怯天風千年物色闌干外
萬井人家圖晝中宿雨亂滋嵐樹碧朝暾深浴海波紅
我來欲訪香山社醉酒長吟憶遠公
比述二首
寳鏡何團團光輝瑩冰雪疑是造化爐神工初鑄出又
疑廣寒宫飛墮一片月照人不照心紅顔易衰歇
彤弓如半月力挽二石強戡亂乃見用櫜鞬寧久藏應
弦不虚發狐兔焉敢當疇能挾長矢為我殪天狼
納凉
無事解衣坐超然心境空深林翳炎日萬壑來天風間
停白羽扇試拂朱絲桐醉罷不知夕月生滄海東
自述
槿花不終朝幽蘭有餘香朝遊詩書圃夕憩翰墨場飽
食待秋實過眼捐春芳疇能事形役奔走白日忙男兒
生墮地壯志在四方胡為守一室鬱鬱徒悲傷何由寫
胸臆酣酒竭罍觴高飛羨黃鵠矯翮凌雲蒼
寫懷
巢居不厭客况乃佳客至擷蔬薦濁醪談經得真趣歸
雲度遥岑斜日在高樹對飲須盡歡何時復相遇人生
能幾何行樂貴適意不見萍與蓬飄飄無定處搔首仍
踟蹰臨風發長喟
冬雨嘆
癸卯冬十月海陬氣候偏風南忽風北寒燠非常年緼
袍御還脱長菱揮不捐胡為黃落時花卉紛争妍蟲鳴
應蟄戶虹見飲長川兼旬若霧密暝與癡雲連深泥汚
后土行潦凌高原農夫輟耒耜勞嘆心悁悁二麥不得
種饑坑詎能填格鬭况未息中原擁戈鋋天家重租税
瘡痏誰能憐安得倚天劍一掃開青天金烏任騰翥出
自扶桑顛陽光照六合此屋俱歡然
月夜放歌
海雲卷盡明月來天光鏡碧無纖埃嘯歌于此興不淺
美人對坐飛瓊杯碧桃花香夜初静露滴衣裳怯清冷
安得兩翼飛上天為渠拂拭山河影乾坤一照越光明
就中殺却妖蟇精上訴天公契人意免教朔望生虧盈
玄霜𢷬成誰可食好向仙娥問消息服之到老無饑渴
贏得讀書眼常碧
客邸中秋對月
去年中秋秋月圓浩歌對酒清無眠煙霏滅盡人境寂
仰看明月懸中天今年客裏中秋月静挹金波更清絶
可憐有月客無酒不照歡娛照離别夜闌淅淅西風涼
月中老桂吹天香悠然長嘯動歸興坐久零露沾衣裳
浮世悲懽何足數庾樓赤壁俱塵土風流已往明月來
山色江聲自今古
答元易陳先生
人生自古多離别尺書遠寄何由徹短世光陰過隙駒
坐覺朱顔易衰歇君看喬嶽千尺松挺立蒼然傲霜雪
風來彷彿蒼龍吟六月清寒換炎熱槿花雖榮不足論
朝開莫落香已絶只今尚憶江湖遊扣舷一歌寬我憂
腰間老劍欲飛動紫氣鬱鬱横清秋虚名役役浪自苦
黃塵兩鬢風颼颼千古乾坤等逆旅百年生死同浮漚
君不見鴟夷子功成去養魚千頭
簡子文林訓導
東風落盡辛夷花遥憶美人天一涯美人久别音信杳
想見只今霜鬢華山房幽深市囂遠白日枕書眠碧霞
崖高瀑布灑晴雪淨筅石鼎烹春茶平生青紫不挂眼
榮名絆人安足誇當年我來訪遺跡拄杖看雲著雙屐
玉簫吹斷鳳不來但見千峰倚天碧臺前日夜溪水流
金星光動溪中石(邑志西漢有金星石石點點如金星)脱身擬欲恣幽棲
坐占瓊臺煉金液衰年悞墮塵網中齒豁頭童竟何益
和包原彬韻
旅食京華日鶯啼上苑春魯連惟仗義范叔不辭貧絶
域來龍馬清時出鳳麟襟懷開霽月談笑接清塵滄海
三珠樹青霄五色雲酒傾香味别詩寫性情真吳地追
遊好龍山入夢頻煙花如媚客風雨似留人男子生何
幸朋交素有因遥知理歸棹隨處覓通津
顧我衰顔肯再妍白駒過隙歎流年山中賸有誅茅地
洲上寧無種橘田天姥遥連雙闕下蓬萊祗在五雲邊
老夫不識神仙術且解荷衣枕石眠
雁山老人吳志淳
志淳字主一以字行無為州人以父廕歷官靖
安都昌二縣簿濠泗兵起徙家豫章徙居鄞之
東湖奏除待制翰林為權倖所阻入明遂不仕
主一工古隸學孫叔敖碑詩宗唐人如晚凉浴
罷閒無事水閣東頭看月生瞿存齋極歎賞以
為主一得意之句也
白楊行(并序)
真定劉生客死閩中同行者為歸其骨其妻胡
氏自圖夫容以祀因哭而絶鄰人憐之遂合葬
鍾陵東門故又號鍾陵行
鍾陵東門白楊樹行人指點是雙墓墓中夫婦俱少年
一雙白璧薶黃泉黃泉相逢語嗚咽一一從前向郎說
前年郎去客三山今年郎歸白骨還當時自畫蛾眉樣
今日却寫郎容顔容顔轉似心轉切叫郎不應心斷絶
生時不得逐郎行死時却與郎同穴丹青遺像留人間
年年淚竹寒生斑當年曾過延平渡還見雙龍化劍灣
堂前既無父與母堂下又無兒與女使妾有子堂有姑
丹心一寸那能枯六朝盛事付流水忠義幾人能到底
秋風月冷鳳皇來與郎同上吹簫臺
兒牧牛
兒牧牛豐林清潤縱爾游長鞭短策莫輕舉從渠飲齧
飽即休老幼年年仰衣食耕種田園藉牛力早夜單衣
自飯之祗恐春來或牛瘠日日丁寧語牧兒老翁餉爾
當及時籠禽吹笛任相學慎勿將牛嘗苦之牛不耕田
廩無粟淮上二年食人肉
春日遣懷
貧病相兼氣未舒田園雖少樂耕鉏為儒已入他州籍
垂老頻收故國書夜雨湖山人去後春風門巷燕來初
潘生喜遂閒居志阮籍從教禮法疎
夏日園中清暑二首
青山地僻車馬稀十載倦游歌式微傍溪卜築面流水
拂石展簟消炎暉老翁過從就蔬食幼女補綴成絺衣
西亭去家苦不遠日莫共逐漁樵歸
東湖萬頃波渺茫人家多在雲水鄉竹枝調短阿家女
桃葉歌長何處郎疎林歸鳥度花影近水流螢浮竹光
東山坐待月已出不覺凉露霑衣裳
春游三首
湖上輕風吹柳絲湖邊細雨濕花枝百年總有三萬日
一日都來十二時杜老每尋崔氏宅山翁偏愛習家池
乘閒取醉真吾事度水看花也自奇
山中蘭麝香滿林故人清游能遠尋燕來己覺社日近
寒退始知春意深山光入眼凝遠翠華影到湖生夕陰
慈雲只尺不一去薄莫還家空復吟
上日開筵曲水濱年年相憶在兹辰千家榆火催寒食
萬點楊花照莫春紫燕却歸尋舊主黃鸝到處喚遊人
東來巢父如相問為覓風流賀季真
鄭元明高啟文攜友人所畫谷口圖訪予湖山未
幾啟文先入城府元明獨留僧舍一月講明古今
詩文墨制及秦漢以來書法歲晚將歸永嘉賦餞
竟日過從喜有餘蕭蕭行李借僧居江雲影落山窗静
野水光涵夜月虚石臼松煙和露𢷬寒林柿葉帶霜書
天涯回首多離思空有新詩獨起予
閒居東湖述懷
野叟耕鉏喜近郊柴門風雨夜蕭騷卧龍豈欲煩三顧
老鶴長鳴向九皋北闕湛恩新賜爵近臣傳敕舊同袍
自憐經濟全無術祗有山林興最高
題小山水景二首
十年小隠在青山喜有東湖屋數間門外白雲常在眼
此身渾似釣舟閒
小舟何處問通津二月東湖柳色新老向天涯頻見畫
一枝曾折送行人
宿龍菴懷友
高情久矣念離羣獨向山中禮白雲龍送雨來留客住
鹿銜花去與僧分疎星出竹昏時見流水鳴渠静夜聞
却憶故人江海去題詩誰是鮑參軍
日湖
玉几東來浮野色錦溪西下接湖光道人燕坐心如水
六月荷花鏡裏香
甘布衣復
復字克敬餘干人至正之亂張仲舉僑居雲錦
山中克敬與甘彦初張可立往從之游仲舉少
許可于三君獨加重焉洪武初三君皆以前元
遺才為士林推重當時評彦初詩如美女簪花
可立詩如貞女守節克敬篇什散漫僅存手墨
于同里趙石蒲成化中其孫琥始刻行世邑人
劉憲序之謂其詩俊逸清奇宜為士林推重也
道中
野風飄征衣野日轉空壁衆鳥號荒墟雜花翳叢棘路
暗不逢人煙火望林隙
宿山家
木落秋滿山窗虚夜凉集風吹海月生露洗苔衣溼野
客愛清泠長瓢暝中汲
晚至陳氏館
虚煙散華池高蟬莫聲咽落景對閒眠新秋入華髮素
褱愜幽賞微颸洒林末為愛竹間凉相過步庭月
曉起
晨暉澹芳牖顥氣盈幽襟巖谷有秋意西風吹滿林獨
櫛高館罷暢游南澗潯漱齒掬寒瀨矯首望孤岑悠然
釋百慮佀得静者心磴轉入茂樹衆山坐來深
晚出池上
遥嶺散夕雨掩書游方塘棲鳥喧幽林簷蛛引絲長木
杪微風度䬃然生早凉沿流弄潺湲倚竹聽琳琅丘園
信為樂圭組永相忘落景送遐矚畼懷寓清觴但得寫
心素焉知兩鬢蒼
送别
凉飇應秋氣草木歛華英客游總念歸子有千里行悤
悤儔侣催悄悄離思盈丈夫懷志氣孰不戀榮名華薦
起當路使者促前征追餞東門道把酒哀絃鳴蕭條野
驛莫泛豔江波清密謀植帷幄慰彼蒼生情古來盛名
士多是起釣耕
山堂詩為周伯清賦
清旭崇林坳疎籬翠澗上細路經谷虚幽軒面林敞樹
凉集鳴禽地遠謝塵鞅下手拂玉琴微風遞遥響冷然
適素懷聊以寄心賞
送趙文昭之沔陽知事
王孫應時辟長才屈卑宦風煙塞川路舟楫望江漢親
友不能别離居忍分散振跡林野隅行李書策半山川
戰伐蹤勝槩溢文翰幕府慎籌畫機務貴奇斷況彼古
沔城民生經喪亂不有君子人何以解愁嘆雲薄九疑
峰水白湘靈岸念君遠行役默默動離怨
登東皋
日夕登東皋東皋樹參差回首望故園天闊雲空垂閭
里孰不念旅游孰不悲大川風波盛遠道豺虎饑上興
杞國憂下肆楚狂癡苦遭事物役不覺歲月馳年少誦
經史素心在濟時漂蕩無定迹神隳意若疲從以業耕
作絃以歌古詞
曉出西園由谷中歸
披褐涉西園煩襟散清曉微風動高樹零露下芳沼始
行幽谷中忽出青林杪流水漂餘花修筠度啼鳥身緣
翠石迴思逐白雲杳負杖孤賞懷春闌綠陰悄
聞過先生吳海
海字朝宗閩縣人博學負氣節為宣城貢尚書
師泰晉安林學士泉生所推重性不悦流俗慕
鄒魯之風徙居不克因自號魯客世遭喪亂家
益貧甚扁其齋曰聞過學者稱曰聞過先生洪
武初部使者欲薦於朝力辭不出素與永福王
翰友善翰死節後為經紀其家撫孤偁教之所
著有命本錄其為文嚴整雅奥而歸諸理殁後
偁為編次曰聞過齋集邑人邵銅重為刊行於
世
送傅德謙還臨川
傅君隘流俗舉步追古人古人去已遠斯道為荆榛出
門抱高志區區向誰陳十年江海上漂泊但一身念我
德不孤邂逅遂見親相知寧苦晩不覺逾三春精微共
探討議論發清新誼合然諾重途窮憂思頻如何語離
别使我意酸辛酸辛不在别欲留我何貧閩水東赴海
楚山西入秦春波正浩蕩誰能知其津
遊郎官峰
連山如波濤高峰盪雲日萃然孤杓聳其勢孰可匹危
攀將欲飛俯瞰覺自失羅田幾聚落端坐見纖悉南延
川源深北望海水出處高視益遠縮地豈有術天寒霜
露交收穫事己畢仍年蝗旱餘民物盡蕭瑟遘兹得非
辛惆悵寧具述
遊七巖寺同行諸君子
羅田衆山中七巖獨高秀經營將半載宿願始得副緣
雲攀鳥道十步九&KR1626;&KR1700;剛飇從北來巖谷盡號噭促步
赴層顛依石避野燒鬱然煙燄交歘若雷電遶其勢吁
可畏僮僕盡驚走須臾得少息方覺性命有列坐咸自
慶啗胾酌大斗陰陽却變化霏雨垂白晝癡雲迷海嶼
昏霧失林藪歸途畏虎迹慘慘暝色厚幽懷莫能寫造
次宜自咎述此成短章聊用紀邂逅
夏日燕東皋亭
展席俯清池倚檻盼層巘苗綠滿平疇草秀被長坂風
度荷氣清日移樹陰轉長笑天為高汎觀心自遠良時
會豈易莫待歲華晩
楊博士翮
翮字文舉上元人父剛中字志行大德間仕至
翰林待制卒有霜月稾翮初為江浙行省掾至
正六年官休寧主簿歷江浙儒學提舉遷太常
博士卒按文舉所著有佩玉齋類稾刻於至正
間陳衆仲虞伯生楊廉夫皆為之序而劉仔肩
别採其詩入皇明雅頌正音又楊基眉菴集悼
楊文舉博士詩有云白髮蒼髯老奉常亂離終
喜得還鄉知其卒於洪武初也
送唐伯庸二首
江南一何秀寄語北人道翡翠戱蘭苕奈此顔色好
諸父紆組綬翁媪被封爵盛年得逢此光耀殊不惡
送孔進道宰星子
素王有賢孫達尊在德齒爵膺天子命綰綬宰百里南
康控湖江屬縣望星子江右號囂譁斯地獨醇美帝眷
禮義俗擇令煩為理惟君當厥任君志亦願喜揚颿遡
洪濤巨艦千圖史牛刀新發硎割雞聊用此撫字定多
暇弦歌自今始廉車察殿最衡鑑在止水會採襦袴謠
移書上風紀
送索都事赴浙東僉憲
挾策事明主出入承明廬一為淮南賓籍籍播清譽制
詔擢御史行臺在東吳間歲陞幕府遄聞復超除賓客
出相送餞飲西城陬持節往何之直指婺女墟東甌杭
於越會稽薄海嵎行部列郡中山川鬱盤紆長吏走上
謁縣令為前驅駟馬何奕奕高盖擁路衢觀者咸歎息
云是今大儒誰言鐘鼎貴曾不由詩書區區刀筆吏安
能遏亨塗
上巳日燕飲
閒居睠芳春况乃修禊時羣賢畢傾盖招晏酬素期華
館挹奇觀嘉席延多儀蘭芬揚光風藻色涵晴漪末座
聆高談雅抱攄遐思雖微絲與竹清興良足怡畫舸翳
中沚繁聲流四涯俗情豈無樂斯意非所知千載一勝
賞繼此當復誰達者解其會浩飲寧須辭
金谿縣孝女廟樂歌三章(并序)
有元至正元年撫州路金谿縣新作二孝女廟
成按二孝女姓葛氏在唐寳歷間以官責其父
祐虧鍊白金事不勝暴酷皆發恚投冶中焚死
父因獲免并其邑除坑冶之害以迄於今是宜
血食其土矣國子博士吳君師道既文之石而
祀神之詩闕焉上元楊翮撰為樂歌三章俾金
谿之民歲時歌之以祠孝女其辭曰
靈之來兮兩旗張導旌幢兮鏘琳琅繽晻曖兮相頡頏
並輜軿兮歸故鄉歸故鄉兮民所望昭肹蠁兮䀜洋洋
庭燎輝兮夜未央椒蘭發兮鬱芬芳民報祀兮弗敢忘
心屏營兮咸肅將靈格思兮民樂康
靈之留兮澹容與雲凝凝兮翳堂宇瓊筵陳兮合簫鼓
列尊罍兮酌清酤牲肥腯兮承雕俎女巫進兮傞屢舞
誦神德兮歌頌舉孰捐軀兮悟時主齊英英兮惟孝女
繼兹今兮饗終古靈醉飽兮民樂胥
靈之去兮將安之儼欲旋兮猋上馳互招搖兮爛祈祈
遵雲路兮眷威遲金有賦兮地不遺竭貲産兮民力罷
我邑井兮咸熙熙賴神惠兮獨弗罹千萬禩兮神是稽
薦蘋藻兮荅神釐靈遄逝兮民聿思
春遊次韻(以下見皇明雅頌正音)
白日諒難羇流光遽侵尋春風萬餘里觸景愁我心出
門將何之高步凌嶇&KR0706;纍纍丘冢間古木殊陰森昔賢
日己遠朱瑟尚遺音千秋百歲後有酒不可斟傷哉雍
門語感之淚霑襟榮名安足羨行樂須在今夙興聽鴻
鴈嗷嗷尚哀吟
題徐熙桃花鸚鵡圖
海上紅雲日日新碧鸞無夢識芳塵金籠不鎖閒鸚鵡
占得東風一段春
寄于清叔二首
暖沁香篝宿火温絳紗紅燭照黃昏自憐不廢千金夜
帳底吹笙倒玉尊
梅花亂落雪紛紛兩袖東風酒半醺春月滿堂歌舞散
高情渾欲夢棃雲
酬孔秀才
達人樂高蹈寒士耽遠遊遠遊欲何之禦冬無重裘栖
栖道路間四顧誰與謀温言忽相慰慶愜復焉求三復
緇衣詩調高安能酬薄言為心曲終覺懷慚羞
遊廣教寺次李生韻
勝日款禪宫蒼苔印屐蹤雲間聞梵語煙外聽齋鐘樹
列千年檜林深百尺松明珠光錯落幽壑舞驪龍
題李德瞻壁間相看不厭圖
忩前圖畫勝玄關怪石長松九夏寒寄語山靈休厭客
清風明月好相看
清輝主人沈右
右字仲說號御齋吳中世家能略去豪習刻志
詩書與縉紳先生游恂恂若諸生年四十無子
買一妾頗艾因問知為故人范復初女即召其
母擇壻厚嫁之晚歲仍舉一子所居東林有樓
曰清輝王子充陳敬初為記文學行誼一時重
之
春暉樓者吳下(一作郡)顧君仲瑛就養讀書之所也
仲瑛日與昆弟子姪奉巵酒為親夀臨海陳敬初
氏實記之余不自揆輙賦古詩二首或者歌以介
夀仲瑛之志也其詞曰
玉山之陽延咢縈紆有屋層出君子之居入奉父母出
與弟俱有琴有書以釣以漁㶁㶁流水深不(一作則)可㪺
英英白雲邇而(一作則)不迂維春有暉維德不孤及爾孫
子永言樂胥
先哲有訓有典有經淑爾君子仰止景行我來自東春
日載明曰未覯止中心怦怦亦既覯止我心則平仰爾
父母及爾弟兄既和且煦令儀令名升堂拜母式表友
情維木有椿有蔚其榮維草有萱有茁其青韡韡常棣
有葉其生有猗者蘭有燁者荆有懿者德有休者徵樂
只君子百福來并
次韻叔方先生兼簡伯行敬初二首
憶昔陪二子吟嘯野亭中風急江花白霜晴木葉紅去
留身若寄陶寫興無窮更喜陳夫子幽尋訝許同
掩卷坐忘寐書燈耿獨明年華勞髮改夜氣與神清感
夢疑蕉鹿挑愁賴麯生何時重相覓握手話真情
次留笠澤别業詩
步屧春風裏翛然忘世情閒門無客到載酒泛江行雨
過山如染潮迴水自生鷗沙割千頃夢不到承明
顧仲䞇移居詩次叔方先生韻
城南陋巷居新僦綠竹移來幾箇斜叢桂山中招舊隠
讀書堆裏認君家蜀人漫詫文園賦吳市争看衛玠車
斷簡味腴如啖蔗虎頭癡絶至今誇
叔方先生過詠歸亭二首
短櫂相過莫便回詠歸亭上且低徊升堂拜母稱觴後
隔竹呼童瀹茗來八尺駝尼分紫錦一雙蠟屐破蒼苔
空江草木雖搖落猶有寒花帶雨開
積雨空林喜報晴杖藜隨意傍江行天寒木落青山出
日轉沙虚白鳥鳴漫擬東林時釀黍自憐南畝晚歸耕
潁川高士能相過閒把瑶琴膝上横
來鶴詩贈周玄初
緘誠上達魏元君俄頃神霄下鶴羣頂鍊大還丹鼎火
翅霑南嶽嶺頭雲仙人騏驥秋風遠王子笙簫午夜聞
惆悵世間留不住却驂鸞鶴出霞雰
中酒雜詩四句五首
中酒如卧病天寒露為霜東軒候朝旭暴背屢移牀
江頭風浪急舟小力難勝一槳歸來晚長林月已恒
太丘海岱士肆情丘壑間考槃詩賦罷采菊對南山
歲閏寒酒薄風迴水自生杖藜隨小步極目大江横
朋酒享公堂農家盡滌場縣官薄税歛田野足耕桑
和西湖竹枝詞
勸郎莫向花下迷勸郎莫待醉如泥臨行更有分明語
枝上流鶯休亂啼
題高尚書秋山暮靄圖
高侯筆法妙天下貌得江南雨後山都是乾坤清淑氣
興來移入畫圖間
與慎獨先生
東林薄酒試新嘗中有松花膩粉香遣送潁川陳有道
書齋渴飲勝茶湯(廿八字偕一壺薄酒奉寄上惜不多耳楊誠齋文稾不曾收得所謂芍藥)
(屋疑只是用幄帟覆護者古人稱牡丹為木芍藥白居易有詩云上張幕屋芘豈亦本諸此未審是否更乞考)
(正之右再拜)
元詩選二集卷二十四
