元詩選初集卷三庶吉士顧嗣立編
春日
里社春盤巧欲争裁紅暈碧㫑春情忽驚此日仍為客
却想當年似隔生貧裏韲鹽憐節物亂來歌吹失懽聲
南州剩有還鄉伴戎馬何時道路清(歐陽詹春盤賦裁紅暈碧巧助春情)
(為韻)
横波亭為青口帥賦
孤亭突兀插飛流氣壓元龍百尺樓萬里風濤接瀛海
千年豪傑壯山丘疎星澹月魚龍夜老木清霜鴻鴈秋
倚劍長歌一杯酒浮雲西北是神州
野菊座主閒閒公命作
柴桑人去已千年細菊班班也自圓共愛鮮明照秋色
争教狼籍卧疎煙荒畦斷壟新霜後瘦蝶寒螿晩景前
只恐春叢笑遲莫題詩端為發幽妍
昆陽二首
古木荒煙集莫鴉高城落日隐悲笳并州倦客初投迹
楚澤寒梅又過花滿眼旌旗驚世路閉門風雪羨山家
忘憂只有清尊在暫為紅塵拂鬢華
去日黃花半未開南來忽復見寒梅淹留歲月無餘物
料理塵埃有此杯老馬長途良憊矣白鷗春水亦悠哉
商餘說有滄洲趣早晩乾坤入釣臺
葉縣雨中(時崧前旱尤甚)
春旱連延入麥秋今朝一雨散千憂龍公有力逥枯槀
客子何心歎滯留多稼即看連楚澤歸雲應亦到崧丘
兵塵浩蕩乾坤滿未厭明河拂地流
潁亭
潁上風煙天地逥潁亭孤賞亦悠哉春風碧水雙鷗静
落日青山萬馬來勝槩銷沈幾今昔中年登覽足悲哀
遠遊擬續騷人賦所惜悤悤無酒杯(三四二句又見張希孟會波樓詩蹈)
(襲之病昔人亦不免耶)
山中寒食
小雨班班浥曙煙平林簇簇點晴川清明寒食連三月
潁水崧山又一年樂事漸隨花共減歸心長與鴈相先
平生最有登臨興百感中來只慨然
楚漢戰處(同欽叔賦)
虎擲龍挐不兩存當年曾此賭乾坤一時豪傑多(一作皆)
行陣萬古山河自壁門原野猶應厭膏血風雲長遣動
心魂成名豎子知誰謂擬喚狂生與細論
後灣别業
薄雲晴日爛烘春高柳清風便可人一飽本無華屋念
百年今見老農身童童翠蓋桑初合灩灩蒼波麥已勻
便與溪塘作盟約不應重遣濯纓塵
寄欽用
顦顇京華苜蓿盤南山歸興夜漫漫長門有賦人誰買
坐榻無氊客亦寒蟲臂偶然煩造物麞頭何者亦求官
故人東望應相笑世路羊腸乃爾難
内鄉縣齋書事
吏散公庭夜已分寸心牢落百憂熏催科無政堪書考
出粟何人與佐軍饑鼠遶牀如欲語驚烏嗁月不堪聞
扁舟未得滄浪去慚媿舂陵老使君(遠祖次山舂陵行云思欲委符節引)
(竿自刺船故子美有興含滄浪清之句)
被檄夜赴鄧州幕府
幕府文書鳥羽輕敝裘羸馬月三更未能免俗私自笑
豈不懷歸官有程十里陂塘春鴨鬧一川桑柘晚煙平
此生只合田間老誰遣春官識姓名
除夜
一燈明暗夜如何夢寐衡門在澗阿物外煙霞玉華遠
花時車馬洛陽多折腰真有陶潛興扣角空傳寗戚歌
三十七年今日過可憐出處兩蹉跎
劉光甫内鄉新居
廌冠平日凛秋霜老去聲名只閉蔵父老漸來同保社
兒童久已愛文章蔬隨隙地皆成圃竹放新梢欲過牆
為向長安舊遊道世間元有北窗凉
西齋夜宴(時為内鄉令)
飄零無物慰天涯酒伴相逢飲倍加誤謬君當略彭澤
㢠旋我亦笑長沙金釵翠嚲迎春髻銀燭光搖半夜花
只欠東山游錄事不來堅坐看紛譁(叔能信之張杜諸人皆在而麟之獨不至)
出山
松門石逕静無關布韈青鞵幾往還少日漫思為世用
中年直欲伴僧閒塵埃長路仍回首升斗微官亦強顔
休道西山不留客數峰如畫莫雲間
石門
兩崖懸(一作横)絶倚山垠草逕低迷劣可分潭影乍從明
處見竹香偏向静中聞石林萬古不知暑茅屋四鄰惟
有雲曳杖行歌羨樵叟此生何計得隨君
岐陽三首
突騎連營鳥不飛北風浩浩發隂機三秦形勝無今古
千里傳聞果是非偃蹇鯨鯢人海涸分明蛇犬鐵山圍
窮途老阮無奇策空望岐陽淚滿衣
百二關河草木横十年戎馬暗秦京岐陽西望無來信
隴水東流聞哭聲野蔓有情縈戰骨殘陽何意照空城
從誰細向蒼蒼問争遣蚩尤作五兵
眈眈九虎護秦關懦楚孱齊機上看禹貢土田推陸海
漢家封檄自(一作盡)天山北風獵獵悲笳發渭水蕭蕭戰
骨寒三十六峰長劍在倚天仙掌惜空閒
雨後丹鳳門登眺
綘闕遥天霽景開金明高樹晚風逥長虹下飲海欲竭
老鴈叫雲(一作羣)秋更哀劫火有時歸變滅神嵩何計得
飛來窮途自覺無多淚莫傍殘陽望吹臺
懷秋林别業
茅屋蕭蕭淅水濱豈知身屬洛陽塵一家風雪何年盡
二頃田園入夢頻高樹有巢鳩笑拙空牆無穴鼠嫌貧
西南遥望腸堪斷自古虛名只誤人
壬辰十二月車駕東狩後即事五首
翠被悤悤見執鞭載盆鬱鬱夢瞻天只知河朔歸銅馬
又說臺城墮紙鳶血肉正應皇極數衣冠不及廣明年
何時真得攜家去萬里秋風一釣船
惨澹龍蛇日鬭争干戈真欲盡生靈高原水出山河改
戰地風來草木腥精衛有冤填瀚海包胥無淚哭秦庭
并州豪傑知(一作今)誰在莫擬分軍下井陘
鬱鬱圍城度兩年愁腸饑火日相煎焦頭無客知移突
曳足何人與共船白骨又多兵死鬼青山元有地行仙
西南三月音書絶落日孤雲望眼穿
萬里荆襄入戰塵汴州門外即荆榛蛟龍豈是池中物
蟣蝨空悲地上臣喬木他年懷故國野煙何處望行人
秋風不用吹華髮滄海横流要此身
五雲宫闕露盤秋銀漢無聲桂樹稠複道漸看連上苑
戈船仍擬下揚州曲中青塚傳新怨夢裏華胥失舊遊
去去江南庾開府鳳凰樓畔莫廻頭
癸巳四月二十九日出京
塞外初捐宴賜金當時南牧已駸駸只知灞上真兒戲
誰謂神州竟(一作遂)陸沈華表鶴來應有語銅槃人去亦
何心興亡誰識天公意留著青城閱古今(國初取宋于青城受降)
喜李彦深過聊城
圍城十月鬼為鄰異縣相逢白髮新恨我不如南去鴈
羨君獨是北歸人言詩匡鼎功名薄去國虞翻骨相屯
老眼天公只如此窮途無用說悲辛
與張杜飲
故人寥落曉天星異縣相逢覺眼明世事且休論向日
酒尊聊喜似承平山公倒載羣兒笑焦遂高談四座驚
轟醉春風一千日愁城從此不能兵
秋夕
小簟凉多睡思清一窗風雨送秋聲頻年但覺貂裘敝
萬古何曾馬角生寄食且依嚴尹幕附書誰住鄧州城
洗(一作澆)愁欲問東家酒恨殺寒雞不肯鳴
夢歸
顦顇南冠一楚囚歸心江漢日東流青山歴歴鄉國夢
黃葉蕭蕭風雨秋貧裏有詩工作祟亂來無淚可供愁
殘年兄弟相逢在隨分齏鹽萬事休
淮右
淮右城池幾處存宋州新事不堪論輔車漫欲通吳會
突騎誰當𢷬薊門細水浮花歸别澗斷雲含雨入孤邨
空餘韓偓傷時淚(一作語)留與纍臣一斷魂(五六全用韓致光語即于)
(結聮標出自成一體遺山詩用前人成語極多陶杜句尤甚又未可以此例槩之也)
秋夜
九死餘生氣息存蕭條門巷似荒邨春雷漫說驚坯戶
皎日何曾入覆盆濟水有情添别淚吳雲無夢寄歸魂
百年世事兼身事尊酒何人與細論(為汴京之難言之郝伯常有辨磨甘)
(露碑詩可考云國賊反城自為功萬段不足仍推崇勒文誦德召學士滹南先生付一死林希更不顧名節兄)
(為起草弟親刻省前便磨甘露碑書丹即用宰相血百年涵飬一塗地父老來看闇流涕數尊黃封幾斛米賣)
(却家聲都不計盜據中國責金源吠堯極口無靦顔作詩為告曹聽翁且莫獨罪元遺山)
乙未正月九日立春
十度新正九處家今年癡坐轉堪嗟一冬殘雪不肯盡
連日苦隂(一作寒)殊未涯重碧總誇燕市酒小紅誰記上
林花殘魂零落今無幾乞與春風惱鬢華(甲午除夜詩云甲子兩周)
(今日盡空將衰淚灑吳天是時金已亡故也)
三仙祠
三仙祠下往來頻顦顇征衫滿路塵簫鼓未休寒食酒
樵蘇時見舊都人吹殘芳樹紅仍在展放(一作破)平田綠
已勻西北并州隔千里幾時還我故鄉春
送輔之仲庸還大梁
驊騮争道渺翩翩誰遣風塵失壯年四壁舊聞懸磬宅
一囊今有賣書錢淋浪(一作漓)别酒青燈夜滅沒孤帆落
照邊想得還家過春半故都(一作山)喬木滿蒼煙
眼中
眼中時事益紛然擁被寒窗夜不眠骨肉他鄉各異縣
衣冠今日是何年枯槐聚蟻無多地秋水鳴蛙自一天
何處青山隔塵土一菴吾欲送華顛
寄欽止李兄
征車南北轉秋蓬關塞相望兩禿翁衮衮便當隨世路
悠悠難復倚天公銅駝荆棘千年後金馬衣冠一夢中
尊酒雲州古城下幾時攜手哭春風
鎮州與文舉百一飲
翁仲遺墟草棘秋蒼龍雙闕記神州只知終老歸唐土
忽漫相逢(一作看)是楚囚日月盡隨天北轉古今誰見海
西流眼中二老風流在一醉從教萬事休
衛州感事二首
神龍失水困蜉蝣一舸倉皇入宋州紫氣已沈牛斗夜
白雲空望帝鄉秋劫前寶地三千界夢裏瓊枝十二樓
欲就長河問遺事悠悠東注不還流
白墖亭亭古佛祠往年曾此走京師不知江令還家日
何似湘纍去國時離合興亡遽如此凄遲零落竟安之
太行千里青如染落日(一作獨凭)闌干有所思
望崧少二首
崧少飛來崐閬山山家茅屋翠微間雞豚鄉社相勞苦
花木禪房時往還結習尚餘三宿戀殘年多負半生閒
長河一葦人千里望斷西城碧玉環
飲鶴池邊萬木稠養龍崖上五峰秋藤垂絶壁雲添潤
澗落哀湍雪共流田父占年驚玉旆詩仙留迹歎崐丘
西風落日山陽道空對紅塵憶舊遊(飲鶴池在緱山飬龍崖在五乳峰下)
懷州子城晚望少室
河外青山展卧屛并州孤客倚高城十年舊隐抛何處
一片傷心畫不成谷口莫雲知鄭重林梢殘照故分明
洛陽見說兵猶滿半夜悲歌意未平
羊腸坂
浩蕩雲山直北看凌兢羸馬不勝鞍老來行路先愁遠
貧裏辭家更覺難衣上風沙歎顦顇夢中燈火憶團圞
憑誰為報東州信今在羊腸百八盤
太原
夢裏鄉關春復秋眼明今得見并州古來全晉非無策
亂後清汾空自流南渡衣冠幾人在西山薇蕨此生休
十年弄筆文昌府争信中朝有楚囚
野谷道中懷昭禪師
行行汾沁欲分疆漸喜人聲挾兩鄉野谷青山空自繞
金城白墖已相望湯翻豆餅銀絲滑油點荼心雪蕊香
說向阿師應被笑人生生處果難忘
外家南寺(在至孝社予兒時讀書處也)
鬱鬱楸梧動晩煙一庭風露覺秋偏眼中高岸移深谷
愁裏殘陽更亂蟬去國衣冠有今日外家棃栗記當年
白頭來往人間徧依舊僧窗借榻眠
寄楊飛卿
客夢悠悠信轉蓬藜牀殷殷動晨鐘西風白髮三千丈
故國青山一萬重沙水有情留過鴈乾坤多事泣秋蟲
三間老屋知何處慚媿雲間陸士龍
再列新衛
蝗旱相仍歲已荒伶俜十口值還鄉空令姓字喧時輩
不救饑寒趨路傍行帳馬嘶塵澒洞空邨人去雨淋浪
河平千里筋骸盡更欲驅車上太行
别冠氏諸人(戊辰秋八月初二日)
東舍茶渾酒味新西城紅豔杏園春衣冠會集今為盛
里社追髓分更親分手共傷千里别低眉常媿六年貧
他時細數平原客看到還鄉第幾人
四哀詩
李欽叔
赤縣神州坐陸沈金湯非粟禍侵尋當官避事平生恥
視死如歸社稷心文采是人知子重交朋無我與君深
悲來不待山陽笛一憶同衾淚滿襟
冀京文
先公藻鑑識終童曾拔崑山玉一峰不見連城沽白璧
早聞烈火燎黃琮重圍急變紛紛口九地忠魂耿耿胸
欲弔南雲無覓處士林能不泣相逢
李長源
冀都事死東州禍李翰林亡陜府兵方為騷人箋楚些
更禁書客墮秦坑石苞本不容孫楚黃祖安能貸禰衡
同甲四人三横霣此身雖在亦堪驚
王仲澤
太學聲華弱冠馳青雲岐路九霄飛上前論事龍顔喜
幕下籌邊犬吠稀壯志相如頭碎柱赤心嵇紹血沾衣
從來聖牘褒忠義誰為幽魂一發揮
杏花(庚子歲南菴賦)
芳樹春融絳蠟凝春風寂莫掩柴荆畫眉盧女嬌無奈
齲齒孫娘笑不成巳怕宿妝添蝶粉更堪暖蕊閙蜂聲
一般疎影黃昏月獨愛寒梅恐未平
賦南中楊生玉泉墨(墨不用松煙而用燈煤)
萬竈玄珠一唾輕客卿新以玉泉名御團更覺香為累
冷劑休誇漆點成涴袖秦郎無藉在畫眉張遇可憐生
晴窗弄筆人今老孤負松風入硯聲(宫中以張遇麝香小團為畫眉墨)
赤石谷
林罅隂崖霧杳冥石根寒溜玉玎玲雲來朔漠疑秋早
山近清凉覺地靈静愛鳥聲存野調閙嫌人迹帶塵腥
南臺說有金銀氣可是并汾處士星(繫舟山僧徒謂之小五臺九月中時)
(有景星如佛光云)
㶏亭同麻知幾賦
零落棲遲復此遊一尊聊得散羈愁天圍平野莽無際
水繞孤城閒不流(元是深字知幾請子改作閒字)柳意漸逥淮浦暖鴈
聲仍帶塞門秋登高望遠令人起欲買煙波無釣舟
過應州
平野風埃接戍樓邊城三月似窮秋人家土屋纔容膝
驛路旃車不斷頭隨俗未甘嘗馬湩敵寒直欲御羊裘
十年紫禁煙花繞此日雲山是應州
感事
富貴何曾潤髑髏直須淅米向矛頭血讎此日逢三怨
風鑑生平備九流瓢飲不甘顔巷樂市鉗真有楚人憂
世間安得如川酒力士鐺頭醉死休
感興(夜宿讀書山作)
倚梯從昔望煙霄七葉何人竟珥貂道路常教車歴鹿
功名唯有鬢飄蕭勤如韓子初無補晩似馮公豈見招
五十三年等閒裏一窗風葉雨瀟瀟
出都二首
漢宫曾動伯鸞歌事去英雄可柰何但見觚稜上金爵
豈知荆棘卧銅駝神仙不到秋風客富貴空悲春夢婆
行過盧溝重回首鳳城平日五雲多
歴歴興亡敗局棋登臨疑夢復疑非斷霞落日天無盡
老樹遺臺秋更悲滄海忽驚龍穴露廣寒猶想鳳笙歸
從教盡剗瓊華了留在西山儘淚垂(壽寧宫有瓊華島絶頂廣寒殿近為)
(黃冠輩所撤)
甲辰三月旦日以後雜詩二首
濈濈猩紅閙曉晴攢頭真似與春争舒開楊柳聊相映
瘦殺寒梅枉自清粉豔低回工作態絳脣寂莫獨含情
畫圖只愛殘妝好未信徐郎解寫生
密霧輕塵細灑勻綠雲紅雪一番新風光爛漫供歡席
酒味清醇似主人落落湖山如有喜欣欣魚鳥亦相親
新詩寫入奚奴錦從此他鄉不算春
紫牡丹
夢裏華胥失玉京小闌春事自昇平只緣造物偏留意
須信凡花浪得名蜀錦浪淘添色重御鑪風細覺香清
金刀一翦腸堪斷綠鬢劉郎半白生
洛陽
千年河嶽控喉襟一日神州見陸沈已為操琴感衰涕
更須同輦夢秋衾城頭大匠論蒸土地底中郎待摸金
擬就天公問翻復蒿萊丹碧果何心
為鄧人作詩
再見州人本不期相留相挽忍相違攜盤渭水空(一作堪)
流涕種柳金陵已合圍事去恍疑春夢過眼明還似故
鄉歸題詩未要題名字今是中原一布衣
贈張主簿偉
江岸墳荒草棘秋朱陽南下重君憂弓刀近塞人煙少
林壑經霜虎迹稠究竟畏途知有漸激昂高義報無繇
從今弟妷通家了莫向瓜田認故侯(戒為究竟伴能過險惡道)
寄劉繼先
清霜茅屋耿無眠坐憶分攜一慨然楚客登臨動歸興
謝公哀樂感中年凄凉古驛人煙外迤邐荒山雪意邊
千樹春風水楊柳待君同繫晉溪船
寄荅商孟卿
窈渺朱絃寂莫心得詩何啻得黃金冷猿掛夢山月暝
老鴈叫羣江渚深異縣五年仍隔闊荒城連日想登臨
書來且只平安了撥觸離愁恐不禁
十一月五日暫往西張
城隈細路入沙汀絮帽衝風日再經歲歉邨虚更荒惡
窮冬人影亦伶俜林煙漠漠鴉邊暗山骨稜稜雪外青
四十年來此寒苦凍吟猶記隴關亭
石嶺關書所見
軋軋旃車轉石槽故關猶復戍弓刀連營突騎紅塵暗
微服行人細路高已化蟲沙休自歎厭逢豺虎欲安逃
青雲玉立三千丈元只東山意氣豪
汴梁除夜(追錄)
六街歌鼓待晨鐘四壁寒齊只病翁鬢雪得年應更白
鐙花何喜也能紅養生有論人空老祖道無詩鬼亦窮
數(上聲)日西園看車馬一番桃李又春風
龍興寺閣
全趙堂堂入望寬九層飛觀儘高寒空聞赤幟疑軍壘
真見金人泣露槃桑海幾經塵劫壞江山獨恨酒腸乾
詩家總道登臨好試就遺臺老樹看
聽姨女喬夫人鼓風入松
白雪朱絃一再行春風纖指十三星雲窗霧閣有今夕
寶靨羅裙無此聲蕭灑寒松度虚籟悠揚飛絮攪青冥
胎仙不比湘靈瑟五字錢郎莫漫驚
寒食(壬子清明後作)
上苑春風盛物華天津雲錦赤城霞輕舟矮馬追隨遠
翠幕青旗笑語譁化國樓臺隔瀛海吳兒洲渚記仙家
山齋此日腸堪斷寂莫銅瓶對杏花
送樊順之
弓刀十驛岳蓮州渭水秦山得意秋王粲從軍正年少
庾郎入幕更風流寒鄉况味真雞肋清鏡功名屬虎頭
寄謝溪風亭上月老夫乘興欲西游
過寂通菴别陳丈(并序)
陳丈未識某而愛其詩曾對高御史士美言我
他日見遺山當快飲百醉後見之而公巳病乃
相約易百醉為百杯每見以酒籌計之至七八
十杯復有此别故詩中及之(甲辰秋)
心遠繇來地自偏不離城市得林泉從教上界多官府
且放閒身作地仙三月有期何敢負百杯未滿會須填
違離更覺從公晚却望都門一慨然
送李同年德之歸洛西
亡柰流光冉冉何逢君聊得慰蹉跎飛黃老去空奇骨
社燕歸來只舊窠舉世盡從愁裏過一尊獨愛醉時歌
洛中定有人相問休道今年白髮多
存沒(辛老敬之劉兄景玄)
行間楊趙提衡早老去辛劉入夢頻案上酒杯聊自慰
袖中詩卷欲誰親兩都秋色皆喬木一代名家不數人
汲冢遺編要完補可能虚負百年身
人日有懷愚齋張兄緯文
書來聊得慰懷思清鏡平明見白髭明月高樓燕市酒
梅花人日草堂詩風光流轉何多態兒女青紅又一時
澗底孤松二千尺殷勤留看歲寒枝
張邨杏花(丁巳三月初二日)
昨日櫻桃(一作脣)絳蠟痕今朝紅袖已迎門只應芳樹知
人意留著殘妝伴酒尊濃李尚須羞粉豔寒梅空自怨
黃昏詩家元白無今古從此張邨即趙邨
送奉先從軍
潦倒書生百戰場功名都屬繡衣郎虎頭食肉無不可
鼠目求官空自忙卷月清笳渭城曉倚天長劍蜀山蒼
習池老去風流減醉後揚鞭媿葛疆
贈玉峰魏文邦彦
夢想南山掩靄間眼明驚見玉峰寒風波舊憶横身過
世事今歸袖手看販婦庸兒識名姓故鄉遺族見衣冠
臨流卜築平生事會就遼東管幼安
鬱鬱
鬱鬱羈懷不易開更堪寥落動凄哀華胥夢破青山在
梁甫吟成白髮催秋意漸隨林影薄曉寒都逐鴈聲來
并州舊日風聲惡悵望鄉書早晩回
秋日載酒光武廟
美酒良辰解后同赤眉城北漢王宫百年星斗歸天上
萬古旌旗在眼中草木暗隨秋氣老河山長為昔人雄
一杯逕醉風雲地莫放銀盤上海東
丙辰九月二十六日挈家遊龍泉
風色澄鮮稱野情居僧聞客喜相迎藤垂石磴雲添潤
泉潄山根玉有聲庭樹老於臨濟寺霜林渾是漢家營
明年此日知何處莫惜題詩記姓名
洛陽高少府瀍陽後菴四首
溪上弄明月風露發新警心空無一塵萬竹埽清影
一水隨人意蔬畦復芊溝風波河洛近莫放出山流
韭早春先綠菘肥秋未黃殷勤繞畦水終日為君忙
地僻境逾静林疎秋已分清溪一片月修竹四山雲
山居雜詩六首
瘦竹藤斜挂叢(一作幽)花草亂生林高風有態苔滑水無聲
石潤雲先動橋平水漸過野隂添晩重山意向秋多
樹合秋聲滿邨荒莫景閒虹收仍白南雲動忽青山
川迥楓林散山深竹港幽疎煙沈去鳥落日送歸牛
漲落沙痕出堤摧岸口斜斷橋堆聚沬高樹閣浮槎
鷺影兼秋静蟬聲帶晩凉陂長留積水川闊盡斜陽
梁父吟扇頭(孔明箕踞坐大石上望月作梁父吟)
盤礴萬古心塊石入危坐青天一明月孤唱誰與和
辛亥寒食
寒食年年好今年迥不同秋千與花影并在月明中
德和墨竹扇頭
静裏離離新粉動時細細清香明月清風自在紅塵白
日何妨(嫩香新粉墨離離李長吉竹詩)
曹得一扇頭
機中秦女仙去月底梅花晚開只見一枝疎影不知何
處香來
論詩三十首(丁丑歲三鄉作)
漢謠魏什久紛紜正體無人與細論誰是詩中疏鑿手
暫教涇渭各清渾
曹劉坐嘯虎生風四海無人角兩雄可惜并州劉越石
不教横槊建安中
鄴下風流在晉多壯懷猶見缺壺歌風雲若恨張華少
温李新聲奈爾何(鍾嶸評張華詩恨其兒女情多風雲氣少)
一語天然萬古新豪華落盡見真淳南窗白日羲皇上
未害淵明是晉人(柳子厚唐之謝靈運陶淵明晉之白樂天)
縱横詩筆見高情何物能澆磈磊平老阮不狂誰會得
出門一笑大江横
心畫心聲總失真文章寧復見為人高情千古閒居賦
争信安仁拜路塵
慷慨歌謠絶不傳穹廬一曲本天然中州萬古英雄氣
也到隂山敇勒川
沈宋横馳翰墨場風流初不廢齊梁論功若凖平吳例
合著黃金鑄子昂
鬭靡誇多費覽觀陸文猶恨冗於潘心聲只要傳心了
布榖瀾翻可是難(陸蕪而潘静語見世說)
排比鋪張特一途藩籬如此亦區區少陵自有連城璧
争柰微之識珷玞(事見元稹子美墓志)
眼處心生句自神暗中摸索總非真畫圖臨出秦川景
親到長安有幾人
望帝春心託杜鵑佳人錦瑟怨華年詩家總愛西崐好
獨恨無人作鄭箋
萬古文章有坦途縱横誰似玉川盧真書不入今人眼
而輩從教鬼畫符
出處殊塗聽所安山林何得賤衣冠華歆一擲金隨重
大是渠儂被眼漫
筆底銀河落九天何曾顦顇飯山前世間東抹西塗手
枉著書生待魯連
切切秋蟲萬古情燈前山鬼淚縱横鑑湖春好無人賦
夾岸桃花錦浪生
切響浮聲發巧深研磨雖苦果何心浪翁水樂無宫徵
自是雲山韶濩音(水樂次山事又其欸乃曲云停橈静聽曲中意好是雲山韶濩音)
東野窮愁死不休高天厚地一詩囚江山萬古潮陽筆
合在元龍百尺樓
萬古幽人在澗阿百年孤憤竟如何無人說與天隨子
春草輸贏校幾多(天隨子詩無多藥草在南榮合有新苗次第生稚子不知名品上恐隨春)
(草鬭輸贏)
謝客風容映古今發源誰似柳州深朱絃一拂遺音在
却是當年寂莫心
窘步相仍死不前唱酬無復見前賢縱横正有凌雲筆
俯仰隨人亦可憐
奇外無奇更出奇一波纔動萬波隨只知詩到蘇黃盡
滄海横流却是誰
曲學虛荒小說欺俳諧怒罵豈宜時今人合笑古人拙
除却雅言都不知
有情芍藥含春淚無力薔薇卧晚枝拈出退之山石句
始知渠是女郎詩
亂後玄都失故基看花詩在只堪悲劉郎也是人間客
枉向春風怨兔葵
金入洪鑪不厭頻精真那計受纖塵蘇門果有忠臣在
肯放坡詩百態新
百年纔覺古風逥元祐諸人次第來諱學金陵猶有說
竟將何罪廢歐梅
古雅難將子美親精純全失義山真論詩寧下涪翁拜
未作江西社裏人
池塘春草謝家春萬古千秋五字新傳語閉門陳正字
可憐無補費精神
撼樹蚍蜉自覺狂書生技癢愛論量老來留得詩千首
却被何人較短長
西園
百草千花雨氣新今朝陌上有游塵皇州春色濃於酒
醉殺西園歌舞人
杏花雜詩八首
杏花牆外一枝横半面宫妝出曉晴看盡春風不回首
寶兒元自太憨生
露華浥浥汎晴光睡足東風倚綠窗試遣紅妝映銀燭
湘桃争合伴仙郎
嫋嫋纖條映酒船綠嬌紅小不勝憐長年自笑情緣在
猶要春風慰眼前
暖日園林可散愁每逢花處儘遲留青旗知是誰家酒
一片春風出樹頭
紛紛紅紫不勝稠争得春光競出頭却是棃花高一著
隨宜梳洗儘風流
露浥清華粉自添隔溪遥見玉簾苫眼看桃李飄零盡
更揀繁枝插帽簷
楚客離魂不易招野春平碧水迢迢垂楊也被多情惱
瘦損春風十萬條
紅妝翠蓋惜風流春動香生不自繇莫向芸齋厭閒冷
小詩供作錦纏頭(韓偓嚥三清之瑞露春動七情咀五色之靈芝香生九竅)
出京
巫峽歸雲底處尋高城渺渺莫煙沈春風不翦垂楊斷
繫盡行人北望心
惠崇蘆鴈
寒沙折葦静相依故國春風早晚歸意外羈棲誰畫得
羽毛單薄稻粱微
銅雀臺瓦硯
愛惜鉛華洗又看畫闌桂樹雨聲寒千年不作鴛鴦去
喚得書生笑老瞞
步虛詞三首(後二首□鄉時作)
閬苑仙人白錦袍海山宫闕醉蟠桃三更月底鸞聲急
萬里風頭鶴背高
萬神朝罷出通明和氣歡聲滿玉京見說人間有新異
綠章封事謝昇平
琪樹明霞碧落宫歌音嫋嫋度泠風人間聽得霓裳慣
猶恐鈞天是夢中
風雨停舟圖
老木高風作意狂青山和雨入微茫畫圖喚起扁舟夢
一夜江聲撼客牀
楊柳
楊柳青青溝水流鸎兒調舌弄嬌柔桃花記得題詩客
斜倚春風笑不休
梁縣道中
青山簇簇樹重重人在春雲浩蕩中也是杏花無意况
一枝臨水卧殘紅
長夀山居元夕
微茫燈火共荒邨黃葉漫山雪擁門三十九年何限事
只留孤影伴黃昏
右司正之家渭川千畝圖
官街塵土霧中天入眼荒寒一灑然大似終南山下看
北風和雪卷蒼煙
山居二首
斜陽高樹挂晴虹肅肅微凉雨氣中一道鷺鷥花不斷
密香吹滿馬頭風
詩腸搜苦怯茶甌信手拈書却枕頭簷溜滴殘山院静
碧花紅穗媚凉秋
寄女嚴
鸛崖魚窟路間關旬月無繇一往還寒食歸寧見鄰女
舉家回首望西山(鸛崖魚窟在内鄉往盧氏道中)
自鄧州幕府暫歸秋林
升斗微官不療饑中林春雨蕨芽肥歸來應被青山笑
可惜緇塵染素衣
題省掾劉德潤家驂鸞圖并為同舍郎劉長卿記
異劉在方城先有碧簫之遇如芙蓉城事云
千劫情緣萬古期樓中蕭史姓名非洞天花落秋雲冷
腸斷青鸞獨自飛
雜著三首
青蓋朝來帝座新豈知衛瓘是忠臣洛陽荆棘千年後
愁絶銅駝陌上人
天上河源地上流黃金浮世等閒休埋愁不著重泉底
儘向人間種白頭
半紙虚名百戰身轉頭高塚卧麒麟山間曾見漁樵說
辛苦凌煙閣上人
俳體雪香亭雜詠十二首(亭在故汴宫仁安殿西)
洛陽城闕變灰煙莫虢朝虞只眼前為向杏梁雙燕道
營巢何處過明年
落日青山一片愁大河東注不還流若為長得熙春在
時上高層望宋州
醇和旁近洞房環碧瓦参差竹樹(一作木)閒批奏内人輪
上直去年名姓在窗間(醇和殿名)
天上三郎玉不如手中白羽趁花奴御屛零落宣和筆
留得華清按樂圖
詩仙詩鬼不漫欺時事先教夢裏知禁苑又經人物散
荒凉臺榭水流遲(十年前商帥國器方城夢中得後二句為言如此)
金縷歌詞金曲巵百年人事鬢成絲重來未必春風在
更為棃花住少時
楊柳隨風散綠絲桃花臨水弄妍姿無端種下青青竹
恰到湘君淚盡時
琵琶心事曲中論曾笑明妃負漢恩明日天山山下路
不須回首望都門
鑪薰浥浥帶輕隂翠竹高梧水殿深去去旃車雪三尺
畫羅休縷麝香金(泥金色如麝香宫中所尚)
苦才多思是春風偏近騷人悵望中嗁盡杜鵑枝上血
海棠明日更應紅
暖日晴雲錦樹新風吹雨打旋成塵宫園深閉無人到
自在流鸎哭莫春
莫雲樓閣古今情地老天荒恨未平白髮纍臣幾人在
就中愁殺庾蘭成
記夢
天上材官老不材從教兀兀走塵埃夢中望拜通明殿
曾見金書兩字來(戊子七月二十四日鄉往盧氏宿走馬平夜夢拜天帝像遂觀法駕導引)
(畫幄最前負弩三人中有金書小字題裕之者夢中不自知其為子也)
雜著二首
六朝瓊樹掌中春回首(闕)妝一面新生羨石家金谷裏
千年獨有墜樓人
燕語鸎嗁百囀新長廊寂寂不逢人東君去作誰家客
花柳無情各自春
眉
石綠香煤淺淡間多情長帶楚梅酸小詩擬寫春愁樣
憶著分明下筆難
出都
春閨斜月曉聞鸎信馬都門半醉醒官柳青青莫回首
短長亭是斷腸亭
姨母隴西君諱日作
寶鏡煌煌照九州埋蔵曾及見諸劉酆城今日無雷煥
紫氣誰當辨斗牛(陽曲劉氏家大寶鏡能照天地四方以前知休咎其家埋地中人不得見)
(也明昌泰和中北方兵動渠父子欲卜之一日先以旃幕障中庭乃扃閉門戶甚嚴及掘鏡出光耀爛然一室)
(盡明如初日之照鏡中見北來兵騎穰穰無數餘三方都無所覩因大駭曰不可不可即埋之姨母時伏牀下)
(得竊窺焉兵火後此家惟一兒子在姨母能指鏡處存否則不知也故予詩及之)
自趙莊歸冠氏
杏園紅過雪披離楊柳無風綠綫齊寒食人家在原野
乳鴉牆外盡情嗁
濟南雜詩五首
兒時曾過濟南城暗算存亡只自驚四十二年彈指過
却疑行處是前生
吳兒洲渚似神仙罨畫溪光碧玉泉别有洞天君不見
鵲山寒食泰和年
石刻燒殘讌集辭雄樓傑觀想當時只應畫戟清香地
多欠韋郎五字詩
白煙銷盡凍雲凝山月飛來夜氣澄且向波間看玉墖
不須橋畔覓金繩
荷葉荷花爛漫秋鷺鷥飛近釣魚舟北城佳處經行徧
留著南山更一遊
題劉才卿湖石扇頭
幽澗雲凝雨未乾曲池疎竹共荒寒扇頭喚起西園夢
好似熙春閣下看
聞歌懷京師舊遊
樓前誰唱綠腰催千里梁園首重回記得杜家亭子上
信之欽用共聽來
出鎮州
汾水歸心日夜流孤雲飛處是松楸無端行近還鄉路
却傍西山入相州
南關二首
風裏秋蓬不自繇一生幾度過隆州無情團栢關前水
流盡朱顔到白頭
路轉川廻失繫舟更教兩驛過徐溝多情團栢關前水
却共清汾一處流(是日自徐溝宿南關)
馬坊冷大師清真道院
枯蒲折葦障清灣十里風荷指顧間安得西湖展江手
亂鋪雲錦浸青山
遊天壇雜詩五首
芳樹隂隂鳥語譁綠雲晴雪映紅霞青山可是堪人恨
蔵著中巖十里花
漫山白白與紅紅小樹低叢看不供總道楂花香氣好
就中偏愛玉瓏鬆(花名有玉瓏鬆)
溪童相對采椿芽指似陽坡說種瓜想得(一作是)近山營
馬少青林深處有人家
湍聲洶洶落懸崖見說蛟龍擘石開安得天瓢一翻倒
躡雲平下看風雷(時旱甚故云)
仙壇倒影鳳麟洲一道雲光插素秋也是天公閒不得
海東移著海西頭
初挈家還讀書山雜詩二首
天門筆勢到閒閒相國文章玉筍班從此晉陽方志上
繫舟山是讀書山(繫舟先大父讀書之所閒閒公改為元子讀書山又大参楊公叔玉譔先)
(人墓銘)
眼中華屋記生存舊事無人可共論老樹婆娑三百尺
青衫還見讀書孫
賦瓶中雜花七首(予絶愛未開杏花故末篇自戲)
老眼驚看節物新今年更與酒杯親東山一道花如繡
從此他鄉不是春
香中人道睡香濃誰信丁香臭味同一樹百枝千萬結
更應薰染費春工
生紅點點弄嬌妍半折花房更可憐傳語春風好將護
莫教容易作銀錢
紅抹蘭膏綠染衣綠嬌紅小兩相宜華邊剩有清香在
木石癡兒自不知
素豔來從月姊家温風淑氣發清華人間自有交枝玉
天上休開六出花
昨日桃花錦片新兔葵今日到殘春低枝留得稀疎朵
比似全開更惱人
古銅瓶子滿芳枝裁翦春風入小詩看看海棠如有語
杏花也到退房時
杜生絶藝
杜生絶藝兩絃彈穆護沙詞不等閒莫怪曲終雙淚落
數聲全似古陽關
德華小女五歲能誦予詩數首以此詩為贈
牙牙嬌語總堪誇學念新詩似小茶好箇通家女兄弟
海棠紅點紫蘭芽(唐人以茶為小女美稱)
春歸
野杏溪桃三兩枝春歸也作送春詩東君自愛長安好
能住山城得幾時
發南樓度鴈門關二首
雞聲未動發南樓澗水隨人向北流欲望讀書山遠近
鴈門關上嬾回頭
稜磳石磴倚高梯穹谷無人綠樹齊總為古來征戍苦
宿雲常傍塞垣低
自題中州集後五首
鄴下曹劉氣儘豪江東諸謝韻尤高若從華實評詩品
未便吳儂得錦袍
陶謝風流到百家半山老眼淨無花北人不拾江西唾
未要曾郎借齒牙
萬古騷人嘔肺肝乾坤清氣得來難詩家亦有長沙帖
莫作宣和閣本看
文章得失寸心知千古朱絃屬子期愛(一作恨)殺溪南辛
老子相從何止十年遲
平世何曾有稗官亂來史筆亦燒殘百年遺藁天留在
抱向空山掩淚看
講武城
作計千年復萬年似嫌蒸土不能堅秖今講武人何在
衰柳殘陽有亂蟬
藥山道中
西風砧杵日相催著破征衣整未迴白鴈已銜霜信過
青林間送雨聲來
黃華峪五首
岱崧王屋舊經過自倚胸中勝槩多獨欠太行高絶處
青天白日看山河
絶壁孤雲子細看雲間龍穴想高寒碧瀾寸寸横秋色
空對山靈說到難(唐人到難篇有碧瀾之下寸寸秋色之句見文粹)
玉立千峰畫不如天公自有范寬圖閭山要著黃花老
千尺珠簾得似無(前輩閭山詩有向使早逢周處士子端應不號黃華之句處士指周先生德卿)
團團石甕琢青瑶仰面看雲覺動搖誰著天瓢灑飛雨
半空翻轉玉龍腰
落峽飛流散不收湍聲洶洶動高秋也應嫌被紅塵涴
才近山門便洑流
鄉郡雜詩二首(予家自五代以後自汝州遷平定宋末又自平定遷于忻故文字中)
(以平定為鄉郡)
一溝流水幾橋横岸上人家種柳成來歲春風一千樹
綠煙秋雨暗重城
新堂縹緲接飛樓雲錦周遭霜樹秋若道使君無妙思
冠山移得近城頭
前高山雜詩
天池一雨洗氛埃全晉堂堂四望開不上朝元峰北頂
真成不到此山來
楚山清曉圖
雨潤煙濃十二峰雲間合有楚王宫遥知别後西州夢
一抹春愁淺淡中
三鄉雜詩二首
夢寐滄洲爛漫遊西風安得釣魚舟薄雲樓閣猶烘暑
細雨林塘已帶秋
尖新秋意晚晴中六尺笻枝滿袖風草合斷橋通暗綠
竹搖殘照漏疎紅
榆社硤口邨早發
瘦馬長途嬾著鞭客懷牢落五更天幾時不屬雞聲管
睡徹東窗日影偏
同兒輩賦未開海棠二首
翠葉輕籠豆顆勻臙脂濃抹蠟痕新殷勤留著花梢露
滴下生紅可惜春
枝間新綠一重重小蕾深蔵數點紅愛惜芳心莫輕吐
且教桃李閙春風
楊祕監馬圖
天閒誰省識真龍金粟堆前草色空忽見畫圖疑是夢
東華馳道麝香驄
岳山道中
野禾成穗石田黃山木無風雨氣凉流水平岡儘堪畫
數家邨落更斜陽
雪岸鳴䳺
離離殘雪點荒叢更著幽禽惨淡中笑殺畫簾雙燕子
秋千紅索海棠風
客意
雪屋鐙青客枕孤眼中了了見歸途山間兒女應相望
十月初旬得到無
論詩三首
坎井鳴鼃自一天江山放眼更超然情知春草池塘句
不到柴煙糞火邊
詩腸搜苦白頭生故紙塵昏枉乞靈不信驪珠不難得
試看金翅擘滄溟
暈碧裁紅點綴勻一回拈出一回新鴛鴦繡了從教看
莫把金針度與人
風柳鳴蟬
輕明雙翼曉風前一曲哀筝續斷絃移向别枝誰畫得
只留殘響客愁邊
僧寺阻雨
山氣森岑入葛衣砧聲偏與客心期僧窗連夜蕭蕭雨
又較歸程幾日遲
王子文琴齋
天上秋風月底霜求凰一曲鬢絲長相如四壁消何物
直要文君典鷫鸘
舊與趙景温
浮雲流水易西東回首梁園似夢中一别十年今又别
酒尊能得幾回同
雪谷早行圖(卷中多國朝名勝題詠)
畫到天機古亦難遺山詩境更高寒貞元朝士今誰在
莫厭明窗百過看
夜宿山中
月華人影共徘徊未算歸程夢巳回澗水悲鳴易愁絶
長松休送雨聲來
臺山雜詠五首(甲寅六月)
西北天低五頂高茫茫松海露靈鼇太行直上猶千里
井底殘山枉呌號
山上離宫魏故基黃金佛閣到今疑異時人讀清凉傳
應記諸孫賦黍離
一國春風帝子家綠雲晴雪間紅霞香緜穩藉僧溪草
蜀錦驚看佛鉢花
沈沈龍穴貯雲煙百草千花雨露偏佛土休將人境比
誰家隨步得金蓮
靈蛇不與世相關時復蜿蜒水石間何處天瓢待霖雨
一龕香火梵仙山
乙卯二月二十一日歸自汴梁二十五日夜久旱
而雨偶記内鄉一詩追錄於此今三十年矣
桑條沾潤麥溝青軋軋耕車閙曉晴老眼不隨花柳轉
一犂春事最關情
石勒問道圖
輕比韓彭作李陽高僧久已笑君狂中原果有劉文叔
肯說鈴聲替戾岡
貞燕
杏梁雙宿復雙飛海國争教隻影歸想得秋風逼凉冷
謝家兒女亦依依
留贈丹陽王鍊師
敝盡貂裘白髮新京華旅食記前身仙翁相見休相笑
同是邯鄲枕上人
元夕
花影燈光一萬重青衫驄馬踏東風彰陽舊事無人記
二十三年似夢中
酴醿
枕幃餘韻最清真夢裏猶來著莫人擬借濃隂作羅幕
玉纓多處卧殘春
和德新丈
二年老眼暗兵塵今日逢君喜事新結伴還鄉有成約
不應先作北歸人
倦繡圖
香玉春來困不勝嗁鸎喚夢幾時譍可憐顦顇田家女
促織聲中對曉燈
雪谷曉行圖
漫漫長路幾時休風雪無情夢亦愁羨殺田家老翁媪
瓦盆濁酒火鑪頭
與西僧倫伯達
行雲孤鶴萬緣輕遥見鄉關眼便明不似遺山元老子
塵埃風雨過平生
元詩選初集卷三
