元詩選二集卷二十五庶吉士顧嗣立編
長真子譚處端
處端一名玉號長真子東牟人也生而穎異善
草隸書大定丁亥重陽全真開化真人王嚞飛
錫仙遊以往契夙緣訪尋知友於東牟得處端
及丹陽子馬鈺於柬萊掖水得長生子劉處玄
於登州棲霞得長春子丘處機所謂譚馬丘劉
是也從遊抵夷門真人付以口訣而逝處端與
三子挈徒西至終南山即真人舊隠傳襲其道
十有餘年嗣後各從所之處端往來於洛川之
上行化度人所至雲集其歌詠舉筆即成同里
范懌德裕謂其包藏妙用敷暢真風引人歸善
甚有益於時也
題洛陽朝元宫
宫門寂寂鏁祥煙古蹟靈蹤尚儼然雲罩連枝烹藥鼎
霞生靈井溉丹泉日魂煉就華胥國月魄收將不夜天
紫詔師真歸去後未知孰繼大羅仙
遊靈山寺
閒閒雲水訪禪林密密琅玕映碧岑玉桂峰高塵不染
靈山寺隠境難尋紛交白雪勻鋪玉間隔黃花亂點金
清徹古潭秋靜夜桂花獨現本來心
述懷三首
挫銳摧彊作善良頓然心法兩俱忘鼎中頻起金剛焰
爐内常然般若香玉蘂乍芳惟獨採蟠桃初熟與先嘗
莫言迢遞華胥國了了空虛路不長
為慕仙源景物長滌除靈地布瓊芳南宫赤子居涼殿
北海烏龜住絳房清淨洞中囚白虎無為山上牧青羊
自從鼎内雲收後常飲醍酬卧醉鄉
天機深遠少人知一粒刀圭午上持霧捲古潭秋靜夜
雲收碧嶂月明時蛟龍縱得囚離鼎猛虎擒來鏁坎池
煉就仙丹超造化去奔蓬島擅真師
述懷
譚馬丘劉四箇師逍遙自在做修持周天磨煉無窮寶
一片靈光自得知
遊懷川
雲耕寶陸三千里月破黃昏十萬家清夜碧潭澄皎潔
蚌吞銀焰産丹砂
丘真人處機
處機字通密號長春子登州棲霞人兒時有相
者曰此子當為神仙宗伯年十九為全真學師
王真人嚞於海寧戊申召見闕下隨還終南山
連召不起已卯元太祖遣近侍劉仲禄持手詔
致聘迎至雪山之陽延問至道答以節欲保躬
天道好生惡殺治尚無為清淨之理太祖然之
癸未乞東還賜號神仙爵大宗師居燕太極宫
改名曰長春丁亥天大雷雨太液池涸北口岸
崩歎曰山其摧乎池其涸乎吾將與之俱乎遂
卒年八十楊鐵厓曰余善與余談丘真師嘗火
蒸者三日夜開如故賜堇酒者連觥腹不潰貎
不變如入内時命弟子開方丈池既歸池中以
為死池中湧沸復起言笑其道行如此所作青
天歌鐵厓醉後輒喜歌之著有蟠溪集六卷
雲屯山
雲屯山雲冥冥天風動搖飛雨零神竒幻怪不可測千
變萬化無常形雲收雨霽杳無迹但見羣山羅翠屏山
高谷深復何有白石磊磊松煙青春風浩蕩滿山谷直
上似欲超天庭心虛目極淡天闊俯視漠漠環滄溟昔
居菴地走三郡今為洞天朝萬靈虛空舊基作新觀萬
世不朽傳佳名
煙霞洞四首
山雲勃勃湧驚濤海水漫漫浸巨鼇極目下觀千萬里
扶桑依約見蟠桃
白石磷磷繞洞泉蒼松鬱鬱鎻寒煙碧桃花發朱纓秀
别是人間一洞天
海上羣山培塿多姑餘高峻出陂陀太平直與稽天翠
五嶽高標未見過
海曲山河洞府低蓬壺閬苑海東西仙人玉女時遊集
不許桃源過客迷
青天歌八章(錄四)
我初開廓天地清萬戸千門歌太平有時一片黑雲起
九竅萬骸俱不寧
月下方堪把笛吹一聲響亮震華夷驚起東方玉童子
倒騎白鹿如星馳
縱横自在無拘束心不貪榮身不辱閒唱壺中白雪歌
靜調世外陽春曲
吾家此曲皆自然管無孔兮琴無絃得來驚破浮生夢
晝夜清音滿洞天
題劉節使所藏顯宗御書莊子像
顯宗好道當年壯手筆南華古形狀南華去世千載餘
狀貎風格知何如只是今人重古道彷彿氣象加襟裾
至人胸中本無待萬竅吹嘘任天籟楊韓嵇阮心不同
到了各歸於大塊
題天壇二首
峩峩峻嶺接雲衢古柏參差數萬株瑞草不容凡眼見
靈禽只傍道人呼鑿開洞府羣仙降煉就丹砂百怪除
福地名山何處有長春即是小蓬壺
四面諸山若附庸突然中起最高峰每看晴日移壇影
常說寒潭卧黑龍沆瀣要和干歲藥茯苓先斸萬年松
擬尋活計參真趣又隔煙蘿第幾重
春晚登眺
殘花冉冉飛紅雨落日依依散白毫遥望西山官堠子
倚天孤聳一拳高
春寒
海上春風日日顛山頭春色幾時妍清明過了朱明近
未有紅芳到眼前
鼇山(即牢山)
重岡複嶺勢崔嵬照眼雲山翠作堆路轉山腰三百曲
行人一步一徘徊
勞山
卓犖鼇山出海隅霏微靈秀滿天衢羣峰削䗶幾千仞
亂石穿空一萬株
獅子峰
鼇山東面海浮空日出扶桑照海紅浩渺碧波千萬里
盡成金色滿山東
答宣撫王巨川(以下見長春子西遊記)
旌旗獵獵馬蕭蕭北望燕師渡石橋萬里欲行沙漠外
三春遽别海山遙良朋出塞同歸鴈破帽經霜更續貂
一自玄元西去後到今無似北庭招
初入峽門
入峽清遊分外嘉羣峰列岫戟查牙蓬萊未到神仙境
洞府先觀道士家松塔倒懸秋雨露石樓斜照晚雲霞
卻思舊日終南地夢斷西山不見涯
赴龍巖寺齋以詩題殿西廡
杖藜欲訪山中客空山沈沈澹無色夜來飛雪滿巖阿
今日山光映天白天高日下松風清神遊八極騰虛明
欲寫山家本來面道人活計無能名
寄燕京道友
此行真不易此别話應長北蹈野狐嶺西窮天馬鄉隂
山無海市白草有沙場自嘆今華髮還來歷大荒
復寄燕京道友
十年兵火萬民愁千萬中無一二留去歲幸逢慈詔下
今春須合冒寒遊不辭嶺北三千里(皇帝舊兀里多)仍念山東
二百州窮急漏誅殘喘在早教身命得消憂
出明昌界
坡陁折疊路灣環到處鹽場死水灣盡日不逢人過往
經年時有馬迴還地無木植惟荒草天産丘陵没大山
五榖不成資乳酪皮裘氊帳亦開顔
魚兒濼
北陸初寒自古稱沙陁三月尚凝冰更尋若士為黃鵠
要識修鯤化大鵬蘇武北遷愁欲死李陵南望去無憑
我今返學盧敖志六合窮觀最上乘
濼驛路
極目山川無盡頭風烟不斷水長流如何造物開天地
到此令人放馬牛飲血茹毛同上古峩冠結髮異中州
聖賢不得垂文化歷代縱横只自由
雪山
當時悉逹悟空晴發軫初來燕子城(撫州是也)北至大河三
月數(即陸局河也四月盡到約二千餘里)西臨積雪半年程(即北地也山常有雪東至)
(陸局河約五千里七月盡到)不能隠地迴風坐(道法有迴風隠地攀斗缺天之術)卻
使彌天逐日行行到水窮山盡處斜陽依舊向西傾
金山
金山南面大河流河曲盤桓賞素秋秋水暮天山月上
清吟獨嘯夜光毬
望隂山
高如雲氣白如沙遠望那知是眼花漸見山頭堆玉屑
遠觀日脚射銀霞横空一字長千里照地連城及萬家
從古至今常不壞吟詩寫向直南誇
自金山至隂山紀行
金山東畔隂山西千巖萬壑横深溪溪邊亂石當道卧
古今不許通輪蹄前年軍興二太子修道架橋徹溪水
(三太子修金山二太子修隂山)今年吾道欲西行車馬喧闐欲經此銀
山鉄壁千萬重爭頭競角誇清雄日出下觀滄海近月
明上與天河通參天松如筆管直森森動有百餘尺萬
株相倚鬱蒼蒼一鳥不鳴空寂寂羊腸孟門壓太行比
斯大略猶尋常雙車上下苦敦攧百騎前後多驚惶天
海(缺)在山頭上百里鏡空含萬象縣車束馬西下山四
十八橋低萬丈河南海北山無窮千變萬化規模同未
若兹山太竒絶磊落峭拔如神功我來時當八九月半
山已上皆為雪山前草木暖如春山後衣衾冷如鐵
至回紇城暇日出詩一篇
二月經行十月終西臨回紇大城墉塔高不見十三級
(以甎刻鏤玲瓏外無層級内可通行)山厚已過千萬重秋日在郊猶放象
夏雲無雨不從龍嘉蔬麥飯蒲萄酒飽食安眠養素慵
二月二日司天臺判李公軰邀遊郭西歸作
陰山西下五千里大石東過二十程雨霽雪山遙慘澹
春分河府近清明(邪米思干大城大石有國時名為河中府)園林寂寂鳥無
語風日遲遲花有情同志暫來閒睥睨高吟歸去待昇
平
復遊郭西
深蕃古蹟尚横陳大漢良朋欲徧尋舊日亭臺隨處列
向年花卉遂時新風光甚解流連客夕照那堪斷送人
竊念世間酬短景何如天外領長春
晚泊古渠
志道既無成淵冰深有懼東辭海上來西望日邊去雞
犬不聞聲馬牛更遞鋪千山及萬水不知是何處
寄東方道衆
當時發軔海邊城海上干戈尚未平道德欲興千里外
風塵不憚九夷行初從西北登高嶺(即野狐嶺)漸轉東南指
上京(陸局河東畔東南望上京也)迤邐直西南下去(西南四千里到阿里朵又西南)
(二千里到隂山)隂山之外不知名
回紇紀事
回紇丘墟萬里疆河中城大最為強滿城銅器如金器
一市戎裝似道裝翦鏃黃金為貨賂裁縫白㲲作衣裳
靈瓜素椹非凡物赤縣何人搆得嘗
雪山
東山日夜氣濛鴻曉色彌天萬丈紅明月夜來飛出海
金光射透碧霄空
秋陽觀二絶
秋陽觀後碧巖深萬頃煙霞插翠岑一徑飛花春水急
灣環流出洞天心
羣山一帶碧嵯峨上有羣仙日夜過洞府深沉人不到
時聞巖壁洞仙歌
登夀樂山
地土臨邊塞城池壓古今雖多壞宫闕尚有好園林綠
樹攢攢密清風陣陣深日遊仙島上高視八紘吟(按長春子)
(西遊詩最多竒句如龍陽觀度夏云碧落雲峰天景致滄波海市雨生涯望大雪山云南横玉嶠連峯峻北壓)
(金沙帶野平寒食日春游云島外更無清絶地人間惟有廣寒天惜全首多涉道家語概不入選)
吳宗師全節
全節字成季號閒閒饒州安仁人世居夀櫪山
有醴泉靈芝之瑞生時丹光滿室七月能言父
夢神告曰高仙托體塵中不能留也年十三學
道龍虎山元世祖定江南侍其師張留孫入見
命留禁近賜號上卿元貞初制授冲素崇道法
師南嶽提點尋加授玄德法師崇真萬夀宫提
點大德未授玄教嗣師至治元年留孫卒二年
制授特進上卿玄教大宗師崇文弘道玄德真
人總攝江淮荆襄等處道教知集賢院道教事
卒年八十二閒閒歷事六朝出入禁闥眷渥如
一封其父司徒饒國公母饒國太夫人名其鄉
曰榮禄里曰具慶初在京師移植江南梅花護
以穹廬扁曰潄芳亭晚又作環楹堂佈先天圖
畫於壁自題詩曰要知顔子如愚處正是羲皇
未畫時御書閒閒看雲四字賜之因自號看雲
道人所著舊有瓢稾代祠稾總名曰看雲集共
二十六卷吳伯清稱其詩如風雷振蕩如雲霞
絢縵如精金良玉如長江大河字字鳴國家之盛
諧於英莖咸韶之樂固非寒陋困悴拂鬱憤悶
者之所可同也
至大三年代祀茅山宿玉晨觀(以下十八首見劉大彬茅山志)
皇馳六轡過華陽晉檜蒼蒼古道場夜鶴唳風清地肺
曉龍吟雨護天香三峰恍惚蓬萊境萬象昭回草木光
青石壇高天咫尺綠章封事答吾皇
登大茅峰
第一福地第一峰玉臺積翠摩蒼空大君成道二弟從
還丹返老顔如童繡衣趣召淩天風此事萬古將無同
山高有仙水有龍龍腹如篆朱砂紅蜿蜒變花理莫窮
作霖濟旱年屢豐神仙為市壇朝宗真人渙號芝泥封
猨鶴相語千載逢葵心耿耿通宸楓萬里六轡馳花驄
香飄龍篆江雲東瑞凝草木氣鬱葱稽首峰頂歌玄功
他時歸奉光明宫
三峰二首
午夜瑶壇謁帝還筍輿衝雨兩山間客來似覺茅君喜
淨掃浮雲出好山
石徑松雲入步輕垂垂空翠雨初晴風來山閣凉如水
小倚闌干聽鹿鳴
崇禧觀
曲林古觀水西流天遣皇華駟玉蚪高士遠分龍虎派
哲人久伴鳳凰遊樓臺山色三峰曉池館泉聲五月秋
雲案凝香浮洞府坐令和氣藹丹丘
牧齋真人華陽道院
鼇載三峰擁客查采真訪古意無涯雲山夜雨棠棃樹
宇宙春風棣萼花龍洞遠分丹井水鶴松高映赤城霞
宗師應帝光前緒仙館新開第一家
鑑止
山泉潄玉雨浪浪渟蓄深開一畝塘若向動中知静體
湛然泰宇發天光
喜客泉
客遊華陽天山逕肩竹輿首登大茅頂天市神仙居回
觀喜客泉稽首孫仙姑方池鑑止水湛湛涵太虛仙君
驅驪龍為吐萬斛珠滚滚出石底拍手相歡呼有情感
無情此理妙鼓桴泉喜客亦喜主人當何如我願㪺一
勺萬物同霑濡歌詩謝山靈臨風重躊躇
金清鏡界
境界全清地位高山中盡日樂陶陶旋劖白石開三逕
可是青山厭二豪眼底浮榮看草露耳根清韻起松濤
明朝匹馬西湖路回首靈峰聳巨鼇
别茅山
長松古道翠深深回首層巒聳積金鶴語雲峰人換世
鳳鳴仙路客來今連朝晴雨隨人意到處烟霞感帝心
如此山川歌不足行看襃衮出詞林
延祐元年五月重祀茅山瑞鶴詩二首(并序)
至大庚戌秋百餘鶴集大峰一宿宗師劉君以
其明年入覲嘗圖以獻兹以上命再祀宗壇比
至下泊有鶴十二若相迎導遂賦二絶并紀之
一雨三峰分外青巖華澗草共欣榮茅君聞道天香至
先遣西山羽駕迎
圖寫丹青上九天秋風百鶴駐山前誰知六轡重來日
又見排空十二仙
重登第一峰
重登大峰頂曉色正蒼凉華構烟霞壯幽居日月長碧
雲浮洞戶清露沁衣裳水淺玄龍躍林深黑虎藏去天
疑咫尺勝地豈尋常屏俯金峰畫爐分玉案香會仙猶
有市濟世得無方藥圃多春意丹房夜耿光何時結茅
屋稽首禮華陽
二峰
壇高青石古峰小白雲多樂奏仙君喜茶香使客過神
丹藏蕊笈清露滴松蘿路接金鼇背四軿發浩歌
三峰
三峰琳宇狀松老鶴知還江白南徐月樓青北固山浮
雲通地肺古洞徹天關寄語尋仙者蓬萊只此間
重過喜客泉二首
萬珠寒湧碧琉璃山色天光湛一池客本喜泉泉喜客
闌干倚遍立多時
前度題詩重拂塵泉迎熟客喜津津主人不負當年約
為把殊庭總一新
震靈方丈贈玉虛宗師
曉起南忩看白雲道心如水鬢絲銀當時宣室前釐席
此日仙壇得主人方外烟霞知有喜掌中雷雨信如神
夜來親見茅君說五百年間再世身(閒閒真人奉旨代祠三茅竣事既歸)
(以行卷示余為詩若干首并集庚戌代祀詩援先虛靖書劉静一詩例求余并書將以傳區余不見瓢稾久矣)
(讀之釋然於登高能賦問而有歸美報上之心又皆以王事而從方外之樂真如坡翁所稱羨者是皆宜書也)
(故為行筆亦以想象同游之意云爾若曰擬虛靖則不敢延祐第一重九日嗣天師張與材敬題)
六月十六日早朝偶成八句寄山中諸友
五年四覩六龍飛又領羣仙覲紫薇金殿(一作闕)烟霞(一作)
(雲烟一作烟雲)浮黼扆(一作凡)玉階日月麗旌旗羣(一作庭)臣奉璽
勤三讓國母臨朝重萬機遥食蟠桃(一作桃熟山中)知幾次(一作)
(度)客星還照(一作月明長憶)釣魚磯
送原功太監南歸
漸覺文星闕下稀奎章兩見送行詩渭城朝雨歌三疊
湘水秋風賦九疑國典紬金藏鳳闕詞臣步玉即龍墀
席前時有蒼生問可向江南久别離
送虞伯生使蜀
送别應思舊所經秦川花柳短長亭三峰高拊仙人掌
萬里先占使者星錦水東流江月白潼關西去蜀山青
當年不盡登臨意待爾(一作汝)重鐫(一作鑱)劒閣銘
獲玉印(并序)
三茅山道童遇白兔入穴掘之得一玉印乃九
老仙都君玉印一顆乃宣和故物也
瑶瑛篆刻鎮華陽猶帶宣和雨露香玉兔有靈開地藏
金童無意得天章九重臺上增春色萬里書中耿夜光
喜遇明時薦神瑞三君珍重護宏綱
題饒氏雨樓
夜夢蒼虯繞屋梁曉看飛雨灑浪浪潤涵琴調清風遠
凉入書聲白畫長翠壁凝雲流石乳綠疇翻浪沃金穰
何時剪燭西忩下却聽檐花共醉鄉
題葉氏四愛堂
方今文采重奎章光照芝山四愛堂梅蘂春融冰雪界
蓮花晚靜水雲鄉湘纍往矣蘭為佩陶令悠然菊泛觴
千古高風猶一日迢迢歸夢楚江長
玄妙觀
榴皮書壁走龍蛇池上芭蕉又見花北闕恩承新雨露
西湖光動舊烟霞春風日長玄都樹秋水星回碧漢查
修月功成三萬戸蕊珠宫裏誦南華
季境舍人歸維揚朝中名公各贈以詩看雲八十
翁閒閒吳全節作唐律一首以授之
相君五馬牧饒時玉樹秋香生桂枝日麗鳳毛延世澤
風培鵬翼運天池平山堂北看紅藥析木津頭識紫芝
文獻通家遺一老塗雅贈别寫烏絲
沖佑萬年宫
武夷天賜萬年宫雲隔蓬萊夢已通玉旨煌煌鐫石壁
櫂歌隠隠度溪風帆歸海國春潮綠市俯星邨晚照紅
不用廣寒修月斧奎章大筆紀成功
繁禧觀
門前流水泛桃花回首蓬山别一家曾犯金莖餐沆瀣
閒揮玉麈看琵琶火存丹鼎春長好卷掩黃庭日欲斜
心與江湖天共遠大開瀛海駐吾槎
子昂諸賢賦天冠山五言詩二十八首模寫已盡
矣余遂作唐律一章題卷尾云
青山特地聳天冠聞說羣仙駕紫鸞浮世黃金空白髮
倚雲蒼玉尚玄壇松根怪石千年化檜頂飛泉六月寒
弘景定辭神武去鷗波浩蕩錦江干
江上作
短櫂輕舟幾度過月明江上竹枝歌故山歸去青依舊
華髮添來白已多
方方壺惠山舟行圖
甘河當日逢仙客七朵蓮花變金色洪厓得道隠山東
夜夜神光丹室白
謹題王鵬梅金明池圖
龍舟疊鼓出江城送得君王遠玉京惆悵金明池上水
至今嗚咽未能平
題黃子久天池石壁圖
鳥啄殘花汚草菴一春未到兩山探忽觀癡老圖中道
南峰翠帶北峯嵐
題米元暉畫雲山圖二首
谿上青山過雨濃分明倒滿玉夫容令人却憶匡廬頂
百丈銀河下碧峰
雨外夕陽搖樹明山雲吞吐亂隂晴飛颿一點知誰子
疑在元暉畫裏行
中嶽廟投龍簡
陽城大地中坤靈奠神嶽積翠干層霄元氣遠磅礴降
神生申甫形勢控伊洛谽谺虎豹蹲偃蹇蛟龍躍猛士
横戈矛竒陣出幃幄簇簇羅旌旗巍巍聳臺閣玉鏡為
誰開金櫃為誰鑰遠近列畫圖周遭峙郛郭萬狀不可
名起伏互連絡皇皇聖帝居歷代重封爵老柏浮蒼烟
古殿蝕丹雘天朝混華夏秩禮特優渥皇慶二載春宵
旰軫民瘼有旨醮長春玉簡命新琢詔臣走登封香幣
致虔恪邃洞藏寶符瓊音降笙鶴三呼今復聞祥風度
天樂小臣奉明祀三使陟雲崿箕山勝可家潁水清可
涿遐想飲牛人高風動寥廓賜玦知何時分我雲半壑
歌詩勒嵩珉用贊聖人作
夀慶堂(王氏建)
堂成仙子捧流霞文物衣冠見世家江上青山如玉壘
山中白石亦金華雲連夀櫟千年樹日映蟠桃幾度花
天府歸榮傳錦里行看丹鳳降黃麻
上清外史薛玄曦
玄曦字玄卿河東人徙居信州之貴溪年十二
辭家入道龍虎山師事張留孫吳全節延祐間
用薦者召見侍祠制授大都崇真萬夀宫提舉
陞提點上都崇真萬夀宫泰定元年奉詔徵嗣
天師既至住鎮江之乾元宫未行扈從灤陽還
至龍虎臺喟然歎曰楚雲江樹遐阻萬里引領
親舍寧無惕然於中乎即日辭歸闢清寧齋見
心亭熙明軒築瓊林臺於龍虎山之西日與學
仙者相羊其間而密修大洞迴風混合之道會
杭州佑聖觀孫真人仙去法席久虛省府奉書
幣以迎辭不就至正三年制授弘文裕德崇仁
真人佑聖觀住持兼領杭州諸宫觀玄曦不得
辭乃拜命而遣弟子攝其事五年卒年五十七
自號上清外史所著有上清集樵者問會稡羣
賢詩文為瓊林集玄卿負才氣倜儻不羈善為
文而尤長於詩揭曼碩留瓊林月餘齋三日乃
為作序稱其老勁深穏如霜松雪檜百折莫能
撓清拔孤峻如豪鷹俊鶻千呼不肯下蕭條閒
遠如空山流泉深林孤芳自形自色不與物競
人以為知言玄卿書札極麗逸片楮出人爭欲
得之有聞風而未之見者或使圖其像以去見
心亭後有土阜隆然人稱之曰薛公墩云
次韻歐陽檢閱濠池觀荷
行行濠池上亭亭見長荷瓊葩耀初日碧芰捲輕波深
蒲曉色亂微雨晚香多方舟時自移高軒或來過豈無
河朔飲那復發商歌商歌一慷慨此物君奈何
野宿山簡虞博士王待制
迢迢野宿山峰巒何崔嵬朝登猛虎嘯暮宿玄猨哀高
風四面發花鳥為誰開傳聞章皇帝此地昔徘徊龍駕
竟不還浮雲空往來秀色九天外巨靈不敢摧飄搖散
襟帶覽結何怨哉
題高尚書夜山圖
高李風流仕西浙共倚危樓望吳越吳越江山千萬里
高侯畫對中秋月生紙經營入董源朦朧烟樹迷宫闕
玉露沈沈四泬寥潮聲已息簫聲咽不寫思陵全盛時
空遺白墖堪愁絶君不見王子猷亦向山陰弄雪舟誰
拈秃筆埽清遊古今嘉致總悠悠
燕粟總管玩芳亭子
粟氏林亭好飄飄借馬遊藥闌當戶密花逕近城幽未
許朝參嬾聊為逸興留使君行樂處風物為春柔
送文郎中奉使交趾
天子龍飛統萬邦玉符封驗下殊方遠人盡是雕題獠
奉使唯應粉署郎翡翠飛時銅柱濕鷓鴣啼處石門荒
炎風苦雨煩珍重蔞葉㯽榔取次嘗(體要正體俱作柳貫待制集中不載)
送陳都事使雲南兼寄李仲淵廉訪
送君銓選使滇池(一作溪)部落諸賢想自(一作夷自品)題明月
先經(一作夢回)夔子北長風却(一作吹)度夜郎西山横(一作涵又作憐)
塞雨驊騮滑花發(一作壓)蠻雲杜宇啼為問霜臺李廉訪
(一作學士)白頭官滿尚羈棲(元音作趙孟頫松雪集中不載)
宋顯父祕書惠海子北門之什次韻答之
得君佳句見君情春半閒從海上行紅杏啼鶯沙苑邃
綠楊嘶馬漢堤平玉山地勢連雙闕金水河流注夾城
萬乘以仁懷遠邇遊觀宜著魯諸生
送朱本初之玉隆堂
西山紫翠簇芙容師住逍遥第一峰慎勿挽弓思射鹿
秪須鑄鐵學降龍閒穿曉月鋤靈藥醉拂秋風卧古松
應憶京華舊遊處蓬萊坊畔五雲重(按此詩蒋易風雅題作送真一詩云)
(西山紫翠鬱芙容師住逍遙第一峰滕閣雨收瞻駐鶴楚江沙長羨降龍有時帶月鋤靈藥無事焚香對古松)
(漫憶京華舊遊處蓬萊坊畔五雲東與此小異)
遊張公洞簡常守劉道中
赤烏二載發空竒古洞深沈道路危翠竇下攢山瀑落
紫巖中廓石膏垂鐵船通海時難遇金鼎調元事可期
秪恐使君同變化白螺來往少人知
題劉京叔歸潛室
獨構茅堂養道真滿前俗事罷紛紜磻溪夜釣波心月
汾曲春耕隴上雲長笑熊羆勞應夢直(一作宜)教猨鶴怨
移文近來傳得安心法萬壑松風枕上聞
攸寧菴
高興如何向子平男昏女嫁一身輕白雲在望頻登隴
黃髮為期少入城繭室已營身後計鳳笙時聽月中聲
江淮十載風塵滿回首誰應似獨醒
萬歲山次韻
萬歲仙山聳碧空廣寒春(一作宫)殿最當中橋連綺(一作雲移)
(錦)石通三島路遶銀河接兩宫柳拂甘泉巢翡翠花凝
太液下冥鴻(一作孔雀花濃深駐日鳳凰枝老細含風)年年此地(一作歲歲)經遊
輦自是承(一作昇)平樂未終
簡暢廉訪
名家世代産賢臣清白流芳邁等倫柏葉拂階迎廌角
紅雲擁殿識龍鱗暢當詩律知無敵薛稷才華媿不純
江左掃清雖一道裏行猶賴濟斯民
華素堂
銀臺錯落照長春泰宇清明絶點塵星斗九天分楚越
山河萬里界甌閩花邊絳節招猨鶴雲裏丹梯駐鳳麟
戲馬歌風何足數初陽今古對天人
張舍人遥碧樓
西北高樓入九天楚雲吳樹淨娟娟玉浮翡翠流青草
金削芙容列紫烟方匱尚藏周典禮故家猶繼漢神仙
想應公子登臨處明月吹笙彩鳳旋
慶黃晉卿任江浙儒學提舉
憶昨追隨到上台鼇頭先奪錦標回道人獨寶籠鵝帖
天子曾驚倚馬才禮以二儀宗太極名因三賦重蓬萊
只今教雨司吳越絶勝文翁化蜀來
大駕度居庸關
居庸雄據萬重山南北門分作漢關鼓角動時森虎衛
旌旗行處識龍顔禪宫路轉風煙合御苑春深草樹閒
待得長楊圍獵罷又隨車駕此中還
次韻王侍郎上都見寄
灤水東風淨物華石鼇峰下駐仙車清明草檢歸黃閣
勝日開筵近紫霞萬戸砧聲聞别館九天秋色落誰家
仙郎賦罷長回首南去還乘八月查
寄贈華陽洞隠者
歸去華陽古洞天高情蕭爽絶凡緣牽蘿石壁書紅葉
散髮雲林卧紫烟長史玉經何日降隠居真訣至今傳
江東却擬尋君去合景回風問上玄
高遠堂
數椽茅屋雲中出一抺青山坐上看讀罷黃庭春雨後
刺桐花落鳥聲寒
贈聶尊師
青山寂寂雨瀟瀟一箇長松翠欲飄白髮道人年八十
小樓閒坐說前朝
題雲林子南邨隠居圖
山高白石秀竹密綠陰濃忩映風光掃溪流月影重
簡高僉事堯臣
憲府開江在清風肅百曹朝廷任隠逸郡縣覩英豪必
使民情直須除吏弊牢馬周為善政今古尚持操
送李理問赴嶺北省二首
君向龍沙去迢迢不計程關山殊漢苑河隴異秦城青
草明妃塚黃雲屬國營盛年經此地往事肯傷情
畫省開邊鄙郎官選俊才臂鷹過鴈磧走馬上龍堆氣
候調中律星辰接上台何當瓜及日却向晉陵回
送黃元深游淛
南宫朝殿鎻蓬萊芳草春深夢不迴只有海門青一點
月明猶送舊潮來
春盡北行留别吳大修撰
萬柳千花拂酒旗南陵北苑草離離居庸關下泉嗚咽
义是東風欲去時
次韻盧疎亭廉使見寄
西風吹老敬亭秋回首江雲近涿州記得少年陪劍履
麒麟閣上鳳池頭
黃尊師石翁
石翁字可玉號松瀑南康人世儒家居廬山下
少多疾父母強使為道士所居室多唐宋雜蹟
間疾作閉戶反復在手疾止危坐若思客至馳
辯榮辱石翁閉目不復答人多咎之因自號曰
狷叟年幾六十而死常自作墓銘鄧善之謂其
學典麗該洽貫儒名老而同歸文章由古訓誡
誠若擬金石而奏韶濩袁伯長稱其静而不馳
溢於哀忿砥礪志節有古逸民之風焉
自麻仙至筆架道中作
三步五步歇六日七日晴豈不念我歸春色相送迎前
宵社酒散行將返清明紅紫小零落嚶嚶相和鳴叢薄
山礬花玩之有餘馨亦欲寄所思歸鴻已宵征悠悠不
可極惻惻難為情荒荒誰與語脈脈曳杖行
望雲
日出五丈高白雲浩如海城郭在雲中山人在雲外望
雲雲氣深入雲雲氣淺亦欲入深雲不知雲近遠
題米元暉湖山烟雨圖(并序)
湖山烟雨圖初裝即作此詩久而未寫病後眵
昏聊試目力歲攝提格秋暮廬山黃石翁
江南舊物澄心紙百數十年誰得此揮毫無復老元章
付與承家大兒子展開素幅作湖山點染興入蒼烟間
偶然墨雲起霮䨴風雨偃林生暮寒筆端奮迅有疾急
雨氣淋漓紙猶濕世人藏畫尚精微到此精微下風立
流寓東南誰與鄰傾懷付與李家親忽因徼駮論資格
紙上數峰微笑人
飯山道院
萬鍾鼎食不到我正自不必西山餓飯山雲氣如炊煙
三餐而返腸果然臨川丞相有素願何處獨無魚羹飯
勸君飯客先飯窮往往乞匄皆英雄
送高麗五明馬
海波不動關梁通虯髯使者來吳中名騅額間挂明月
四蹄猶帶龍堆雪仰秣不受田家芻太官之羊五味俱
賢才萬里不難致糠粃不充盱老矣
客語
舊時供奉曲歌者亦無人但感歲年晚不知天地春客
猶談寶慶吾亦及咸淳何處楊花過飛來照角巾
午日
世故一炊黍吾生百煉銅客情傷髮白醒眼對榴紅遠
岫冥冥雨疎衣細細風欲論千古恨不見楚南公
次韻謝新荔
海國仙人翦絳霞年年一朵到仙家眼中玉色如何晏
席上風流得孟嘉野客不分唐殿帶老臣并按建溪茶
醉來往事都休問且擘輕紅對晚花
寒食客中二首
明朝便典黑貂裘寒食寧無數日留烟斷舊嘗悲介子
火衰今不祀商丘百年盡付風吹柳一雨遠隨山入樓
安有五侯鯖到我自修茶事試香篝
惨澹微茫斷客魂最難忘處最難言南陵不可避風雨
麥飯如何託子孫往事滄江推白鳥誰家鐵撥送清尊
欲尋隠者相傾倒烟柳深深不見門
暮春計籌山中寄句曲山人
松花落粉啼子規山人燕坐春晝遲石泉豈非大韶樂
日色猶是鴻荒時筠籃竹杖烟中語青紙丹書林下詩
應謝錢塘舊知識白雲獨往無還期
碧桃
洗盡矯紅出翠帷玉人無語背斜暉綠華前度通仙譜
天水何年染素衣宴罷瑶池春夢斷影寒姑射夜深歸
禁烟時節多風雨莫遣緐英一片飛
墨梅
去年曾訪林君復烟水蒼茫鶴未歸不似對君横小幅
一枝和雪照柴扉
金溪羽人查居廣
店廣字廣居臨川人少入金溪望仙觀受度為
道士復之上饒龍虎山從廬阜黃尊師石翁學
為詩嘗東遊至鄞海上還憩虎林山得楊推官
仲弘詩七言今體服其雄浩又得范太史德機
詩五七言古今體服其清峻皆手鈔口誦心領
神解期與之俱化因槖其詩西之清江百丈山
求德機之廬而卒業焉德機定其可傳者五十
餘篇序為學詩初槀天歷已已卒於仁夀觀年
四十六廣居與杜原父孫履常揭曼碩友善所
交多畸人靜士雅嗜佳山水杖履所歷攬結竒
秀資之賦咏柳道傳為作墓表謂當時詩名與
廣居上下頡頏而余最善者危素太樸王漸玄
翰揭車子舟四人為江右後來之秀云
二銀女祠
銀冶二女祠撫州之金溪其家姓葛氏無字年未笄羞
顔不出戸婉孌守禮儀在唐寶歷歲其父為胥吏官家
起銀場日夜遭箠楚勤紅問父苦玉頰啼朱雨父命斯
易活誓以死相許禽獸尚知義報父寧死心投身入銀
冶遂化成白金郡縣驚且歎奏名上朝端下詔罷爐冶
雞犬皆平安已經五百歲歷歷人猶傳荒祠俯流水像
設還儼然世間盡兒女此事誰能前緹縈曹娥去未有
堪比倫可比惟英皇雙魂抱煩冤至今湘江竹出土含
淚痕
(題缺)
汲汲歲年徂慘慘冰霜厲君子不遑舍明發戒行李南
臺雄且高國家所仗倚辟掾無凡材今子足稱是諤諤
鉏姦貪軒軒攝悍鷙風俗歸之正郡邑得以治御史不
敢爭簡書豈非議擣空狐狸穴動有鷹隼氣仕宦等一
擲名節在萬世皇皇吾君業正朔越裳被今歲一再赦
求言弭災異况子得言秋盍體堯舜意吾師范德機每
與論兹事露坐山月高撫劍各流涕我本滄浪人鼓枻
從此始
孝子行(并序)
豐城瘳孝子至元十九年鄉寇大作子負母冒
刃逃反靖孝養終身與江革不殊惜無史書之
揭翰林近題其墓曰有元純孝廖某之墓又為
作文刻石虞學士書之
豐城昔在至元歲寇賊紛紛亂如鬼是時廖生抱母行
不死白刃天有情固知至願天必感母子全活見太平
廖生雖死猶未死往往遺民言此事有如江革遭亂離
負母逃潛經險阻情詞惻惻賊舍之孝德還堪耀今古
烏乎薄俗□獍同墓上請看純孝子
胡波斯引為丹陽氏作
紫鳳檀瓢剖鳴玉□斒鏡面蚺蛇腹銀絲四索挂寒冰
中有驪珠三萬斛丹陽老人今樂師當筵一曲胡波斯
太罕新聲變哈失曹綱縮手昭君悲捩軸抽絃彈曳樂
歷亂金盤撒飛雹貝宫月冷泣雌蛟瑶漢秋清呌孤鷟
玉壺水咽銅龍哀繞指忽作盤空雪劍光迸火玉斗碎
馬蹄飛蹴河冰裂洪牙促羽調聲轉壯士氣酣毛髮立
蹋歌起舞勸一觴不惜花袍酒淋濕老人波斯技絶倫
出入侯門三十春銀鸞半臂紫貂帽光動主翁筵上人
繁華轉眼成今古獨技波斯向誰鼓歸來醉卧錦氍毺
高樓一夜梨花雨
送危方逸之京
石門江上送危郎好上神京北斗旁漢代文章須賈馬
周家道德並虞唐柳林馬過沈雲黑沙磧駝鳴落日黃
為計遊程二千里朔風吹雪正茫茫
元詩選二集卷二十五
