元詩選初集卷二十二庶吉士顧嗣立編
貢集賢奎
奎字仲章寧國路宣城人自少以文學名檄為
池州路齊山書院山長秩滿授太常奉禮郎擢
應奉翰林文字兼國史編修延祐初遷江西等
處儒學提舉入為翰林待制至治初以母年垂
九十謁告歸益治園池蒔花木築亭曰愛日兄
弟奉母游宴其間鄉人榮之泰定中母憂服闋
拜集賢直學士天歷改元命代祠北岳濟淮南
鎮其明年春還自會稽以疾歸故里之南湖至
秋疾愈十月朔旦蚤作謂猶子師文曰吾夜夢
作詩有竹樹蕭蕭夾泉石之句其末云九轉丹
成生羽翼是何祥也語巳泊然而逝年六十一
贈翰林直學士追封廣陵郡侯諡文靖仲章為
文閎放儁傀不狃卑近大德中朝廷方議行郊
祀禮諸大臣以仲章識鑒清遠引置禮屬多所
討論其在詞林與元復初袁伯長鄧善之馬伯
庸王繼學虞伯生軰相唱和皆一時豪俊聲名
之士晩年萃擷諸禮書欲定為一家言而未竟
所著詩文有雲林小藁聽雪齋紀青山漫吟倦
游集豫章藁上元新錄南州紀行凡百二十卷
悉蔵在秘府明弘治間曾孫吏部郎元禮編其
所存者曰雲林詩集刊行於世
避暑
避暑北山下修篁夾林隂客來澹忘言稍覺清我心酷
暑尚可避酷吏不可禁迹絶畏途轍涼飈散塵襟却嗟
避名者猶恨山未深為言暑與吏縱酷何能侵
敬亭山
名山鎮宣郡古祠崇敬亭傑構靚深巖飛廊引重扃陟
彼百仞高始覺萬類形樓殿勢益弘兵衛森幽靈增秩
覩隆典綸音播明廷豐穰走祈報烟燎浮芳馨竹樹蔽
隂壑虛闌俯南坰麻姑湖上碧華陽天際青神飈颯然
起新涼濯微醒疎雨映白石垂虹截蒼冥永言李謝游
豈惜歲月零悠悠孤雲去渺渺從雙軿招之殊未來莊
思展圅經
答陳華仲二首
海上三神山上有學仙侣泠泠紫簫聲吹作飛鳳語迴
飈蕩溟海散落成烟雨豈無知音者一振九苞羽持之
獻天庭上以奉明主
貧賤交有道富貴多異途所以古君子擇交嚴所趨霜
劍閒寶室烈士發長吁隔世或相慕同居分越吳寥寥
千載間羡彼管鮑徒
夢故人
千里萬里道三年二年别鴻雁去復來我友音書絶夢
中忽一見欵語情更切覺來失處所殘釭半明滅相思
各天涯長夜寒慄冽風霜草木變貧賤不易節中心諒
誰知素月當空潔
題董簡卿所蔵瀟湘圖
瀟湘在何處展卷心悠然是中有雲飛上與蒼梧連憶
昔弄扁舟載雪清江天湘君招不來明月墮我前微鐘
破征夢落雁棲寒烟回首行萬里攬衣羡孤搴可憐楚
人辭惟悴窮歲年圖畫豈不好此意誰復傳已矣三嘆
嗟臨風叩商絃
夜坐二首
京國雨初霽虛堂夜氣涼新月上團團坐久流清光露
葉閃明晦河雲互飛揚機籟發天秘起弄琴與觴千里
同今夕幽愁結中腸溼螢低復舉棲鳥亦驚翔適時物
乃貴人生何慨慷
夜久境逾靜居然庭樹秋氣機發羣動時節無淹留涼
露浴蟾彩浮雲澹河流微生競如髮瀰思志常周精爽
一以竭榛烟蔽前丘道貴善持養日入當偃休寄言學
仙子文字徒冥搜
雪晴
今晨持我書燕坐雪照屋閉門謝塵鞅展卷自朗讀衆
說初若攻冥思意纔復旭日上團團清泉渙春綠涓涓
晴櫩溜洗眼濺飛瀑豈不事游觀驅車泥及腹永懷同
袍士歲晚在空谷好風忽東來起玩庭前竹
送夾谷伯敬之官單父
燕州連日雨六月寒裝綿閉戶斷車轍修途溢如川朝
晴悦物性槐隂起初蟬衣篝曝餘潤照眼階葵鮮聞君
去儀曹五馬行翩翩緬懷古單父高堂坐鳴絃政理日
以媮寶此千載賢矧此薦歲饑夏潦仍相緣嗷嗷東南
州流移踵車船死者相枕藉羸瘠甘棄捐民命懸守令
壅遏誰當憐君懷策世才往哉寄承宣譬彼善牧者鞭
擊非所先戴星亦有人何乃任力專淒涼二子遠故老
應相傳我昔嘗經游土風尚熙然迴河抱阡陌桑麻綠
浮烟豈無稌稻區草木紛華妍維兹重責任慎彼澆俗
遷會徵太史書家聲振當年
和袁伯長冬至燕集韻
黃鍾起葭琯玉樹華寶宴清交寡常流鏗辭表時彦盈
盈勸浮蛆裊裊簪綵燕雅服稱儀新嘉蔬列鄉薦香銷
神用舒棋覆心罷戰培花候竒識煮茗遂清咽虚幌雲
度英空簷冰落線永言悦書玩亦豈慕盤饌塵蹤合浮
萍芳歲惜流箭念此遠道逢故人久懷羡
題陳氏所蔵著色山水圖
獨卧曉慵起夢中千萬山推窗烟雲滿一笑咫尺間嫋
嫋美人妝金碧粲笄鬟素波淨如鏡綠蘋點溪灣美哉
筆墨工貌此意度閒孤禽立圓沙漁舟遠來還我方厭
闤市坐對忘朝餐安得林下扉深居長掩關
秋日陪大學士趙公憩龍山玄真宫
巖巖居庸關左挾飛仙居蒼茫四山合石徑穿盤紆人
家稍相接林木何森敷觚稜生曉烟玄風凌紫虛念彼
羽流集豈與世俗俱溪流轉雲碾餘潤分園蔬鐘磬答
空谷齋供薦芳腴穹碑紀宗傳道一教乃殊素餐貴崇
本卒歲事耕鋤漁父在何許空有桃花株坐慚秉文翰
尸禄常曠迂日莫陟曾巔丹霞成長裾遙睇空中雲超
然能卷舒
登齊山
出郭行五里落日衆山赤中環翠凝巒秀色起千尺風
流杜牧守壯語鐫妙畫我來嚴冬初俛仰一今昔人烟
久變故鬼怪據幽僻披叢得小徑往來遭折屐亂石排
犬牙荒洞泯龍迹空餘巖前碑雨日自淋炙黃花既非
時何以供太白但須歴曾巔一笑天地窄
荼䕷架
西園檢春事積雨斷餘紅荼䕷壓高架皎皎晩日烘翠
蔓點殘雪清香度微風幽人對之坐瑩然此心同徘徊
不忍去片月來高空宛如萬玉娥素袖舞雲中珠璣露
顆綴翠珮烟光籠愛花不受折枝柔刺盈叢攜酒醉其
下慰此良夜終
宿鳳口會九萬兄
扁舟下滄溟日莫浮雲散青山衮衮隨十里行不斷古
塵集人烟&KR0712;纜臨絶岸誰知兄弟情邂逅忽相見篙師
輕波瀾呼嘯驚夜半貪程慮涉險欲往還自筭推篷視
天宇白露下凌亂衆星亦巳没落月破微暗念此局促
身倏然重三歎
登虎丘山
古士雅巾屨具舟約芳遊朝晴出西郭午涼登虎丘松
徑度遙嶺歴此層級修當時吳王劍硎光裂巖幽平甸
眺萬頃閒瞻烟樹稠頗聞山僧賢飛錫下林陬獨遺方
丈室於焉集清流一簟可平生豈惜半日留煮茗試泉
冽焚香延宿篝疎雨催晚歸溪波散浮漚
河上阻風次韻袁伯長
奔河逆牽舟北風忽中阻篙師勇支撐騰躍勢如舞塵
沙晦高旻泥水汙后土雹飛起潛蛟樹拔亂驚羽須臾
西日霽雲端散紅縷維此造化工而我獲窺覩故人適
同懷破險出竒語明朝穏張帆萬里端自許
貫州
扁舟放河流驟暑消雨餘既忻歸計諧矧與佳士俱雲
霧重迴首蔥蘢鬱瑤居微波散碧縠簸蕩明月珠風急
帆滿張獵獵病股舒亞樹花换葉離巢燕將雛眷彼别
時語不知今何如簡書豈足畏青山念吾廬勿謂道路
遙坐覺山川驅華樽方自持相思少歡娛緘情何以寫
攬袂起踟蹰
送九萬兄之樂清主簿
宿雲澹朝暾春風散輕寒振衣既行邁慘别情所難王
事勞蹇蹇征車戒桓桓孰云枳棘微蔚此五采翰海縣
還靡俗濤江激迴瀾道路豈不遙褱居誠匪安勖哉西
都秩願言繼彈冠
送俞元明之官仙居縣
赤城離東南蒼巖間石扉靈槎截塵界曉日明烟霏古
稱神仙居欲往事已非林樹蔵野縣空街行迹稀之子
萬里役黃塵手頻揮辛苦事科舉一笑辭布衣我公得
兹地扁舟愜南歸訟簡民俗淳官清吏仍飢荒庭齧瘦
馬鉤簾燕交飛健筆凌青雲江梅素英蜚性靜恒自安
謲辭速羣譏士生亦樂樂矧以友道微持罇贈遠别矢
心諒無違
送張謙仲南臺御史
仲夏炎氣盛江河沸焦&KR1582;層雲張虚傘電光掣金鼇旱
魃奮為虐九土民嗷嗷矧兹東南區颶風挾驚潮漂流
孰可禦弊積成瘵凋側聞峩豸冠遠策神驄驕冰檗期
素守風霜厲嚴操譬若激清泠慰彼方渴消憂私隠田
里吏牘上下膠要當得其情察察窮秋毫金陵古佳麗
地控荆楚遙翠柏集飛烏蒼鷹擊秋郊臺端咫尺天明
月手可招勖哉重名德山岳非云高
雜言四首
舉世稱伯樂顧馬價倍增價增馬何益夙負千里能飢
飽燕山雪渴飲瀚海冰但令遂真性超逸非所矜
楚岡産至寶草木為華滋一朝獻君門借問識者誰居
然刖其足九死終不移枯榮祗自辱造物真有知
孤桐挾風雨斃此龍鬭爭棄置百年後斲琴發清聲昔
為溝中斷今作膝上横寵榮亦既美曷若能全生
鳳飢作琅玕飛鳴以其時儀羽人不識寄迹蒼梧枝城
梟飽腐鼠自得謂過之貴賤詎不分杳矣隨所宜
送史高士謁吳閒閒
春水武昌船帆飛敬亭雨孤城厭喧囂聽此檣燕語揮
手謝時人開胷散煩暑煌煌闕下書曳曳雲間侣真人
紫霞佩執簡授璇宇攬衣欲從之神交諒傾許霽雨沐
霄容風微鵠初舉游心愜高明脱屣邁行旅懷哉會何
時酌彼盈尊醑
度吕梁洪
朝發下邳山黃流泝迢遙吕梁開險關懸河傾奔號南
通廣越疆琛貢來千艘連檣駐其下祈賽聲啁嘈岡環
岸勢側廟奠巖隂高横灘絶東注亂石不可篙嶙峋布
戈戟屈曲蟠虯蛟湍飛稍旁激盤渦散驚濤修纜危一
綫千鈞泛鴻毛凌虚獨凝睇屹若登雲霄寒雲暗腥蟄
落日搖金鼇我老才氣薄搜吟愧前豪神京望何極輕
颿競羣飄
沙河
沙河冬欲涸流淺日以急膠舟不可行念此勞苦劇巨
艦魚貫尾小艇纔轉折褰裳力推挽進寸還退尺呼嘯
畣林谷蕩摩激沙石前瞻兖泗源高堰限通塞啟牐暴
漂浮絶岸駭平溢篙檣起紛拏跳躍如奮敵安流心稍
舒十里慰行役舟人忽相告上牐晩仍隔官程急方貢
陸輦空委積永念平水功豈遂一朝適壯游俟時來欲
速非我力郊連秋草黃日閃霜樹赤孤村隠溪曲聊以
供散策白雲山嵯峨矯首三歎息
河流冰
十月寒氣盛長河流冰澌征艎泝浩浩鉤曲苦逶遲滉
漾圭角露稍沍還參差恍疑戈戟森出没相傾攲或員
如墮礟或利如銛鎚須臾驟風激瓊瑤積山危檣檝一
衝擊糜爛不可支窮隂生極底乃見造化竒履霜固知
堅物序矧及期行役何未巳君子宜慎思豈無冠蓋華
揮霍遵大逵千鈞載車轂絡繹駟馬馳覆前罔戒險隕
身悔何追我昔居南州感此目未窺朅來二十年戰兢
常自持終當挂高帆春洲揚綠漪
讀馬伯庸學士止酒詩
今晨不可出大風吹我帷陋巷泥沮洳空墻雨淋漓研
朱課兒書冥思解羣疑敲門童子來袖有止酒詩讀之
至再三擊節喜且悲若飲此玄酒揖讓陶唐時峩峩古
冠裳執彼璋與圭短褐纔掩脛藜藿空忘飢風雅久巳
衰作者微君誰嗟我重景仰老大將何為
訪渭口葛秀才因題其壁
山盡江勢急江迴護平林中有隠者居樹木敷清隂推
窗萬里適快我三年心摘蔬薦濁酒拂石題新吟醉來
縱言笑起坐臨淵深魚鳥亦遂性向人自升沈斜陽忽
滿地引杖窮幽尋主人樂未足明朝期抱琴
次韻牟成甫
我屋青山下江淨餘霞赤三年卧憂患迹絶城府入扁
舟乘興來獵獵風滿席豈無知心人邂逅談燕集撫物
空自嗟白鷗亦閒適虛名勞苦生於事竟何益
雨中
驟熱變風雨氣候一日殊綠樹擁如蓋殘花落無餘閒
居日偏永手把種藝書幽幽魚鳥適寂寂車馬疎田父
二三軰濁酒時來俱愁隂每思霽微涼意稍舒攜笻獨
延佇層雲起遙墟
漢劍歌(為吳閒閒作)
古劍粼粼一泓水高堂脱鞘神光起何年失勢竟飛來
風雨靈雌泣淵底自從掌握歸山人句連鐵鎖羈烟塵
山石裂開鳴碧玉土華蝕盡浮蒼鱗天官下勅百靈守
呼吸雲雷任驅走或云其來由漢始留侯佩從赤松子
千載相傳有定名造物忘令書太史君不見干將莫邪
離復合氣衝牛斗森滅没長鯨掉尾滄海闊
贈送蒙古字周教授
周宣石鼓久剥落浮雲變化字迹訛八分小篆亦巳廢
紛紛行草何其多洪惟盛世自作古制書勒石傳不磨
知君達時尚所學落筆星斗光森羅蒙恩千里領教職
養育多士培菁莪諧音正譯妙簡絶窮究根本芟繁柯
牙籖玉軸點畫整照耀後世推名科愧予鄙俚事章句
儒冠多誤將如何
將過池陽留别諸叔兄弟諸友人二首
拍手唱歌莫放狂舉觴飲酒莫令醉歌聲出口難為情
酒味入腸化為淚男兒書劍從此始歲晩烟江片帆起
相如題柱過長安靖節辭官歸栗里人生窮達固有時
我軰行蔵得其理沙頭執别意如何莫對酒莫聽歌我
折梅花君折柳明日天涯愧奔走世路茫茫重迴首
有耳不聽陽關詞有口不飲長沙酒丈夫肯作兒女情
對酒悲歌惜分手天荒地久歲云暮飛霜急霰勢欲走
丘巒奔摧山月墮鯨鯢翻波江水破江水萬里從天來
長風日夜千帆過皇英二女今遼絶太白千年古離别
往者不可追浮生何足悲君不見延平風雷起一夕神
劍會合當有時
贈任丹碧鍊師
火雲壓峯斜日明下照百尺清溪横丹葩碧樹光熌爍
妙筆可作詩無聲買田築室者誰子江海欲歸吾老矣
袖中豈無干世書當年曾說黃冠師
贈張娃
張家女兒八歲餘手把椽筆誇能書翠眉玉貌畫不如
一朝獻藝承明廬風雲會合冠佩集當面濡毫翻墨汁
弱身窈窕纔過䣛步腕迴旋萬鈞力怒鯨横海枯樹立
震空忽墮顛崖石功成直與造化俱歘見聲名起京邑
紫裘蒙茸年少兒寶刀瓊帶羊角觿平生一字不到眼
對此悄然顔色赧君不見蔡文姬斑婕妤風流文采絶
代無吁嗟陶家五男子總令紙筆為荒蕪
無題
空房獨卧風夜號孤燈垂燼光影搖舊語已逐香塵消
玉琴瑤珥應自玩巧計却愛蛛絲嬌
高侯晝桑落洲望廬山
楚江浩浩山磝磝澹然粉墨凝冰綃直峯横嶺蔵曲折
筆力巧處疑鐫雕高堂淨如拭坐覺風蕭騷莫雲春樹
隠復見人家半落滄洲遙中有隠者居平生不受東林
招日夜千帆萬柁過未已誰肯拂袖同寂寥我愛高侯
得天趣所見歴歴窮秋毫米家父子稱好手率意尚復
遭譏嘲靈機直恐神鬼設變態叵測魚龍驕玉峽飛孤
泉香爐障層霄自憐失脚行萬里微官羈繫何由逃焚
香沽酒靜相對長日令人愁恨消
袁伯長虞伯生約重賦次其韻
長江西來生遠洲極目凝作人間秋竒峯列筍拔地起
晴嵐積翠凌空浮當時懷抱真快事笑撥短棹隨鳬鷗
乘清弄影歌窈窕洗淨萬斛黃塵愁風濤擊岸石欲裂
日月出海雲還收别來閒身墮羈束撫手歎惜年光流
高侯胷中蟠景概落筆肯為仙翁留神工超出八極表
下視海岳如浮漚至人不遣魂作夢咫尺巳足窮追搜
我愛題詩招靖節況有二子鳴相酬便當開罇醉其下
髣髴領引為鼇頭蒼烟歴歴辨廬屋丹樹燁燁明林丘
安得高侯數相見添寫一葉南歸舟
牽舟行
河水沄沄流不巳泝流牽船魚貫尾怒風卷地漲黃塵
白日茫迷霧雲起前船纜影百丈微號呼併力行如飛
後船纜斷勢一失汗身滿足不相及須臾十里迴天風
舉檣撇柁懸高篷誰知日莫泊處所成功却與前船同
篙師接語告勞苦僕從亦復譏途窮持樽傲坐且引醉
悲喜豈足關吾躬君不見何獨人生行與止請君萬事
推此理
度閘行
新河十里分三閘閘束水奔河勢狹萬里昂昂擁不前
我愁度閘如度峽下閘巳開上閘閉牽舟稍前復留滯
兩髯咆哮氣敵虎擊鼓鳴鑼竟何計低迴却坐同歎嗟
咫尺攀躋未能至憶昔枝江南賦歸手招五老風生衣
挂帆一日走千里錦鯨跋尾開烟霏爾來閒身落羈繫
安得化作孤鴻飛人生百年復何有羡殺津頭老漁叟
野祠日莫烏鳥啄得魚唯知換村酒故山花木春事深
迴首漂零不知久明朝度閘舟巳東歸來歸來乎山中
高陽舊徒吾爾從
除日登大巖山
大巖顒顒昂衆峯長年秀色摩蒼穹中峯獨高勢最雄
支牽脈貫相附庸朝賓大明滄海東岫雲勃鬱凝青紅
懸崖萬仞寒潭空下有晴雪生喬松形勞膽怯望莫窮
但覺一氣浮洪濛松摧雪凍蔵蟄龍峯顛鎮以龍王宫
擁潭出雲如白虹妖魃却走年穰豐南村北崦篁樹叢
喧招巫覡撾鼓鐘苔荒怪石低復崇嵌空欲墮疑神功
直者覆釜横列墉森布兵戟羅羣童盤迴絶頂路杳通
扳藤舉膝撐心胷嗟予北游覽岱宗太行西來連華崧
浮生萬里隨飛蓬夢寐豈與當時同虎行草偃吹烈風
苦寒側翅號冥鴻麻姑敬亭知幾重李謝空復遺塵蹤
悲來狂呼赤鯶公五湖烟波駕孤篷
贈楊生(生能琢研)
余聞江東之山出新安千峯萬嶺龍屈蟠黃山崔嵬九
華對雄雌時作風雨會中蔵龍尾氣清淑山骨稜層石
如玉六丁呵護雲氣漫不知何年鑿深谷南唐綠研膚
起鱗手摩潤澤疑新浴羅紋刷絲名漸殊谷深水淺真
難復舊石既無新石出貴介視之輕瓦礫楊生磨琢獨
非常手持一二來豫章百金酬價猶自惜故家云有千
歲蔵或聞山崩泉脈湧翻(闕)當時遺石動至今散落樵
牧家敲火磨刀隨日用衝烟踏雨忽驚逢席裹氊包不
辭重我嗟拙書好蓄收松烟秃兔非其儔嗚呼人生抱
才坎壈勿輕許時來相遭亦如此
題商侯畫山水圖
秦鞏諸山天下美相君愛山心獨喜商侯落筆圖畫裏
盤迴咫尺蔵千里遠山天際抹修眉近山淡黛連雲起
下有百尺清溪水石闌木盾懸崖底時見行人去如螘
危橋吹斷横沙尾村落林園接遐邇雲中世家重釋流
東刹凌虛構華侈撾鐘擊鼓兩巖間西刹輝煌賀蘭氏
商周遺俗亦在耳豈無當時隠君子我欲追游繭雙趾
却愛孤舟岸旁艤商侯商侯巧能擬安得從之慰我思
呼酒盡埽溪藤紙
濟州
兖泗支流魯山麓會濟分河向南北扁舟高枕卧看山
青入齊雲雨新沐六年歸老敬亭閒忘却塵埃道路間
松聲入夢山巖裏驚散風帆去千里
題趙虛一山水圖
我愛青山欲歸去偶見生綃喜還住層巒曡嶂遠冥濛
旭日東生光彩注簾隂微閃數枝丹疑是巖前半開樹
晴嵐曉翠千萬重一覽底須攜杖屨郭生十年不相見
筆意從容入天趣青田道人如瘦鶴能跨生駒窮海岳
何如挂此素壁間終日焚香相對問政爾胷中有丘壑
烏帽黃塵漫飄泊向來山中我醉眠白雲孤飛興悠然
清幽到處畫不出自遣數語人間傳
送郭教授歸鎮江
長江日夜東南來千巖萬壑雲屏開樓船挾㯭行若飛
白晝擊鼓轟晴雷屹然中流浮兩峯颶風撞瀾勢欲迴
珠宫貝闕掩靈怪滉漾百尺瓊瑤堆扶桑之西接巨島
日月出没荒城隈英雄遺跡尚可識人物往往鍾竒才
嵯峨黃鶴起烟霧杜鵑花落蒼莓苔當時我馬曾駐息
浩歌散策為徘徊霜髯古色猶在眼恍若薄夢墮飛埃
六年買屋住京雒鳳毛忽來光璨璀論交問舊喜復嘆
詩酒解后常開懷如何掉頭不肯住笑張短席懸歸桅
故山早晩我亦往莫遣猿鶴相驚猜
送劉道夫
西罨松篁路雪消沙水清天寒行役倦酒醒别愁生落
日横車影長雲送雁聲梅花應未發留待照春晴
秋日陪集賢學士趙公敬夫憩龍山玄真宫
山轉疑無地人家近隔村野田秋穫閙岡路晩行喧川
淨雲生石溪平水到門偶尋高士隠相見遂忘言
和鄭義山韻
自笑謀身拙相逢客歲寒江湖猶泛梗日月奈飛丸凍
雪封階合微燈照影單鄉愁千萬斛消得酒杯寬
陽墅道中
馬上千峯列溪行不盡源野船高似屋山縣小如村路
繞田間曲池漫雨後渾靜來應最樂綠樹擁柴門
燈花
今夕離家遠燈花儘意開綠烟浮小暈紅焰落輕煤影
照頻占喜心挑莫見猜遙知兒女坐歡笑對銀臺
和戴剡源同史憲使游三天洞二首
洞底天無隔多應禹鑿開海聲通屈曲石汗洗塵埃欲
探巖崖去空令杖履回無端僧占住多少後人來
古寺何年建形低屋亂巢老松擎雨蓋修竹拂雲梢石
壓泉聲伏山迴隴勢包追隨記今日照影俯池坳
同朱克齊蔣教授游大梵寺二首
遠客閒無計微官欲賦歸偶尋幽寺去頗覺俗情非涸
澤飢鷹戀高空獨雁飛西風如有意向晩襲人衣
梅竹野人家横塘跨古槎日斜鳴遠犢風急亂棲鴉細
路妨行轍高樓促怨笳感褱無盡景流恨到天涯
再和前韻二首
喬木蒼烟合清江旅雁歸功名遺史在城郭昔人非家
遠書猶隔春隂絮欲飛緇塵空滿眼終日在征衣
清溪盤百曲虹影駕横槎春事怨行客夕陽啼亂鴉山
明分衆木天闊散悲笳却羡僧家勝推窗瞰水涯
居庸關蚤行
茅屋聞雞起羸驂並轡行澗深孤碓響山暗數燈明細
憶昔題處空慚不棄名客愁偏切耳斜月候蟲鳴
槍竿嶺
薄宦辭家遠經秋未得歸直隨山北去却背雁南飛川
淨白雲起郊平紅樹微憶曾留宿處立馬認還非
次韻袁伯長舟中雜書三首
百里長堤上蘢蔥夏木清山雲含雨重溟浪挾風輕弱
質辭官責歸心數驛程江湖眼前闊點點白鷗明
憶昔相逢日維舟夕樹邊岸花飛别酒江雁落鳴絃夢
斷三年客雲分萬里天因君共行役撫卷重悽然
漸老慚何益扁舟稍涴塵貼雲鷹翅闊浮日草光勻坐
惻民風歉行甘客計貧遙知故園竹新綠半成筠
宿三閘
小市人家簇扁舟晩色晴山迴傾地勢閘險著溝聲岸
石篙存迹溪風樹引清明朝順流去萬里眼初明
濟州
舊濟知何處新城久作州危橋通去驛高堰裹行舟市
雜荆吳客河分兖泗流人烟多似簇䀨耳厭喧啾
清河
溪碧石生處山青雲起時藕花紅映岸藤蔓翠牽籬落
日漁家網微風酒市旗順流船漸急翻覺去心遲
彭城夜泊
今夜彭城月樓頭又許高故鄉千里别浮世百年勞酒
力消殘夢詩褱起舊豪西風稻粱雁江海去嗷嗷
真州
一雨淮南霽新城喜暫登江平流浩浩山遠路層層大
舶連檣發高樓列檻凭北居殊覺久眼畏火雲蒸
郊行
樹末炊烟綠人家住澗西風輕鸎語滑泥重燕飛低病
渴憐新釀閒吟憶舊題小莊蠶最熟喜欲報山妻
無題
馳道塵香逐玉珂彤樓花暖弄雲和春風漸綠瀛洲草
細雨微生太液波月榭管弦鳴曙早水亭簾幕受寒多
少年易動傷春感喚取佳人對酒歌
立秋日留陽墅菴
林隂敧枕午雞啼薄夢驚回盡巳迷漠漠蒼烟杉一徑
粼粼碧浪稻千畦龍湫賸救年來旱虎跡新行雨後蹄
自表瀧岡何日事傷心淚灑夕陽西
久留翰院思歸
日日思歸未有期夢魂幾度繞園池白雲滿地山深處
紅日當簷雪霽時竹外板輿春步小花開銀燭夜筵遲
好將烏鵲頻占喜便買歸舟泛碧漪
寄張芳洲
客裏秋風厭道途歸來決策侣樵漁知心白石烟霞在
滿眼青山故舊疎畏熱還思親枕簟愛閒應媿負琴書
麻姑池上花如錦何日相過駕短車
舟過湖州
樓臺金碧照嵯峨故國諸公奈樂何遼鶴歸來城郭在
海鷗飛處水雲多春迴廢苑花新發愁滿空船客自過
回首蒹葭三十里天風落日斷漁歌
得家書
睡起相思勞寸心卷簾無語立簷隂故人千里碧雲合
斜日半川紅樹深江雁忽傳秋後信隴梅應待雪中尋
天涯奔走成何事輸與寒窗抱膝吟
通州道中
萬雉參差雲霧開四千里外客重來平岡日出車牛喘
古道塵飛驛騎回白玉至今傳楚璞黃金自古說燕臺
高樓紅旆應如昨莫遣新愁到酒杯
褱胡則天
疎林日暮雨潸潸睡起秋聲滿樹間高閣卷簾人北望
短帆隨雁客南還棲遲自覺身全懶憂患潛驚鬢欲班
應有山靈迴俗駕不妨長日掩雲關
餞王敬叔
十年湖海一尊同醉裏那知鬢欲翁投轄不緣今日雨
論文未減昔人風春隨流水三分盡酒重交情百罰空
莫道雙溪堪舉棹片雲來往敬亭東
寺丞公索賦鶴雛
楚楚玄裳映縞衣長身漸見頂丹微未乘遼海秋風去
應待緱山夜月歸珠箔小開頻飲啄玉琴閒弄學鳴飛
主人馴養情方狎莫似鷗盟海上機
五月三日出城南書所見
短衣出郭暑風清衮衮西山晚日明密樹蔵村疑斷徑
小橋分市識荒城碧涵波暈隨魚没白隠沙痕逐馬生
到眼天機無解處亂鴉欲息更縱横
邳州
荒城十載路重經暫艤扁舟坐驛亭春到梅花何處白
雪晴山色向人青驚心家遠書難寄迎面風寒酒易醒
莫憶牽衣兒女態曉猿夜鶴笑林扃
采石磯
斷磯江上碧嶙峋漠漠蘆花轉岸頻舟小風微猶勝馬
山高石立宛如人羡渠釣艇滄波闊老我征途白髮新
寂寞蛾眉在天際遠烟青處晩雙顰
惠安橋
涔陽山水壯南州千尺飛梁連去郵蛟鱷翻濤聲吼夜
虹霓分雨氣横秋險疑雲棧通車馬高比銀河挾女牛
鉅萬功成書太史絶勝舟楫濟中流
送馬伯庸學士赴上都
人間六月沸炎波上國清涼樂事多視草舊傳真學士
散花新起病維摩千年結友心相似萬里辭家意若何
料想勝游偏得句秋風先寄雁南過
過河西務
兩年衣袂撲京塵出郭青山照眼新食禄無功酬聖主
棄官歸隠奉慈親交游此别三千里衰病今逾五十春
自笑虛名成底事閉門何恨著書貧
送師道姪赴太常奉禮并寄勉師泰二首
江浦風帆拂翠微官程日日去如飛容臺晝靜花明珮
玉禁春深柳染衣隨直定知車北上思親莫忘雁南歸
青雲故友應相問為說烟蓑老釣磯
四月含桃喜薦新紫衣贊禮屬芳辰官稱猶是青氊物
老大潛驚白髮人客久虀鹽憐汝弟病多藥石愧吾身
小窗風雨連牀夜記取挑燈莫厭頻
司業李公哀輓
山立庭紳聳衆觀名高真不愧儒冠文章清廟蔵琛玉
勛業烏臺振羽翰譽重朝端知有子貧憐身後似無官
百年耆舊凋零盡展卷哀辭忍淚看
賦牡丹(得千字)
曲檻春如錦晴開曉日妍樹搖風影亂枝滴露光圓玉
佩停湘女金盤拱漢仙翠填宫鬢巧黃染御袍鮮力費
青工造名隨綺語傳細翎層擁鶴弱翅獨迎蟬倚竹成
雙立留華任衆先久看心巳倦欲折意還憐洛譜今存
幾吳園路憶千可應頻載酒相與醉華年
次王士容經歴賦廣東二十韻
巨鎮雄江表炎州介嶺巔通津波險涉接驛路高緣土
貢來遐遠輿圖按末顛獷民疲鬭蟻狡吏攫飢鸇蠱念
山多瘴蒙知地出泉黃浮烏影淡紅暈蜃光連石老苔
成蘚崖隂筍作鞭翠屏開近嶂素練杳迴川禽弄千般
巧花分四序妍九重嚴政治六轡選時賢喜際風雲會
同沾雨露天勝談蓮幕内妙句藥階前苦味㯽榔好清
香茘子縣罕逢苑北馬富聚海南船古跡荒城碣晴炊
野墅烟行經韓子竄蠻恥越王偏賈客財常萬僧尼寺
或千整絺冬亦爾乘屩俗依然人物生唐相儒風盛孔
編快心時小憩過眼境頻遷發興超言外銷愁向酒邊
入朝應報最何得賦歸田
題虞少監小像
巖壑高堂上烟霞眼底清向來曾寄迹老去未忘情茅
屋蒼林掩藤崖白道縈遠峯雲際直孤嶂水邊横宿雨
分濃澹斜陽閃晦明折梅驚雪墜倚竹待風生嶺斷炊
烟補沙迴甃岸傾雜花浮野意飛瀑送溪聲婦饁忻鳩
喚兒耕感犢鳴攬衣隨處坐曳杖有時行拄笏曾招爽
投簪每懼盈他年著書樂應不愧虞卿
舟宿荻港
冉冉秋雲暮衝寒買去船長江瀉吳楚故國澹風烟日
黯蘆翻雪磯危浪拍天蛟鼉潛暗壑雁鶩起平川虎飲
沙遺迹龍歸窟濩涎岸崩縣老樹山暗失層顛靈廟森
長戟奔灘抱古廛漁家罾網集商舶鼓鉦闐登覽誰無
恐漂零客有篇浮生行役苦即合卧林泉
槍竿嶺
百折迴岡勢欲迷舉頭山市與雲齊經行絶似江南路
落日青林杜宇啼
李陵臺次韻楊學士
青山繞驛客重來十里羸驂首重迴今古李陵悲絶處
夕陽野牧下荒臺
上藍寺(在洪城内乃馬祖道場)
古寺迴廊雪滿階官閒因訪老僧來一方晴日簷聲響
絶愛小窗臨竹開
舟中偶成
稻花水落正魚肥湖上孤雲帶雨歸林影倒涵波鏡動
白鷗低傍釣船飛
過廣德
黃塵鞍馬夕陽邊不到桐川十二年萬事只多新白髮
虚名何日賦歸田
偶成
㶑㶑横塘柳四圍雨餘來看綠隂肥燕翎拂處波如縠
半幅深紅漾落暉
池州郡齋除夜寄呈家君
郡齋寥落夜無眠紙帳青燈思悄然不是今生惜今夕
却緣明日是明年
望池州山
少年江上一官閒老去重來似夢間欲覓故人行樂處
白雲遮盡九華山
慈湖磯
碧蘿交蔓絡崖隂潭底潛蛟萬仞深今古江流推不去
溼雲長護最高岑
題扇
花禁春遊玉輦遲君恩同載妾深辭娉婷團扇秋風底
猶似增成寵幸時
寄報國寺訢笑隠
江海無端客路長扁舟明日棹滄浪遙知風雨溪窗夜
夢逐潮聲到上方
元詩選初集卷二十二
