元詩選初集卷三十六庶吉士顧嗣立編
宋逸士无(亦作無)
无字子虛舊以睎顔字行名名世家于晉陵以
兵亂遷吳冒朱姓至元辛巳其父國珍領征東
萬戸案牘適病痿无丐以身代許之入海抵竹
島風雹交作隨驚濤上下經高麗諸山罹沈痾
瘦骨柴立未嘗廢吟咏歲丁亥中丞王西溪舉
茂才以奉親辭子虚初侍親西江從歐陽巽齋
學壯歲負氣視富貴若不經目性畏酒處衆多
漠然遇故人輒抵掌劇談絶倒而後已自為吳
逸士銘曰无生宋景定庚申髫年幹流東西時
雖搶攘而學不怠乙亥世變舊業俱廢遊方遐
覽寸隂靡留谷隱巖棲莫景將迫淟涊隨時以
微吟自怡得瘞骨先人冢傍見高曾于地下幸
已時子虚年八十有一至正庚辰歲也趙子昂
稱其詩風流藴藉皆不經人道語鄧中父云其
大篇如天孫織綃雲經霧緯自出機軸小律則
日光虹彩渾然金璧穠麗縝密而不豔含鬱靜
婉而不怨其深于唐之變也馮海粟與知最晩
一見其翠寒集亟序而鋟之謂如承恩金馬詔
失意玉環詞落月今誰弔長庚夜自明雖使太
白復生亦當為子虚擊節子虛詩雅秀絶倫宜
為當時名輩所推重也他如啽囈集一卷雜咏
古人軼事于文山曡山陸君實韓氏諸作尤有
餘悲焉鄧中父所謂議論諷刺揬賾闡幽又不
當徒以詩論之矣
烏夜啼
露華洗天天墮水燭光燒雲半空紫西施夜醉芙蓉洲
金絲玉簧咽清秋鼙鼓鞭月行春雷洞房花夢酣不逥
宫中夜夜啼棲烏美人日日歌吳歈吳王國破歌聲絶
鬼火青熒生碧血千年壊塚耕狐兔烏銜紙錢挂枯樹
髑髏無語滿眼泥曾見吳王歌舞時烏夜啼啼為誰身
前歌樂身後悲空留瑟怨傳相思烏夜啼啼别離
公無渡河
九龍爭珠戰淵底洪濤萬丈涌山起鱷魚張口奮靈齒
含沙射人毒如矢寧登高山莫涉水公無渡河公不可
止河伯娶婦蛟龍宅公無白璧獻河伯恐公身為泣珠
客公無渡河公不然憂公老命沈黃泉公沈黃泉公勿
怨天
戰城南
漢兵鏖戰城南窟雪深馬僵漢城沒凍指控絃指斷折
寒膚著鐵膚皸裂軍中七日不火食手殺降人吞熱血
漢懸千金購首級將士銜枚夜湥入天愁地黑聲啾啾
鞍下髑髏相對泣偏裨背負八十創破旗裹尸横道旁
殘卒忍死哭空城露布獨有都護名
公莫舞
公莫舞公莫舞鴻門王氣歸真主何人睚眦赤龍子手
循玉玦目相語令公莫舞公楚舞劒光射日白虹吐人
發殺機天不與撞斗帳中唉亞父霸業明朝棄如土
長門怨
金壺咽淚蓮花澀銀箭浮遲渴烏泣知更阿監羅襪冰
瞑對星河玉階立内官唱漏催曉籌芙蓉夢破燕支愁
起來妝罷窺繡戸三十六院殘燭幽建章風傳鳳吹遠
翠華晨幸昭儀館箜篌不語心自語愁長如天恨天短
紅裀暖踏楊花雪絳縷閒封守宫血鸚鵡空猜警蹕聲
春寒緊護流蘇結
枯魚過河泣
北溟有鯤歕薄崑崙氣吞積石摧禹門過河河水枯蹤
跡困泥塗垂涎向海若能濟涓滴無中流有魴鯉不貸
斗升水巨口走噞喁逆遊莫若鮪鯤兮鯤兮爾泣何由
龍伯知決雨津倒天池洚水横行隨鯤所之楊鰭為謝
魴與鯉還有桃花春漲時
玉津園棄景鐘歌
炎精不靈火不德赤熛怒帝喪英魄羿弓射日日無光
黃金大鏞破釡色天崩七廟移神虚鬼哭長陵一坏土
十二盤傾夜月寒漢銅仙人淚如雨六龍屈曲眠秋草
草根蟪蛄語昏曉紫苔滿地愁古春東風吹得乾坤老
蝸涎鳥篆銀泥剥烏啄蒲牢戲左角更殘漏斷聲莫聞
凡雞司晨尊鐵鐸
妾薄命
雲母屏琢春冰鮫女織綃蟬翼輕比妾妾薄命比君君
薄情紅綿拭鏡照膽明還疑妾貌非傾城傾城從來有
人妒况復君心不如故故人心尚峯九疑新妾那能無
故時補天天高填海海深不食蓮菂不知妾心
天馬歌
天馬天上龍駒生天漢間兩目夾明月蹄削崑崙山元
氣飲沆瀣躍步超人寰天上玉帝老不騎饑食虎豹曉
出關滅没流彗姿欻忽紫電顔黃道三十六萬里日馳
週天去復還時乎降精渥洼中龍性變化終難攀天馬
來瑞何朝化為龍應童謠騶虞仁獸恥在坰龍亦絶跡
歸赤霄風沙豈非無大宛種雖有八極安能超天馬來
雲霧開天廏騕褭鳴龍媒龍媒不鳴鳴駑駘
古硯歌
神媧踏雲補天去遺下一團蒼黑天千年萬年乾不得
長帶盤古青紫煙玉工剖天天化石石内星精有餘魄
琱光發炯成禹璧海王川后輸玄液帝青呵霧坤倪溼
匣月不開太隂泣破天殘缺無人補一穴絲絲漏春雨
空藏老石磨今古補天何時與天語(馮海粟云子虚烏夜啼公無渡河戰)
(城南公莫舞至妾薄命古硯歌諸詩皆古錦神林鬼塚外帶三分鳳麟洲上飛仙羽翮格力)
湖上意
晩過鴛鴦浦無心唱採蓮莫嗔蘭槳急為要趁前船
甘露寺放舶至瓜洲風
天造西來險山逥北固形斷崖纏赤日孤柱擘蒼溟此
地何能限長江或有靈然犀夜照浪飲馬曉吞星鐵鎖
沈寥廓樓船没杳冥乾坤一衣帶吳楚兩郵亭擊楫人
人倦吹笳處處聞海門沙自白瓜步草猶青夢墮浮家
樂魂遭捩拕醒計程秋獵地問舍莫漁汀倏忽波濤變
悤忙網罟停疾飇移蚌室暗雨卷龍庭贔屭黿鼉壯谽
谺樹石腥危檣連偪仄高岸失竛竮世事無深測生涯
獨未寧愁煩復消釋題咏紀曾經
送鄧侍郎歸江西(光薦)
中國衣冠盡孤臣蹈海迴秦思魯連操漢憶賈生才天
遠文星隱江平晝鷁催人尋芳草去雁到故鄉來山色
催行櫂波聲送客杯身還蘇武節夢泣孝陵臺水落蛟
龍縮城空鼓角哀蒼梧雲浩蕩黃屋浪崔嵬夜雨江蘺
溼春風杜若開祇令少微動慎莫應三台
李翰林墓二首
嗜酒傲明時何因賀監知承恩金馬詔失意玉環詞名
與三閭並身將四皓期匡山有書讀應亦歎歸遲
一騎紫鯨去空掩謝山塋落月今誰弔長庚夜自明乾
坤沈秀氣江水帶哀聲天上多官府文章不可輕
長相思
昨夜相逢處朦朧春夢中遼西書不到莫是戍遼東
次友人春别
波流雲散碧天空魚雁沈沈信不通楊柳昏黃晚西月
黎花明白夜東風秋千庭院人初下春半園林酒正中
背倚闌干思往事畫樓魂夢可曾同(子虚律詩工絶海粟盛稱此詩中聯高季)
(迪評其詩謂澹蕩遒逸于虞揚范揚外别樹一宗亦篤論也)
答王子長
病後得書頻情知未立身孤燈風雨夜兩處别離人乙
鳥歸來社辛夷開過春如逢元白問莫說為詩貧
廢宅
金谷花開得幾春東風吹逐路傍塵蛙鳴私地為官地
燕認新人是故人珠履賣錢豪客散玉釵乘傳舞娥顰
獸環一鎖歌鐘斷時有鴞聲恐四鄰
春愁
金雁塵香暗鳳絃紅繩風緊閣秋千園林寂莫無鶯燕
一段春愁是杜鵑
南峰宴坐僧
空巖槁木形入定㭺松扃鵲供銜來果猿看誦罷經雲
霞埋衲重苔蘚上鞵青只有樵人識曾因採茯苓
銅陵五松山中
樵聲聞遠林流水隔雲深茅屋在何處桃花無路尋身
黃松上鼠頭白竹間禽應有仙家住避秦來至今
山中書事
學道志雲霄自然塵念抛雨寬琴上線風響樹間瓢果
熟供猿食松高任鶴巢看他陳處士終被華山招
金陵送倪水西之江陵
楚江江上莫雲東萬里春波去意濃桃葉歌殘秣陵酒
棃花夢斷景陽鐘沅湘水落瓊瑶合巴蜀山來錦繡重
回雁峰前見歸雁相思何處再相逢
華蓋峰逸人
十步九巖壑結茅無四鄰山中春雨過水上落花新採
藥逢毛女焚香對羽人時攜一瓢酒醉著去朝真
寄王子長
薄宦仍依楚長聞傍酒墟客愁三月盡春夢五更初吟
卷看花掩行牀並竹鋪江湖有佳句知我每相於
春閨
閒畫金釵記遠人杜鵑啼血又殘春琵琶絃上無多字
近日相思彈不真
送僧還天目
瓶錫亂峰西藤蘿晝掩扉山藏翠微寺僧向白雲歸梵
寂風沈磬禪深雪到衣想曾行道處猿鳥共忘機
寄郴陽廖有大
遠宦身安不題書淚幾行千山萬水路一日九迴腸鶗
鴂懷春語蘼蕪入夢香王孫歸未得歸得早還鄉
沙門島
孤嶼壓滄海風濤直下危鮫人依蜃市魚女祭龍祠月
黑犀牛鬭波紅螮蝀垂登臨有竒觀感慨但言詩
牆頭杏花
紅杏西鄰樹過牆無數花相煩問春色端的屬誰家
墨梅寄因上人
夢覺霜林墮月眼明野水浮枝横玉不吹春去斷縑閒
寫相思
苹
風波長不定浪跡在天涯莫怨身輕薄前生是柳花
山中僧
雪頂霜眉齒半稀跏趺苔石看雲歸山童埽葉鶴飛起
狼籍松花滿衲衣
唐人四馬卷四首
金銜初脱齒新齊蹄玉無聲赤汗微昨日杏園春宴罷
滿身紅雨帶花歸
簇仗回來玉勒閒黃門牽向落花間君王不愛長楊獵
嘶入春風十二閑
霜蹄踏月早朝回尾弄紅絲拂紫苔日暖龍池初洗罷
尚方聞進御鞍來
太僕新調試錦韉九重日色照連錢春來興慶池邊路
偏稱宫中軟玉鞭
宫人斜
步搖明月冷無光骨掩春泥草亦芳豔魄不隨紅粉盡
化為蝴蝶舞昭陽
猿
巴峽聞聲愁斷腸冷泉照影綠隂凉藤搖亂雨領兒過
樹曬斜陽拾蝨忙獻果去尋幽洞遠攀蘿來撼落花香
空山月暗無人見啼入白雲深處藏
鶴
毛骨珊珊白雪清千年世上頂丹成晴飛碧落秋空閣
露立瑶臺夜月明仙島雲深歸有信天壇花落步無聲
時來華表何人識依舊翻身上玉京
寄題無照西園
近地樓禪室祗園草木薰鞵香花洞雨衣潤石闌雲松
吹和琴雜茶烟到樹分遥知道林輩來此論玄文
揚州即事
玉壘開方面金湯控上游連營驃騎宅重柝雁行樓彊
弩虚空發飛橋日夜浮煙生烽燧地草死虎狼秋此處
兵威震當時國步憂六年襄郡守三策藎臣謀大將深
圍陷長江萬里休兩淮先按堵孤注獨横籌破竹纔乘
勢聞風已置郵乾坤機軸轉海嶽版圖收春變山堂柳
波通汴水鷗平坡南下馬遠渡北來舟無復瓊花夢猶
餘芍藥愁塵埃何豎子還擁黑貂裘
玉環病齒圖
一點春寒入瓠犀海棠花下獨顰眉内廚幾日無宣喚
不問君王索荔枝
杜工部祠
老病思明主乾坤入苦吟秋風茅屋句春日杜鵑心詩
史孤忠在文星萬古沈秪應憶李白到海去相尋
山中
半嶺松聲樵客分一溪春草鹿成羣採芝人入翠微去
丹竈石壇空白雲
湘竹杖寄無住
采向舜妃江廟前得來賈客木蘭船老宜泉石搘慵態
吟稱煙霞倚瘦肩宴坐夜和金錫憩經行春卓紫苔穿
知師道價神龍護莫漫騰空去九天
老將
殺氣消磨暗鐵衣夜看太白劒無輝舊時麾下誰相問
半去封侯半不歸
老馬
瘦蹄生入玉門關病放沙場戰骨閒歸齕殘芻應有淚
將軍頭白戍天山
老農
倩搔背痒坐深邨愛說前朝賜帛恩縣帖不來尋社長
自攤牛契教玄孫
老牛
草繩穿鼻繫柴扉殘喘無人問是非春雨一犂鞭不動
夕陽空送牧兒歸
如鏡伐竹架過牆蒲萄斷竹插地復生枝葉無住
序曰瑞竹余以詩贈之
為引寒藤延晩翠試裁碧玉動秋根鳳稍依舊生虚籟
龍籜將相添遠孫林月過庭窺斷影茶煙潤色到啼痕
湯休麗藻題還徧貝葉應多此處繙
無題
花影玲瓏滿繡牀自調綠綺背紅窗惆悵佳期學絃線
七條哀怨不成雙
寄衣曲
征衣須早寄遥憶藁砧寒莫訝啼痕少相思淚已乾
贈竺鍊師
姓疑乾竺古先生霞外幽棲近四明履斗星移冠劒影
步虚風引珮環聲蘂宫夜喚青鸞降花洞朝騎白鹿行
長使芝童看藥竈為耽瓊液過蓬瀛鶴傳仙語歸華表
魚寄丹書上赤城怪石醉中拈筆畫險棋靜裏按圖爭
玉桃竊慣慵留種瑶草尋多盡識名縮地日攜龍作杖
卧雲時約鳳吹笙海邊定與安期遇關上當逢尹喜迎
我本翠寒山道士相隨便欲採黃精
贈日東僧
肄業重溟外隨緣大夏中錫飛鯨海靜杯渡蜃樓空音
信千峰隔華夷一水通秋深故國夢應與逝川東
江南曲
遥天碧蕩蕩遠草綠愔愔并作相思海春來一樣深
蕃釐觀感瓊花
后土祠南裔坤維媲室家國封嚴典禮宫祀尚褒嘉不
是神靈異焉能眷邇遐應須有玉女到此賞瓊葩麗服
從空降明妝倚日斜同揮五雲扇共駐七香車月姊差
調粉風姨罷散花青童迴降節金母屏彤霞故事唐時
盛佳名數代誇塵根雖下界天意在中華雪讓瓏璁巧
冰銷刻鏤瑕人間惟獨爾地上更何加萬蘤殊寥落羣
芳避豔邪玫瑰誠執御芍藥等泥沙聖運俄驚輟兵強
忽肆拏舛訛難核實真膺遂聱牙雷雨還驚蟄潛藏重
發芽旁枝微舊崛新葉漫榮荂尤品終蕪沒珍蕤逐水
涯兩朝成草莽九廟雜龍蛇古殿蘭旗暗殘爐桂燎賒
蕣顔愁想像珠樹絶驕奢寂莫無雙譽徘徊但自嗟八
仙聊免俗消得寶蘭遮
送母丘秀才自黔中歸益州
黔南萬里地劒外去寧親蜀魄花成血山魈樹隱身竹
枝歌峽夜㭨子醉蠻春歸訪王孫宅彈琴有故人
寄山中僧
名山舊隱巖巒秀精舍蕭閒殿閣虚像禮旃檀千古佛
經翻貝葉五天書獸依草座跏趺後禽下花臺施食餘
空翠溼衣横即栗紺泉澄蓋涌芙蕖鷲峰夢遶雲中寺
鹿苑身棲物外居清梵夜迴松月冷孤禪晝起栢煙疎
曙鐘寒韻侵虚籟午供春香入野蕪道念有時憐老病
塵緣無計問真如遠公若許來同社陶令何妨去結廬
便向東林傍尊宿菩提從此發心初
遊三茅華陽諸洞四首
冠帶寒星帔剪霞步虚去宴玉宸家醉歸却跨青鸞下
衝落碧桃無數花
玉案清香徹夜焚紫煙成蓋覆茅君數聲金磬秋壇霽
敲碎遥天一縷雲
書滿琅圅祕不開雲窗霧閣鎖青苔門前白鹿將麑過
定是避秦人引來
淡染雲霞五色衣杏壇朝罷對花披洞中養隻千年鶴
長被仙人來借騎
杭州
錦繡波翻太液空一池寒雨落芙蓉内前尚有中官住
却聽西蕃寺裏鐘
羅嗊曲
玉井荷花碧中藏偶意深綠房千萬菂多少可憐心
淵明
心寄羲皇上生逢晉宋時風流千古意只有杜鵑知
馬塍
桃李宫城近偏承雨露恩至今耕種地一半作花園
蘇堤
漢苑花何處唐陵栢已空相逢大堤柳令我憶蘇公
玉津園
御愛花無主長生樹幾時青青輦路草盡屬牧羊兒
景靈宫
孟月祠原廟都人憶故宫當年駕幸處喬木鳥呼風
杭州
山勢猶龍鳳行宫已劫灰北人偏悵望曾見汴京來
建業懷古
離居迫馳道晨往内西門屏營無顧問偶逢路人言昔
有六代宫今為百姓園阿閣餘故基層城但頽垣金鋪
失嚴邃玉座變荒原陳昏早墮滅隋奢亟崩奔樂極終
復悲替興相覆翻結綺徒構恨臨春工鎖冤貴嬪豔亦
無麗華皆不存高堧鳥烏集沃壤蓬蔴繁鴞如拜月魄
蝶化尋芳魂草遺舊裙色花泫新啼痕空餘龍津水流
入魚藻渾猶涵睿澤在尚感陽和恩孰知涓滴微曾悦
萬乘尊坐令芻蕘賤禊飲汙其源念彼禾黍地凄然難
具論寵深乃見辱涕下還成吞
海上自之罘至成山覽秦皇漢武遺蹟
霧氣沈坤極濤聲撼北溟雲霞五色水丹碧萬重屏脈
絡華夷秀并吞宇宙青石梁横地戸洞構壓風霆砰磕
紛鳴鼔漰渹疾建瓴提封思霸主巡狩陟遐坰黔首何
多難皇居不少寧山驅麟避藪海塞蜃遷庭鹵簿周荒
服鱗蟲畏典刑天吳驚象駕精衛泣鑾鈴浪激秦嬴怒
崖崩漢武靈空悲祖龍死但覺鮑魚腥采藥終驕妄求
仙竟杳冥惟聞傳二世無復享千齡古昔飛騰客能存
變化形解交烏兔髓定翳鳳凰翎玉檢微藏旨金丹别
有經東華司笇歷南岳攷攻銘億劫開玄閟三宫護紫
扃睿仁斯可冀滛㬥詎堪聽漫致安期舄虚邀阿母軿
昆池波鼎沸阿閣土花零夜雨蛇升樹春潮蛤上汀茂
陵迷亂草禁苑暗流螢奢侈如飄電危亡若炳星明君
當至治方士或來停火宅休生棘情河易轉苹願逢清
靜化昌運幾時丁
憶舊寄金陵馮夀之
憶昔江東日離居託孟鄰儒家見君好談席偶情親南
斗文昌近西山爽氣新驪珠驚俗眼瓊樹倚芳晨大雅
今重覩竒才豈易倫珊瑚生海網汗血出天津句滿雞
林賈名齊雁塔人傳經心入聖用筆意凝神射策應先
手藏環定後身巨流思待濟吾道詘當伸落魄傷遲邁
依棲笑隠淪三年為倦翼萬里作窮鱗伏枕思霜橘歸
溪戀紫蓴鴻稀石城信魚隔太湖濱故宅閒多草空船
獨採蘋夜吟酬蟋蟀莫景歎麒麟老恐襟期斷悲懷轍
跡陳舊峰還似洛淮水想猶秦勝地登臨數殊鄉夢寐
頻潮吞李白月花動謝安春有興須相覓無聊漫自呻
休疑交契闊尚覺膽輪囷遠物那堪贈佳期欲細詢勞
歌因奉寄題罷更沾巾
詠石得天字
肢脈崑崙析胚渾混沌先靈分玄鳥峙秀聚景雲鮮覆
壓風雷窟技撑宇宙穿崚嶒敧篠霧歴棘聳蘿煙嶪嶪
棲危壁磷磷過瘦涓雨攻繩眼斷浪擊彈窩圓筆架珊
瑚豎屏圍瑪瑙偏骨攢獰鬼竦脊凸老蛟跧劒卓空蒼
色矛森紫翠顛醜宜鐫鳥篆剛可利龍泉怪漬潮紋溼
頑和地軸連篔簹稍映帶薜荔葉縈纏磊磈蛇身縮崩
崢鳳勢偏蘚侵題字處藤絡倚笻邊碎礫鋪文貝尖峰
斫黛蓮竇深膏乳滴甃潤土花沿儼若峨冠者昂如峻
士焉磴危欺木屐磯滑怯苔氊移恐嵐光動捫嗔野蔓
牽衝湍聲類磬謝瀑韻成絃硬性辭斤鑿嵌形欠晝傳
鼓歌傷莫續鼎句歎難聯砥礪誠由著磨礱學及遷畜
竒希抱璞鍊餌詫飛仙寸勢垂千仞嵬胎結幾年巖暉
知産玉峽束見奔川織女支機穩山人作枕便隕星沈
戰域敲火出魚船異或稱羊化疑應訝虎眠龜埋遺碣
下麟仆古塋前屹立中流壯平施大礎堅懷沙嗟放逐
凝魄惜嬋娟德必穹碑紀詞當巨硯研險思經灩澦功
擬勒燕然嵩岱歸諸掌蓬瀛寄一拳不須填碧海直欲
補青天
答無住和太初韻見寄
寶地人來少檉隂自晩晴片雲依石潤孤磬出花清竹
筧分泉細檀煙上㲲輕勒銘留水寺應供宿江城適楚
濤喧定歸吳雪滯行雨苔粘凍屐廓葉覆閒枰琴為蛇
紋買書因鳥跡評眼高無佛祖詩癖有山兄句妙唐風
在心空漢月明晝禪休樹影夜梵雜松聲夏减遊方興
秋添住岳情何時修白業去結嬾殘盟
上馮集賢
忠言如海膽如山趣入金門虎豹間玉筍曉班聯鷺序
紫檀春殿對龍顔氣凌百辟星辰動賦就三都造化閒
豈向長沙淹賈傅淳風會見筆追還(大都有紫檀殿)
送陳行之之信州推官
漢守曾懸榻家聲復世綸贊廉推雅士列郡重嘉賓昭
代詳刑讞賢僚體聖仁袴襦憐故老狴犴念冤人英幹
登時望文華異等倫固宜膺寵渥豈但活罷民江左名
藩舊風流佐幕新平反須有頌剛決看如神郗鑒初榮
養黃香早締婣錦還鄉巳晝綵戲室俄春自補尋山屐
誰親墊雨巾拊循恩易洽煦嫗俗當湻曲動陽關曡尊
移祖帳陳未能忘手握何得更情親羡爾丹霄貴悲余
白髮貧尚期金鼎藥猶客素衣塵巖壑將幽賞煙霞欲
隱淪交游千古事離别百年身楚澤寒多雁吳波暖見
鱗相思不相見音問莫辭頻
寄翰苑所知
多士當文治明良際盛時騷壇先佩印策陣已搴旗西
極蹄千里南溟翼四垂疾雷天地破崩嶽鬼神移學過
三都賦神超七步詩隂何須大賞鮑謝只平欺尺璧光
難掩華鐘響發遲人遊丹桂窟鳳噦碧梧枝漢室方虚
席枚皋復擅詞數承恩詔見趨赴重官儀黃閣登清要
蒼生息舊疲星辰侵履舄桃李傍階墀珂里豪家逐銅
駝樂部隨行歌金騕褭醉舞玉參差杜曲花偏滿蓬壺
酒不辭弓開射熊館劒倚化龍陂秀彦居同宷軒車出
共馳侯門相雜遝寒素獨吁嘻塵榻應容下仙舟可待
追亦慚才莫逮終負志難衰攀附羞蘿蔦傍徨向路岐
末酬題柱興徒抱練絲悲幽谷音猶澀鹽車力尚卑泥
塗淹騄駬荆棘困黃鸝睍睆還求㕛騰驤却避羈愁呤
長鋏伴閒夢矮牀知縫掖今誰貴乘桴任所之短章非
善頌聊以展吾私
尋貞白先生舊居
百折歴雲嶠千花通水源寒藤垂到地怪石立當門白
壤鍊丹赤清池磨劔渾曾來誦經處片雨滴苔痕
已亥秋淮南饑客中懷故里朋遊寄之
行李依吳榜飄蓬更楚鄉山川歲云莫風雨夜何長此
地從兵革斯民復旱蝗薦飢懷賑粟久渴望攜漿船婦
爭遺穗樵童拾棄芒哭喪多藁葬征旅少贏糧豈有災
重并而無戸損傷一年租幸免衆口飯誰將生晩羞干
禄憂時念彼蒼悲歌思請劍頽墮輒椎牀宵枕當寒溜
晨梳候曙光牧羊人戢戢放馬草荒荒木落明秋野江
空月照霜城烏頭并白水樹葉先黃羈客情難遣朋儕
興不忘投瓊花院内博塞竹林傍尚恐詩盟淺猶嗔吏
鞅妨偏提隨欵段笭箵下滄浪稍遂田園計終須蘿薜
藏松筠親戚輩麋鹿弟兄行春寺尋暄暖晴波泛渺茫
清泉濯足冷紫菊染巾香醉任王侯貴閒辭禮數忙龐
公厭州府陶令樂柴桑酬答幽期愜交遊素願償短章
應得附真賞莫能量頗似岑參句多因杜甫揚流傳千
載後直欲繼前唐
南峰歸雲菴
雲伴老僧居翠微老僧應共白雲飛杖藜西去雲東去
日莫僧歸雲亦歸
建業閒居春思
杜曲芳菲早江城店舍煙雨青榆莢地風白柳花天愁
結丁香上醒餘禁酒前病多遊冶少春事亦留連
寄眠雲處士
聞說華陽洞人間第八天茅君旌屢降弘景駕常延地
吐黃金氣潭流碧玉泉神丹光夜發朱草葉春妍羽客
家相接麟洲脈共連山遺秦女藥鋤得漢朝錢處士懷
貞遯長生契宿緣童顔曾辟穀鶴相合成仙嘯傲三峰
上披研萬象先囊攢五行物劍握七星權石銚青精飯
風鑪紫木煙赤松齊遠躅玄俗並遐肩九轉功將就雙
親念復虔却攜瓊笈轉歸枕白雲眠薊子家嘗歴壺公
詖盡傳路回蓬島下杖化葛陂邊經案苔侵徧閒枰雨
滴穿池留洗瓢水壁挂斷琴絃蕙帳猿空怨蘿窗月自
懸嵒存容悵望澗去意潺湲局久棋多變寰清鼎又遷
衲衣期異日築室定他年季世嗟予晩幽棲志獨堅欲
隨蒲坐具已辦布行纏學道無如此遊方恐未然尚遲
甘旨奉更被苦恩牽腦慮精難滿心憂影或偏蘚壇情
願埽茶竈手能煎根究嬰兒後參同混沌前求真不易
遇師匠早哀憐
靈巖寺上方
霸業銷沈煙樹濃吳王臺殿梵王宫屧廊人去土花碧
香逕僧歸秋葉紅颶母射嵒風動地蛟精徙穴霧迷空
明朝江郭重回首寺在翠微蒼靄中
大滌山道士
童顔幾寒暑編葉當衣裳琴古面無漆栢枯身有香樹
精為老僕石髓作乾糧不語坐松下天風吹髮凉
西湖酒家壁畫枯木
衡岳喬松道途遠成都古栢山川隔忽驚老樹刺眼來
疑是頽崖壓東壁拗怒風雷龍虎氣盤摺造化乾坤力
隂連滄海一片秋秀奪西湖兩峰色寒雲苒惹霾晝影
凍蘚緣沿借春碧醉翁睥睨欲挂衣禪伯經營思憩錫
烏鳶冥下踏枝空猿猱夜過嗔藤仄鐵榦銅柯嗅不香
蒼雪玄煙潤將滴便擬攀蘿解糾纏何煩平地生荆棘
直須埽去曲碌姿揮作昂霄數千尺
客夜思親
老妻病女去淮西慈母居吳鶴髮衰我獨天涯聽夜雨
寒燈三處照相思
梁隆吉遺馮筆并詩答以長句
吳剛夜入廣寒闕生擒老兔出秋月嫦娥泣雨蟾影孤
靈藥不舂玉杵歇桂花凝毫拔蒼綠蜀絲纏金縷湘竹
紫蘭蕊笑春風愁蓮花仙冠墜簪玉松腴點漆光照眸
藤肪搗雪滑欲流樂毅小帖排銀鉤天馬歴塊無九州
夢中忘筆那有花占錐畫地飛龍蛇覺來尋錐亦無處
但見鳥跡留平沙
二喬卷
國色雙花相並裁周郎分得小枝來漢宫早有君王見
金屋須教一處開
南岳李道士畫雙松圖
道士醉卧天柱峰睥睨石上千年之老松松精相感入
夢寐化作蒼髯雙老龍酒腸空洞生鱗角飛出兩龍醉
不覺須臾霹靂撼五岳豐隆縮手不敢捉神靈頃刻歸
虚無壁上但見雙松圖松邪龍邪莫能詰棟梁霖雨藏
秃筆
僧目觀畫蒲萄
玉山道人蒼壁立胸瀦萬斛松煤汁吐作千年古怪藤
猶帶西湖煙雨溼元氣淋漓草木活太隂菌蠢蟲蛇蟄
須縈翠霧瘦蛟走晴披玄珠黑龍泣神剜鬼刻字崛竒
水精火齊光陸離天魔擎來帝青寶鯨波涌出珊瑚枝
墨花酣春馬乳漲醉夢渴想西凉恣風窗秋疑螙葉語
露架夜憶虬柯垂須臾掩卷何所見月落庭空無影時
喜虚碧自龍虎歸
雨巾風帽别真師雲滿天壇駕鶴遲囊佩山圖行幾日
棋逢仙客看多時丹房芝术春英長玉洞煙霞夜夢離
定有壺公遠相送瓢中添著幾篇詩
雨篷為吟㕛題
家分半席並鷗眠興墮吳頭楚尾天機杼曉聲柔櫓月
簾帷瞑色片帆煙魚龍窟宅同春夢雞犬圖書當夜船
咫尺五湖晴景好釣竿閒在草堂前
送金華黃晉卿之諸暨州判官(溍)
夫子今衡鑑斯文屬在兹擅場年鼎盛抱業器瓌竒鶚
薦嶄頭角鸎遷奮羽儀詞源傾渤澥筆陣偃蛟螭太極
鉤深賦先儒射策辭秋闈前決勝春牓後名馳激切波
瀾立鐫鑱物象危光芒牛斗宿標格鳳凰池袍色宫花
稱才華制草宜馬驕曾杏苑臚唱果丹墀王事勤州佐
官聯逼郡麾談經猶寶地視篆必瓜期漸覺要章寵徐
看利澤施治應黃霸最民定邵棠思郢雪聆高調郇雲
喜近披晩陪靈運屐早訪董生帷梓匠寧辭斵樗林忝
辱知塵凡勞點化傳玩指瑕疵我自哀王粲伊誰說項
斯碧山招未隱白髮病相欺歲晏空江急風逥落木悲
雨來孤枕夜夢别故人時留滯飄蓬梗攀援折桂枝願
言多善政尚得播聲詩
觀沈氏盆開雙頭蓮花戲作
一技傾國又傾城笑並香腮百媚生湘浦二妃窺寶鏡
星宫雙六下銀泓金波影儷嬋娟巧玉露心分沆瀣清
曾向鴛鴦屏上看野花空得合歡名
題玉環聯轡圖
赭袍紅映縷金衣笑並花驄酒力微試問六龍西幸日
有人曾侍翠華歸
答馬懷秀兄弟見訪
移家連晩歲屛跡值春寒舊業遺松逕幽棲遠杏壇數
椽容膝易五斗折腰難有客來排闥無人為整冠諷詩
稱鮑照卧雪念袁安下里余誰和高山爾自彈迎門屐
齒折扶病帶圍寬乍喜交時彦相尋到冷官鄰驚都騎
盛僕出草堂看光價連城璧風流藝苑蘭老嗟傾蓋晩
貧覺布衣單午竈添茶具煙蓑罷釣竿傳呼聞杜曲榮
耀滿江千文雅多歆豔殷勤少接歡長鯨鉤上掣巨闕
匣中蟠筆力千鈞弩襟懷百丈瀾籍通金馬選詔待紫
泥乾樂毅曾強趙夷吾遂霸桓貴應聯萬石功定服三
韓留取刊彝鼎勲名未汝闌
雨夜懷虚碧
共有煙霞疾襟期江海分故人年老别寒雨夜深聞地
肺潛通嶽峩眉秀拂雲何時負笈去稽首五千文
春歸
釀蜜筒香蜂報衙杏梁泥歇燕成家浮萍斷送春歸去
盡向東流載落花
雪夜有懷
雪壓狐裘醉玉京夜聞歌笑到天明寒窗病起今頭白
始聽春蠶食葉聲
唐宫詞補遺四首
海内昇平服四夷遠邦貢物盡珍竒近頒手詔俱停罷
獨許南方進荔枝
罷朝輕輦駐花邊催喚黃門住静鞭三十六宫人笑語
上前爭索洗兒錢
昭陽仙仗五雲中遥聽笙簫起碧空夜半月明人望幸
君王自在廣寒宫
宫娥隨駕蜀山迴春日還從内苑來聞道上皇憂寢食
御前休報海棠開
髮白解嘲
吳霜兩鬢早先秋聞道愁多會白頭溪上鷺絲渾似雪
想應無那一身愁
西湖所見
綠闌干護水鱗鱗蘇小門前柳弄春聽得語聲嬌不見
隔簾佯喚賣花人
題許山人居
茸茅棲碧巘梯路上雲危樹影池搖曲泉聲石礙遲鳥
銜丸罷藥猿拾著殘棋見說仙家伴時來覓紫芝
秣陵晩眺
天塹鴻流擁積沙石城虎踞漫雄誇山陵青草六朝地
巷陌烏衣百姓家紫蓋黃旗消王氣瓊枝璧月弔庭花
孤雲更作降旛勢目斷樓船日又斜
公子家
朱門當道擁高槐拂曉鳴騶散乳鴉紅叱撥驕矜匼匝
黑昆崙黠解琵琶姬將銀蠟燒明月犬帶金鈴卧落花
不信銅駝荆棘裏百年前是五侯家
宫詞二首
月照芙蓉水殿秋仙韶一曲奏凉州高皇尚愛棃園舞
宣索當年鞠部頭(宋思陵時有菊夫人善歌舞為仙韶院第一既而稱疾告歸一日宫中曲)
(舞不稱旨提舉官奏曰此非菊部頭不可于是宣喚再入)
條脱金寒翠袖冰羊車夢裏轆轤聲薰鑪宿得沈香火
暖却春纖暖玉笙
姑蘇臺
妖豔分明搆禍胎黃金瓌麗更危臺笙歌夜倚東風醉
粉黛春從南國來原草翠迷行輦跡野花紅發舞衣灰
豪華肯信今為沼煙水翻令後世哀
席上贈歌者
十疋吳綾賞水新一聲歌歇杏梁塵家徒四壁門如水
那得明珠換美人
垂虹亭秋日遣興
滿袖玉皇香案煙綵霓背上俯晴川紅黃霜樹珊瑚海
黑白雲花玳瑁天玄圃空離樓十二丹墀罷對字三千
吟毫醉蘸吳江水寫與騎&KR1706;李謫仙
初夏别業
别墅清深無俗人蛛絲窗戸網遊塵綠隂鏤日新歡夏
紅雨塵花故惱春病去情懷逢酒惡困來天氣與茶親
壁間烏帽長閒却肯學陶家戴漉巾
燕
銜得香泥去花間日午時玉人方睡起莫訝卷簾遲
謝僧遺石鎗
遠寄竒鎗紫玉形寒翁歡喜欲鐫銘茅峰道士傳茶訣
林屋山人送水經崖瀑松風添瑟縮地鑪槐火共青熒
矮瓶未罄長鑱健且傍雲根飽茯苓
春日野步書田家
翳日榿隂翠幄遮葑圍高下弈枰斜陂塘幾曲深淺水
桃李一溪紅白花赬尾自跳魚放子綠頭相並鴨眠沙
春郊景物堪圖寫輸與煙樵雨牧家
客燕雨懷
&KR2085;門飛雨布袍泥遊子魂消幾夢歸賦有聲華羞狗監
淚無氣槩笑牛衣客愁萬斛添杯量春瘦三分減帶圍
不似江南煙艇小柳花如雪荻魚肥
寒食
十日花時九雨風年年百五病愁中春寒不禁香篝火
紅蠟青煙憶漢宫
舊内臣家老馬
罷直奚官雪滿腮少年曾扈上之回金砧戍削蹏多裂
玉秣辛酸齒半摧苜蓿地閒春草遍葡萄宫廢野花開
病嘶破櫪秋風夜猶憶先朝較獵來
端石硯
千年嵒璞斬新硎一片琳腴截紫青雲漢帶星來玉匣
墨池蒸雨出滄溟煙開霧斂天晶彩海靜江澄地典刑
要與陶泓作佳傳老磨松液寫黃庭
東風
東風吹綠上汀洲染出江南一片愁長到春來問芳草
不知何地可忘憂
無題效李商隱
妝淺顰深凭綺疏小郎新拜執金吾絃中言語分明怨
裀上腰肢凖擬扶翠履鴛寒慵鬭草紅牙馬暖罷摴蒱
無人商略心頭事潛向花間卜紫姑
旱鄉田父言
疲牛病喘餓桑間碌碡閒眠麥地乾殘税驅將兒子去
豆畦却倩草人看
雙陸
金縷紋桑斵局堅紅雲倒浸一池蓮星環紫極無多點
月印銀潢有兩弦行采砧聲鳴素練計籌花片落牙錢
箇人慣受卑棲苦長為歸遲罸綺筵
春病起即事
壯懷玉具劍空攜老去金門獻賦遲服藥身軀多病日
養花天氣半隂時愁鄉塵積瑶琴嶽夢境寒生翠被池
春事幾何公事急可憐蝴蝶挂蛛絲
許山人家
桐君種藥隱蘅皋竹祖生孫共養高茶脚碧雲凝午椀
酒聲紅雨滴春槽休糧貎古添清瘦餌术身輕長綠毛
仙詔未頒遲拔宅家資猶戀一溪桃
書趙集賢詩翰後
九天宫闕鬱嵯峩公昔騎龍上大羅文在玉堂多煥爛
淚經銅狄一滂沱原陵禾黍悲酆鎬人物風流繼永和
今日吳牋拜遺墨只堪哀怨不堪歌
漢宫
武帝昇霞玉殿空金人夜泣月明中三千嬪御無行幸
猶費丹沙飼守宫
答無功歲莫見寄
豆稽灰動擁鑪天品字煨殘骨柮煙詩草病多刪枕上
眼花書久廢燈前老依蕭寺僧留宿相對蒲團夜不眠
筋力漸衰餘習在夢中去趁暗門船(翠寒集□海粟序作于延祐庚申時)
(子虚年巳六十餘矣此詩領聯云云當是其莫年手自編定者其啽囈集小引稱至元丙子中載葉李趙孟頫)
(事當是後至元所作而鯨背吟序曰至元辛卯則前至元也為附記于此)
啽囈集詩
王蠋
全齊拱手受燕兵義士誰為國重輕七十二城皆北面
一時發憤獨書生
甘羅
函谷關中富列侯黃童亦僭上卿謀此時園綺猶年少
甘隱商山到白頭
曹瞞
姦雄睥睨鼎終移築舍譙東志竟齎若使人生盡如意
墓門應表漢征西(魏武故事載操令有不能如意徵為都尉之語)
綠珠
紅粉捐軀為主家明珠一斛委泥沙年年金谷園中燕
銜取香泥葬落花
李三郎
獨跨青騾棧閣間華清休憶夜鳴鑾空教萬馬盤旋舞
不濟﨑嶇蜀道難
徐佐卿
化作遼東羽翼迴適逢沙苑獵弦開寧知萬里青城客
直待他年箭主來(明皇獵于沙苑見孤鶴回翔一發而中有清城道士徐佐卿者謂院中人)
(曰吾行山中為飛矢所及尋巳無恙此箭非人間所冇他年箭主當來可宜付之後明皇幸蜀遊明月觀見箭)
(驚異佐卿蓋中箭孤鶴耳)
張建封妾盼盼
妾未成灰鬢巳霜嗁紅十載唾茸窗香魂若作樓中燕
一世孤飛不肯雙
李國主
春花秋月滿雕闌便到江南一夢間近日何嘗事湯沐
只將清淚洗朱顔(後主歸後與金陵舊宫人書云此中日夕只以眼淚洗面)
王介甫
投老歸耕白下田青苗猶未罷民錢半山春色多桃李
無奈花飛怨杜鵑
西湖
故都日日望迴鑾錦繡湖山醉裏看戀著銷金鍋子暖
龍沙忘了兩宫寒(孫何帥錢塘柳永作望海潮詞贈之流播金國金主亮聞三秋桂子十里)
(荷花遂起投鞭渡江之心時人詩云誰把杭州曲子謳荷香十里桂三秋那知卉木無情物牽動長江萬里愁)
(南渡駐蹕留連為歌舞之場遂忘中原悲夫)
秦少游女
郎罷藤隂老淚澘黃金誰贖蔡姬還看來山抹微雲恨
直送蛾眉出漢關(靖康間有女子為金軍所掠自稱學士女道中題詩云眼前雖冇還鄉路)
(馬上曾無放我情讀者悽然)
岳武穆王
尅復神州指掌間永昌陵側詔師還丹心一片棲霞月
猶照中原萬里山
陸君實
六鼇海上失乘輿天柱臣難隻手扶應有二妃魂尚在
至今何處望蒼梧(君實名秀夫淮安人)
賈瓊妻韓氏
國破家亡泣血吟千年不與妾同沈中流定有當時淚
滴作江聲哭到今(巴陵女子韓氏希孟魏公五世孫嫁為賈尚書子瓊婦岳州破被虜之明)
(日以衣帛書詩自投于江而死詩傳人間哀國亡身虜也末曰借此清江水葬我全首領皇天如有知定作血)
(面請願魂化精衛填海使成嶺長興州判官沈某託親戚劉光履求吳興趙子昂書此詩傳世光履諾而未言)
(一夕夢一婦人云趣為我求書庶因大人君子之筆發揚幽憤趙聞而異之乃為寫一通歸之子昂所序如此)
寶劍謠(以下羣寒集補遺)
鐵精蒼玉龍景潛萬丈虹孤電走白日老冰立秋空提
出天地愁八極來清風未逢隆凖帝古匣塵土蒙大蛇
當道兮苦斷秋蓬嗚呼寶劍兮亦將遇乎英雄
題龔翠巖中山出游圖
酆都山黑隂雨秋羣鬼聚哭寒啾啾老馗豐髯古幞頭
耳聞鬼聲饞涎流鬼奴輿馗夜出游兩魑劍笠逐輿後
槁形蓬首枯骸瘦妹也黔面被裳繡老馗回觀四目鬭
料亦不嫌馗醜陋後軀鬼雌荷衾枕想馗倦行欲安寢
挑壺抱甕寒凛凛毋乃□鬼作酒飲令我能言口為噤
執縛魍魎血洒骻毋乃刴鬼(闕)鬼䱹令我有手不能把
神閒意定元是假始信吟翁筆揮洒翠巖道人心事平
胡為識此鬼物情看來下筆衆鬼驚詩成應聞鬼泣聲
至今卷上隂風生老馗氏族何處人託言唐宫曾見身
當時身色相沈淪阿瞞夢寐何曾真宫妖巳殘馬嵬塵
倏忽青天飛霹靂千妖萬怪遭誅擊酆都山摧見白日
老馗忍飢無鬼喫冷落人間守門壁
題鄭所南推篷竹卷
要寫秋光寫不成愁凝苦竹淡煙横葉間尚有湘妃淚
滴作江南夜雨聲
月上人還西湖
南峯歸度夏舊業在煙霏半夜聞清磬一燈明翠微雲
蘿尋寺遠猿狖見人稀想到經行處天花繞錫飛
商人婦
日日湖頭望望夫夫未回無情春水恨秖送别船來
琵琶
一片相思木聲含古塞秋琵琶是誰製長撥别離愁
鯨背吟(并序)
僕初涉詩書薄遊山水偶託迹扵胄科未忘情扵筆
硯緣木求魚乘桴浮海觀千艘之漕餉勢若龍驤
受半載之奔波名如蝸角碧漢迢遥一似浮槎於
天上銀濤洶湧幾番戰慄扵船中今將所歴海洋
山島與夫風物所聞舟航所見各成詩一首尾聯
以古句盖滑稽也非敢稱於格律然而風檣之下
柁樓之上舉酒酌月亦可與梢人黃帽郎同發一
笑云爾至元辛夘中秋蘇臺吟人朱睎顔名世序
(按翠寒集趙魏公序謂子虚舊以睎顔字行世居晉陵家值兵難遷吳冒朱姓云則知睎顔即子虚無疑)
(也曹石倉十二代詩選别載朱睎顔鯨背吟正子虚從事征東幕府時所作石倉蓋未知睎顔子虚之為)
(一人耳)
稍木
拔矴張篷豈暫停為貪薄利故輕生幾霄風雨船頭坐
不脱蓑衣卧月明
鸎遊山
崖倚波濤頂接空黃鸎遊處樹成叢莫言山上人希住
多少樓臺煙雨中
日出
金烏搖上浪如堆萬象分明海色開遥望扶桑岸頭近
小舟撑出柳隂來
東洋
東溟雲氣接蓬萊徐福樓船此際開應是秦皇望消息
采芝何處未歸來
揍沙
萬乘龍驤一葉輕逆風寸步不能行如今閣在沙灘上
野渡無人舟自横
海鷗
羣飛獨宿水中央逐浪隨波羽半傷莫去西湖花裏睡
芰荷翻雨打鴛鴦
乳島
遠望渾如兩乳同近前方信兩高峰端詳不似雞頭肉
莫遣三郎解抹胸
沙門島
積沙成島浸蒼空古祀龍妃石崦東亦有遊人記曾到
去年今日此門中
萊州洋
萊州洋内浪頻高矴鐵千尋擊不牢傳與海神休恣意
二三升水作波濤
水程
九日灘頭不可移九灘一日尚嫌遲何須頻問程多少
路上行人口是碑
尋䑸
萬艦同䑸在海心一時相離不知音夜來欲問平安信
明月蘆花何處尋
抛矴
千斤鐵矴繫船頭萬丈灘中得挽留想見夜深抛擲處
驚魚錯認月沈鈎
出火
前船去速後䑸忙暗裏尋䑸認火光何處笙歌歸棹晩
高燒銀燭照紅妝
落篷
潮信篷留風力慳落篷少歇浪中間殷勤為向稍人道
又得浮生半日閒
走風
夜颶顛狂浪卷天深淵多少走風船一宵行盡波濤險
只在蘆花淺水邊
櫓歌
浪盡船遲共一䑸櫓聲齊起響連空要將檀板輕輕和
又被風吹别調中
大浪
吞天高浪雪成堆搖蕩驚心眼怕開深謝波神費工力
幾回風雨送將來
探淺
探水行舟逐步尋忽逢沙淺便驚心蓬萊近處更難徧
揚子江頭浪最深
討水
海波鹹苦帶流沙島上清泉味最佳莫笑行人不風韻
一瓶春水自煎茶
討柴
海樹年深成大材一時斧伐作薪來山人指點長松說
盡是劉郎去後栽
直沽
直沽風月可消愁標格燕山第一樓細問花名何處出
揚州十里小紅樓
自題
乘興風波萬里遊清如王子泛扁舟早知鯨背推敲險
悔不來時只跨牛
元詩選初集卷三十六
