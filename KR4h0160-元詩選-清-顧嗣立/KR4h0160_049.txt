元詩選初集卷四十九庶吉士顧嗣立編
忠介公台哈布哈
台哈布哈字兼善巴約特氏初名達布哈文宗
為賜今名世居白野山其父塔布台始家台州
兼善年十七江浙鄉試首薦明年至治改元賜
右榜進士第一授集賢修撰累轉監察御史順
帝初與修宋遼金三史擢禮部尚書至正八年
方國珍兵起江浙行省參政多爾濟巴勒被執上
招降狀詔台哈布哈察實以聞具上招捕之策不
報十一年遷浙東道宣慰使都元帥與左丞博
囉特穆爾夾攻國珍博囉先期至為所執尋遣
大司農達實特穆爾招之國珍偽降台哈布哈請
攻之不聽改台州路達嚕噶齊十二年三月國
珍襲之澄江九戰死之年四十九贈行省平章
政事魏國公諡忠介立廟台州額曰崇節兼善
好讀書以文章名善篆隸温潤遒勁盛稱于時
自科舉之興諸部子弟類多感勵奮發以讀書
稽古為事迨至正用兵勲舊重臣與有封疆之
責者往往望風奔潰敗衂遁逃之不暇而挺然
抗節秉志不回乃出于一二科目之士如達兼
善余廷心者其死事為最烈然後知爵禄豢養
之恩不如禮義漸摩之澤也故論詩至元季諸
臣以兼善為首廷心次之亦足見二人之不負
科名矣
衡門有餘樂
衡門有餘樂初日照屋梁晨起冠我幘亦復理我裳雖
無車馬喧草木日夜長朝食園中葵莫擷澗底芳所願
不在飽頷䫲亦何傷
桐花煙為吳國良賦
吳郎骨相非食肉朝食桐花洞庭曲洞庭三月桐始花
千枝萬朵搖江綠吳郎采采盈頃筐寶之不啻瓊膏粟
真珠龍腦吹香霧夜夜山房𢷬玄玉墨成誰共進蓬萊
天顔一笑金門開河伯香飛噴木葉太守嘘氣成樓臺
龍賓十二吾何有不意龍文入吾手芙容粉暖玻璃匣
雲藍色映彤墀柳玉堂退食春晝長桃花紙透冰油光
筠管時時濡秀石銀鉤歴歴凝玄霜君不聞易水仙人
號竒絶落紙二年光不滅又不聞(闕)烏玉玦坡
老當年書柿葉惜哉唐李不復見吳郎善保千金訣烏
乎吳郎善保千金訣
衛將軍玉印歌
武皇雄略吞八荒將軍分道出朔方甘泉論功誰第一
將軍金印照白日尚方寶玉將作匠别刻姓名示殊賞
蟠螭交紐古篆文太常鐘鼎旌竒勲君不見祈連山下
戰骨深中原父老淚滿襟衛后廢殂太子死茂陵落日
秋風起天荒地老故物存摩挲斷文弔英魂
送友還家
君向天台去煩君過我廬可于山下問只在水邊居門
外梅應老窗前竹已疎寄聲諸弟姪老健莫愁予
賦得上林鸎送張兵曹二首
春隂苑樹合日出見黃鸝圓聲度繁葉流羽拂高枝時
節苦易換況經多别離君子貴求友勿懷幽谷悲
春日陽關道鸎聲滿上林來從金谷曉飛度玉樓隂柳
嫩難分色歌停稍辨音明朝空解語人去落花深(此首見雲)
(林子集)
陪幸西湖
北都冠蓋地西郭水雲鄉珠樹三花放鸞旗五色翔雞
翹輝鳳渚豹尾殿龍驤駕擁千官仗帆開百尺檣屬車
陪後乘清道肅前行河漢元通海湖山遠勝杭經綸屬
姚宋制作從班揚瑞繞金根動聲搖玉珮鏘春隂飛土
雨曉露挹天漿御柳枝枝綠仙葩處處香葵傾惟日向
荷偃借風張寶馬鳴沙路華舟迥石塘金吾分禁籞武
衛四屯箱小大濡深澤仁明發正陽皇皇星斗潤落落
股肱良朝野崇無逸邦家重有光賜租寬下國傳詔出
中堂布政親廵省觀民或怠荒麥禾連野迥桑柘出林
長樂歲天顔喜回鑾月下廊
春日次宋顯夫韻
帝城三月多春色南陌風光畫不如躑躅花深啼杜宇
鸕鷀灘漲(一作暖)聚王餘玉樓佀是秦宫宅金水元非鄭
國渠處處笙歌移白日揚雄空讀五車書
上尊號聽詔李供奉以病不出奉寄
丹鳳銜書出内庭羽林環衛擁霓旌千官拜舞開仙仗
四海謳歌荷聖情香霧細添宫柳碧日華遙射錦袍明
侍臣亦有文園病卧聽龍墀鼓吹聲
送趙伯常淮西憲副
東華晨霧正霏霏使者分符向合淝封事尚畱青瑣闥
蒙恩近出紫宸闈江涵曉日明樓艓風引春雲上繡衣
珍重故人千里别綠尊須盡莫相違
寄姚子中
懶趨青瑣備朝班焚却銀魚挂鐵冠琪樹有枝空集燕
竹花無實漫棲鸞漢廷將相思王允晉代衣冠託謝安
聖世只今多雨露上林芳草似琅玕
春日宣則門書事簡虞邵菴
三月龍池柳色深碧梧煙暖日愔愔蜂黏落絮縈青幔
燕逐飛花避綠沈仙仗曉開班玉筍雲韶春奏錫瓊林
從臣盡獻河東賦獨有相如得賜金
寄同年宋吏部
金鏡承恩對紫微錦韉白馬耀春暉漫隨仙仗朝天去
不記宫花壓帽歸海國風高秋氣早關河雲冷鴈聲稀
嗟予已屬明時棄自整絲綸(一作綸竿)覓釣磯
與蕭存道元帥作秋千詞分韻得香字
芙容宫額半塗黃雙送秋千出畫牆簾底燕驚花雨亂
樹頭蜂繞襪塵香巧將新月添眉黛閒倩東風響佩璫
歸去綠窗和困睡暫憑春夢到遼陽
送瓊州萬戶入京
海氣昏昏接蜃樓颶風吹浪蹴天浮旌旗晝卷蕉花落
弓劒朝縣瘴雨收曾把烏號悲絶域却乘赤撥上神州
男兒墜地四方志須及生封萬戸侯
絶句二首
繡簾鉤月夜生凉花霧霏霏(一作隂隂)入畫堂吹徹玉簫人
未寢更添新火試沈香
金吾列侍擁旌旄五色雲深雉尾高視草詞臣方退食
内官傳敇賜櫻桃(一作蒲萄)
題祁真人異香卷
帝閣芙容罨畫山天香飄緲碧雲閒夜深放鶴三花樹
自把黃庭月下看
送劉提舉還江南
帝城三月花亂開落紅流水如天台人間風日不可住
劉郎去後應重來
送新進士還蜀
金絡絲韁白鼻騧錦衣烏帽小宫花臨邛市上人爭看
不是當年賣酒家
送王奏差調福州
春水溶溶滿鑑湖蘭舟長護錦屠蘇可憐走馬閩山道
榕葉隂中聽鷓鴣
題梅竹雙清圖
冰魂無夢到瑤階翠袖雲鬟並玉釵青鳥莫銜紅綬帶
夜深重認合歡鞵
題柯敬仲竹二首
堤柳拂煙疎翠葉池蓮過雨落紅衣娟娟唯有窗前竹
長是清隂伴夕暉
梁王宅裏參差見山簡池邊爛漫栽記得九霄秋月上
滿庭清影覆蒼苔
(達兼善為台州守有所廉察因夜宿村家間鄰婦有娣姒夜績者娣曰夜寒如此我有瓶酒在牀下汝可)
(分其清者留以奉姑下濁者吾與爾飲之姒如其言起而注清者于他器且曰此達元帥也吾等不得嘗)
(矣娣曰到底清邪遂笑而罷兼善聞之未曙即去其清節為時所稱若此)
余忠宣公闕
闕字廷心一字天心唐古氏世居武威父官合
肥徙家焉少孤授徒以養母與吳草廬弟子張
恒遊登元統癸酉進士第二名除同知泗州歴
任監察御史翰林待制至正十三年江淮用兵
改淮東宣慰司為都元帥府治淮西起闕為副
使僉都元帥事分兵守安慶屢敗諸寇拜淮南
行省左丞陳友諒合兵來攻十八年正月城陷
闕死之舉家赴井官民將士從死者以千計事
聞贈淮南江北等處行中書省平章政事追封
豳國公諡忠宣廷心留意經術為文有氣魄能
達其所欲言詩體尚江左高視鮑謝徐庾以下
不論也篆隸亦古雅可傳嘗讀書青陽山中學
者稱青陽先生門人郭奎掇拾其遺文為青陽
集六卷同年進士李祁序之謂廷心以羸卒數
千守孤城屹然為江淮保障者五六年援絶城
陷與妻子偕死孤忠大節照映千古為斯文之
光明太祖嘉闕之忠立廟忠節坊命有司歲時
致祭(按忠宣公夫人宋太史傳作伊伯氏張美和元史節要作耶律氏賈良伯死節記作)
(夫人蔣氏公姪孫宗烈云叔祖有妾耶律伊伯氏叔祖母實蔣氏子德臣女安安皆其所生也)
(維揚張毅所記如此)
白馬誰家子
白馬誰家子綠轡縵胡纓腰間雙寶劒璀璨雪花明甫
出金華省還過五鳳城君王賜顔色七寶奉威聲夜入
瓊樓飲金尊滿繡楹燕姬陳屢舞楚女奏鳴箏慷慨顧
賓從英風四座生一朝富貴盡不如秋草榮黔婁固貧
賤千載有餘名
送劉伯温之江西廉使得雲字
祖帳依山館車蓋何繽紛使君驅駟馬衣上繡成文中
坐陳綺席羽觴流薄薰情多酒行急意促歌吹殷況我
同鄉友同館復離羣初暘麗神皋遙望澄遠氛迴鑣望
雙闕五色若卿雲蒼茫歲年徂東西岐路分道長會日
遠何以奉殷勤惟有凌霜柏天寒可贈君
送普原理之南臺御史兼簡察士安
霜署起南天雲霄畫榜懸兩幃猶可對二妙古難全夏
木籠彫檻風華度繡筵時應聯騎出誰謂非神仙
秋興亭
涉江登危榭引望二川流雙城共臨水兩岸起飛樓漢
渚深初綠江皋迥易秋金風揚素浪丹霞麗綵舟登高
及佳日能賦命良儔御者奉旨酒庖人供膳羞一為山
水媚能令車騎留為語同懷者有暇即來遊
呂公亭
鄂渚江漢會兹亭宅其幽我來窺石鏡兼得眺芳洲遠
岫雲中没春江雨外流何如乘白鶴吹笛過南樓
先天觀
仙客鍊金地蒼山深幾重至今龍虎氣猶在琵琶峰峰
前石路整金澗垂楊嶺萬壑閟阿宮千年奉丹鼎日日
采三秀人人吹玉笙既要王子晉復命董雙成方朔金
門步春來多自豫青鳥幾時還銜書寄君去北闕懷美
禄南山思遠遊勞心如御水東去復西流
别樊時中
桃花灼灼柳絲柔立馬看君發鄂州懊惱人生是離别
不如江漢共東流
山亭會琴圖
連山環絶壑雲木亂紛披中有抱琴者有如榮啓期蕭
然久不去問子欲何為
元興寺二首
絶塵軒
網軒開翠崿山水下蔥蘢江中寶牀擁樹杪畫欄紅心
融二陣滅境靜六塵空應似青蓮葉齊開綠水中
壓雪軒
軒轅鑄鼎處仙臺成畫圖寒雲生洞渚暝色入蒼梧如
霧飄丹閣非煙起玉鑪年年漫來此無處挽龍胡
竹嶼
秋水鏡臺隍孤洲入淼茫地如方丈好山接會稽長紫
蔓林中合紅蓮葉底香何人酒船裏似是賀知章
送危應奉分院上京
峽路傳清警金輿夾綵㫋還如向姑射詎比幸甘泉苑
樹紛成幄關榆始委錢從臣偏寵近載筆幔城邊
龍丘萇吟贈程子正
戰龍起新室羣鳥亦翩翩偉哉龍丘生抱琴歸故山仰
視天際鴻俯弄席上絃清音發疏越逸響遺澗泉悠悠
鳳翔漢婉婉虬媚川清風自千古何用能草玄
送胥式南還
孟冬寒律應原野降繁霜客子倦遊覽結笥還故鄉驅
車出城闕旭日懸晶光綺宮上爛爛翠閣後蒼蒼豈無
凉華志晞景發清揚富貴在榮遇貧賤有安行恒恐歲
年迫皋蘭凋紫芳君看沙上鴈騫翮乃隨陽
題赫嚕易之四明山水圖
窗中望蒼翠春木起晨霏孤嶂纔盈尺長松未合圍蕭
蕭此仙客日日候巖扉念爾空延佇王孫且未歸
題劉氏聽雪樓
羣峰擁臨檻脩竹鬱菁菁蔭向曲池好聲惟雪夜清天
寒三日卧人道是袁生
送王其用隨州省親
都門楊柳萬絲垂城下行人駟牡騑宮中近得三年謁
篋裏新裁五色衣漢皋秋晩遊娼少夢渚波寒獵火微
我有愁心似征鴈隨君日日向南飛
題赫嚕易之鄞江送别圖
欲去更還顧依依戀所知今朝去京日似子渡江時
馬伯庸中丞哀詩
結纓趨魏闕俯仰二十霜化運易遷逝故老今盡亡維
時遊公門時節會高堂崢嶸奉餘論炫燿晞報章制若
縟繡陳聲若寶瑟張儀若龍文鼎燁若照夜璫芉眠出
工巧幻妙極豪芒抽思究皇術振藻詠時康是時朝廷
上才彦侯有望公如逸虬出萬驥為留行念此今已矣
松柏杳茫茫驅車入珂里穹門委舊衡珠移青淵涸桃
盡故蹊荒龍火出勁秋玉衡變春陽朝榮計已殞夕香
豈不芳感彼推輪始惻惻我心傷
題紅梅翠竹圖
竹葉梅花一色春盈盈翠袖掩丹脣休言畫史無情思
却勝宮中翦綵人
賦得慈恩寺塔送李惟中赴西臺侍御
祗園開塔廟遐瞰盡三秦琱玉裁文陛金銅結綺輪高
標雙闕外流影灞陵津攬轡還登眺題名繼昔人
蘭亭
奉節過東鄙總轡臨越墟覽此崇山阿亭樹猶晉餘陽
林積珍木禊館疏鏤渠微風旋輕瀨宛委寫成書秋杪
霜露滋清商滿縣隅紅蓮凋綺蘂微瀾見躍魚藉芳泛
羽觴眠聽良有娛逍遙大化内豈必三月初
贈澄上人
壊色衣裳護七條手持經卷意蕭蕭頭陀寺裏相逢後
又向天台訪石橋
贈山中道士善琴
山中道士綠荷衣新抱瑤琴出翠微已與塵緣斷來往
逢人猶鼓雉朝飛
安慶郡庠後亭讌董僉事(亭名天開圖畫)
鯨鯢起襄漢郡邑盡燒殘兹城獨完好使者一開顔省
風降文囿弭節遵曲干雙池夾行徑累榭在雲間天淨
羣峰出地迥蒼江環霞生射蛟臺鴈没逢龍山開鐏華
堂上命酌頫危闌主人送瑤爵但云嘉會難豈為杯酒
讙樂此罷民安魄淵無恒彩清川有急瀾明晨起驂服
相望阻重關
九日宴盛唐門
今日良宴集玉帳設金縣賓稱此嘉辰令德應重乾凄
凄秋陽升湛湛江景鮮西馳三澨津東瞻九華山文湍
帶粉堞卿雲覆綵㫋清歌送銀爵泛此秋花妍嗟予遠
征人别家今四年采薇夜歸戌操築朝治垣微此一日
歡苦辛良可憐中觴感前諜撫運當泰年燔柴盛唐郡
泛舟樅江前臨川射長蛟雄風推八埏豎儒繆從役任
重力迺綿武功既無成文德何由宣微勲儻有濟敢媿
魯仲連
登太平寺次韻董憲副
蕭寺行春望下方城中雲物變凄凉野人籬落通灊口
賈客帆檣出漢陽多難漸平堪對酒一尊未盡更焚香憑
將使者陽春曲消盡征人鬢上霜
題溪樓
溪水綠悠悠高樓在溪上日莫望江南舟中采菱唱
送康上人往三城
嘗登大龍嶺横槊視四方原野何蕭條白骨紛交横維
昔休明日兹城冠荆揚芳郊列華屋文纕被五章乘車
衣螭繡貴擬金與張此禍誰所為念之五内傷豎儒謬
乘障永頼天降康樅陽將解甲皖邑寖開疆耕夫緣南
畝士女各在桑念子中林士振策亦有行我聞三城美
龍嶺在其傍連林積修阻下有澄湖光明當洗甲兵從
子卧石牀
七哀
殷武誦罙阻周魯歌東征聖哲則有然我何敢留行斬
牲祀好畤釁鼓起前旌野布魚麗陣山鳴鐃吹聲圅關
何用塞受降行已城路逢故鄉人取書寄東京寄言東
京友勉樹千載名一身未足惜妻子非無情
葛編脩輓歌(景光)
昔别情何樂今還語向誰幽房通貝闕空館冒蕪絲未
過徐公墓徒懷有道碑扁舟望湖曲清淚溼江蘺
賦得鉅野澤送宋顯夫僉事之南山
隄上柳沈沈春蒲泛渚禽濟田東滙闊汶水北流深落
日依中沚浮雲積太隂微茫看不盡渾似别時心
送張有恒赴安慶郡經歴
曉路通高嶂春城入大江草生垂釣浦人語讀書窗肅
客移茶鼎行田載酒缸幕寮誰得似高步絶紛龐
送李伯寔下第還江西
之子不得意南行無怨辭官河人杳杳客路雨絲絲古
木淮隂市春城孺子祠悽然千里别為賦小星詩
雲松樓
初日高樓上卷幔對黃山黃山出霄漢爛漫發青蓮參
差非一狀朝夕看屢妍九華承雙舄敬亭附駢筵漫漫
雲羃嶺沈沈松覆泉清飈坐中起如聞帝女絃靜有幽
事樂動無塵慮牽消搖悦心目兹道可長年
楊平章崇德樓
重城控秋塞丹樓耀芳甸頳霞上氛氳蒼林下蔥蒨長
河城邊急積岨窗中見遠鴈滅居延行雲歸鄯善大賢
謝卿相垂幃化鄉縣春蟲觸寶瑟餘花飄玉研方從董
園樂陋彼歌梁轉伊予去山澤寒齋秋草徧載覽登樓
篇益重臨淵羡
長安陌
浩浩長安陌瓊樓夾廣廛鴛鴦御溝上芍藥吹樓前駿
馬追韓嫣金尊約鄭虔功名有時有且得樂當年
賦得君子泉送彭公權為黃州教
君子没已久遺井郡齋中本寓思人意兼全澤物功銀
牀駁故蘚玉甃落寒桐幾日趨官舍横經誦養蒙
賦得春鴈送司執中江西憲幕
春風起蘋末旅鴈尚回翔乳鴨嬌同啑新蒲短可藏應
懷洞庭水非避塞垣霜客路頻懷舊題詩寄帝鄉
賦得蛾眉亭送王德常御史赴南臺
江亭望華崿望望似修眉埽黛偏能巧含顰知為誰娟
娟微雨裏脉脉夕陽時千里乘驄去因之傷别離
南歸偶書二首
帝城南下望江城此去鄉關半月程同向春風折楊柳
一般離别兩般情
二月不歸三月歸已將行篋捲征衣殷勤未報家園樹
緩緩開花緩緩飛
别樊時中廉使
光禄橋西惜解攜春星欲傍露盤低自來官柳多離思
更著城烏在上啼
飲散荅盧使君
契闊思相見留連及此辰長江映酒色細雨若歌塵所
喜襟懷共由來態度真何時洗兵馬得與孟家鄰
賦得琵琶峰送人降香龍虎山
瓊峰毓竒態高高出先天柄超琳闕迥盤影渌池圓别(闕)
標蒼樾回窗蓄紫煙淙流如度曲藤蔓似長絃肖像生
儀始希顔太古前雖無羅袖拂常暎磵花妍子有靈侯
技能彈大道篇圅香一臨眺天際意飄然
可惜吟
春風吹人上妝樓樓頭畫眉望池州平生倚君似山海
十年不見胡不愁東家買紅聘小女西家迎鸞夜擊鼓
眼看拾翠同年人今又堂堂作人母良人良人固家貧
妾身待君亦苦辛只愁明鏡生白髮有錢難買而今春
此心懸知燕堪託裁書繫渠左邊脚願將妾言入其幕
纈紋資裝亦不惡
雨中過長沙湖
細雨灑秋色平湖生白波客心貪路急帆腹受風多落
木生秋思驚禽避棹歌舟行不借酒兀坐奈愁何
揚州客舍
船頭澆酒祀神龍手擲金錢撒水中百尺樓船雙夾櫓
唱歌齊上呂梁洪
李白玩月圖
春池細雨柳纖纖手倦揮毫日上簾想得停杯江海夜
月明照見水晶鹽
王總管翰
翰字用文靈武人先世本齊人没於西夏元初
賜姓唐古氏從下江淮以領兵千戶鎮廬州家
焉翰初名諾木罕年十六領所部有能名省府
交薦除廬州路治中改福州路尋以同知升理
問官綜理永福羅源二縣擢江西福建行省郎
中平章陳有定據守全閩留居幕府敬且憚之
表授潮州路總管兼督循梅惠三州陳氏敗浮
海抵交占界不果屏居永福之觀獵山自號友
石山人籜冠卉服葛屨繩帶與樵童牧豎田夫
漁父雜處如是者十年辟書再至歎曰女豈可
更適人哉時長子偁纔九歲屬其友人吳海且
賦詩見志云昔在潮陽我欲死宗嗣如絲我無
子彼時我死作忠臣覆祀絶宗良可恥今年辟
書親到門丁男屋下三人存寸刀在手顧不惜
一死却了君親恩遂自引決年四十六時明洪
武戊午之二月也用文將家子有古烈士風晩
年隱忍林壑尤以詩自娛廬陵陳仲述謂皆心
聲之應而非苟然炫葩組華者比遺藁即其子
偁所掇拾偁永樂中為簡討以能詩名
送别劉子中
執手寒江濱慷慨難為别豈無楊柳枝零亂不堪折鴻
鴈西北來嗷嗷唳晴雪陽和忽已暮旅況轉淒切誰憐
蘇子卿天涯持漢節
途中
萬物皆有托我生獨無家蔓草野多露眇眇天之涯親
戚不在旁更與奴僕賖落日下長坂悲風卷驚沙林依
避猛虎郊行畏長蛇封狐逐野鼠跳踉當吾車村墟四
五聚索莫集昏鴉方投異鄉跡又悲遠城笳撫劒向夜
起中心鬱如麻微軀焉足惜天道良可嗟雲漢念乖阻
道路日已遐去去復何極為君惜年華
題菊
我憶故園時繞籬種佳菊交葉長青蔥餘英吐芳馥别
來二十載粲粲抱幽獨豈無桃李顔歲晩同草木及兹覩
餘芳使我淚盈掬離披已欲摧瀟洒猶在目雨露豈所
偏歲月不可復歸去來南山飡英坐空谷
和鄉友程氏民同會龍山留别韻
相思樂未終憂心亦何苦翩翩鸞鶴羣牢落麋鹿伍𬗟
懷駕輅車伊昔事戎府王事多險艱跋涉幾風雨看劒
思躍龍登墉氣摧虎奈何向中道山川竟修阻及兹展
良覿澄秋碧江滸雲山寄徜徉煙蘿暫容與相投既不
厭感慨獨懷古長風起疎林寒色落芳渚廣筵促鳴鵾
泠然奏飛雨雲霄浩無涯去去但凝佇
龍山月夜飲酒分韻得樹字
薄莫清興嘉涼風集高樹須臾明月生清光在尊俎池空
河影涼石冷苔色古列坐當前墀杯行不煩舉野庖具
山蔬稚子薦鷄黍晴峯餘靄收密竹殘露湑驚鵲翻夜
巢流螢墮前戶良時念睽離觸物感所寓坐待河影流
疎鐘繞林曙
秋懷
懸門扶桑弧丈夫四方績奈何中險艱零落苦相失涼
風天際來庭草淒以碧嗷嗷雙飛鴻宵征度寥闃物性
既如此予兹念何適寒聲在衣巾心煩百憂集美人隔
天涯佳期阻良夕鼎湖詎可招巫咸已難即孤憤不自
聊長歌振巖石
挽迭漳州
黑雲壓城天柱折長烽夜照孤臣節劒血飛丹氣奪虹
銀章觸手紛如雪丈夫顧義不顧死泰華可摧川可竭
蕉黃荔丹酒滿壺千載漳人酹嗚咽
挽柏僉院
柏君挺挺英雄姿出佐薇省丁時危愁聞兩淛已瓦解江
南民命猶懸絲樓船一旦下江水殺氣兵氛壓城壘大
臣夙駕思棄城戰士魂銷將心死臣雖力困肝膽存臣
當殺身思報恩誓將一木支頹厦肯豎降幟登轅門人
生恩愛豈不顧詎忍貪生負天子半空煙漲樓宇紅盡
室魂飛劒光紫嗚呼氣分光岳臣道衰賣降授節紛陸
離巍巍廊廟已如此扶持世教非公誰扶持世教非公
誰
送陳同僉
馬首出城東將軍膽氣雄旌旗明苦日笳鼓動悲風早
雪三邊恨寧誇百戰功相期春草色處處凱歌同
山居春暮偶成
水氣掩蒼扉蘿香織翠微洞迴雲到少地僻客來稀野
鳥傷春去楊花作雪飛祇因飄泊久對此也沾衣
故人遂初過山居
秋氣誰相問荒居懶閉門劒歌雙鬢換國步寸心存漫
寫當年事偏驚此日魂風流非舊日有蝨對誰捫
夜宿洪塘舟中次劉子中韻
勝地標孤塔遙津集百船岸迴孤嶼火風度隔村煙樹
色迷芳渚漁歌起暮天客愁無處寫相對未成眠
題畫小景
萬籟秋聲近雙峯㝛靄收江涵林影碎野接曙光浮蘿
薜連書幌鸎花避釣舟由來揚子宅寂莫閉丹丘
遊鼓山靈源洞時澄明景霽入望千里徘徊自旦
至夕值月上聞梵聲泠然有出塵之想
旭日照高岑天風振遠林不應滄海色那識白雲心寶
樹空香滿珠林積翠深坐來明月上何處起潮音
晩眺次林公偉韻
偶信東山履尋幽到翠微白雲空野樹紅葉戀斜暉岸
落潮初滿天寒鴈未歸風塵江海徧不上野人衣
聞大軍渡淮
挾策南遊已十年夢魂幾度拜幽燕王師近報清淮甸
羽檄當今到海壖妖氣蒼茫空獨恨生民憔悴竟誰憐
廟堂早定匡時策我亦歸耕栗里田
夜雨
官舍人稀夜雨初疎燈相對竟何如乾坤迢遞干戈滿
煙火蕭條里社虚報國每慚孫武策匡時空草賈生書
手持漢節歸何日北望神京萬里餘
過化劒津有感
寶劒沈沙世已傾千年波浪未能平空餘故壘鄰滄島
那復雄兵出郡城淮上何人祠許遠海中無客葬田横
夜深有氣干牛斗洒淚空含萬古情
寄别劉子中
問君西去與誰親吳楚山川滿目新賈傅有才終大用
杜陵無計豈長貧鳳凰臺古思明月采石江空夢白蘋
幾欲西風斟别酒不堪零露滿衣巾
遊鴈湖二首(在觀獵山之巔羣鴈所栖集也)
鴈去湖空野水深秋風吹客上遙岑丹楓盡逐孤臣淚
黃菊空憐處士心雨後諸峯浮夕靄霜前一葉送寒隂
停車欲問當年事尺素何由到上林
江海風波浩不收却來此地駐清遊上方樓閣通三島
别墅煙霞卜一丘書斷鴈歸沙塞遠丹成龍去鼎湖秋
悠悠此意憑誰問陳迹空餘萬古愁
和馬子英見寄韻
十年流落向炎州判與劉伶作醉遊望國孤忠徒自憤
持身直道更何求浮雲往事驚春夢落日窮途起暮愁
頼有故人相憶在徧題尺牘海西頭
春日雨中卽事
京洛繁華事已違懷人竟日掩空扉望迷楚岫聞啼鴂
思入秦川怨落暉野館蕭條芳草合寒江寂寞暮雲飛
落花片片隨流水惆悵關河淚滿衣
立春日有感
故國棲遲去路難園林此日又冬殘天涯往事書難寄
客裏新愁淚未乾臘雪漸隨芳草變東風猶笑布袍單
堤邊楊柳開青眼肯傍梅花共歲寒
晩宿楊隑舟中懷魯客
螢度星依草鷗來霜滿汀故人不可見天際亂山青
題畫葵花
上苑餘春輦路荒芳菲落盡更堪傷憐渠自是無情物
猶解傾心向太陽
題敗荷
曾向西湖載酒歸香風十里弄晴暉芳菲今日凋零盡
却送秋聲到客衣
鄭徵士玉
玉字子美徽州歙縣人敏悟嗜學門人受業者
所居至不能容構師山書院以處焉為文章不
事雕刻亟稱於虞揭歐陽諸公至正十四年除
翰林待制遣使者賜以上尊名幣浮海徵之辭
疾不起十七年明太祖下徽州守將要之使出
玉曰吾豈仕二姓者耶北向再拜自經死嘗作
詩云何時四海收兵甲還向師山理舊書學者
稱師山先生所著有師山集同郡程以文稱其
制行高見道明故卓然能自為一家言如此
題洪氏舫軒
山人愛舟屋亦舟山中便作滄海游何須風帆冒險遠
東西南北窮遐陬向來此是荆棘地今日遂作江湖秋
門前嵐霧靄蒼翠渾疑江上煙波浮雲旋日動屋移影
舟行岸轉曲江頭主人自是濟川手坐令涉險如安流
復有佳客天下士作記寫出清絶幽王先生詩繼二雅
五字萬里爭追求徐公翰墨妙當世夜深光彩射斗牛
世間尤物自足貴安用航海珠玉謀誰當共此樂朝夕
窗外忘機兩白鷗
黟坑橋亭次以文韻二首
擢筆題高柱披襟挹好風剖瓜蘇渴客採藥識仙翁飛
鳥連雲白幽花點水紅相從問歸路疑悞入崆峒
結屋依山麓衣冠尚古風醉人千日酒扶杖百年翁雲
起山松綠風迴野燒紅誰云避世者猶自在崆峒
病中寄兄弟
苦熱已無計那堪與病俱過從無好客遣興有新書世
事炎凉態人生骨肉軀何當寄伯仲相與問何如
題天目山
勢壓東南萬象低溟濛空翠望中迷龍飛鳳舞川原秀
地下天高日月齊武肅百年鍾霸氣文忠千古欠留題
客來欲問青雲路鑿破崚嶒便作梯
婺源胡氏屏山樓
樓外青山列翠屏矮窗放入眼增明丹青花草春描畫
水墨林泉秋寫成變化四時無俗韻登臨千古有餘清
高人對此不容語獨倚闌干看晩晴
白嶽
名冠江南第一山乾坤故設石門關重重煙樹微茫裏
簇簇峰巒縹緲間五夜松聲驚鶴夢半龕燈影伴人閒
忽聞環珮珊珊度知是神仙月下還
師山書樓成唐長孺先生賦詩見寄次韻
居山日夕見山容環堵蕭然一畝宮我喜煙雲來几上
人看樓閣出空中夜深月色偏明朗曉起嵐光更鬱蔥
若比羊裘軒上景臨江惟欠一絲風
次韻述懷
家住江南黃葉邨繩樞瓮牖席為門自罹盜賊人傳死
重見交游我幸存焦土更無遺簡策供廚惟有舊匏尊
黃巾迎拜何為者自媿疎庸不足論
八月十四夜玩月岑山次鮑伯原韻
夜深雲散碧天開月影沈沈入酒杯風露半天成顥氣
干戈滿目起塵埃分明滄海浮雙島隱約嚴灘見兩臺
今日有懷須盡興明朝無雨約重來
游覆船山宿草堂
眠雲石下屋三間瀑布當檐坐卧看怪底巖前龍忽起
夜來風雨不勝寒
登師山諸生有書二首
城上鍾聲度遠溪扶桑破曙海雲低披衣欲起還歌枕
山下晨雞四面啼
山前邨落亂高低雲意模糊遠近迷萬疊峰巒如畫展
黃山正在小樓西
覆船山樵歌(錄三)
家童磡
路入黃茅劒斷蛇疎籬石磡野人家山深地冷春難老
五月巖前見落花
響泉
歴盡﨑嶇上碧岑高山流水似鳴琴何須水樂尋幽洞
自有巖前太古音
金婆店
常憶當年武肅王金婆店裏月華光山中十月桃應熟
未薦仙人不敢嘗
元宵詩用仲安韻五首
對簇鼇山十萬人皇都今夕幾分春六街三市渾如晝
寄語金吾莫夜巡
神前兒女舞妖嬈社下游人弄管簫到處人家說元夕
不知元夕是今宵
賞罷花鐙步月歸自將柱杖扣柴扉回頭形影驚相弔
但覺從前百事非
天下承平近百年歌姬舞女出朝鮮燕山兩度逢元夕
不見都人事管絃
市上鐙張玉井蓮門前簫鼓更喧天先生嬾向兒童語
閉戶高居但欲眠
李提學祁
祁字一初别號希蘧荼陵州人元統元年登李
齊榜進士第二其右榜第二人則余闕廷心也
授應奉翰林文字母老就養江南除婺源州同
知遷江浙儒學副提舉以母憂解職退隱永新
山中明初兵至永新一初被傷儒衣冠僵仆道
左俞千戶子茂遣人舁歸辟正舍禮之力辭徵
辟年七十餘卒子茂為刻其遺藁曰雲陽先生
集十卷弘治中大學士東陽表其墓云族高祖
希蘧先生當元季之辭慨然欲效一障以死而
不可得又以為委質事人不可終負蓋見諸王
明妃詩及青陽集序自以不得如廷心為恨也
劉學士三吾謂其胷次廓然為文不事剞劂詩
亦如之雖在艱危不忘忠愛其與李公平余廷
心科名相埒宜矣(附記西崖跋劉學士題辭云南京太僕少卿李公貞伯致)
(政歸蘇得吾鄉先生劉學士題辭謂所載希蘧府君事甚備錄以見遺其云策試以南士故失)
(魁表謝代李齊為首及應奉未上過家拜慶既還鄉用薦僉湖南憲道梗不赴者皆孤陋所未)
(聞若丁内外艱在同知婺源之前與舊所聞親老就養者異姑附其文以備參考比婺源汪憲)
(副希顔為予購大字杜詩真蹟四絶乃為俞統制子所書者府君寓蘇頗久其遺文蓋未盡見)
(他日猶有可考云弘治癸丑二月朔諸孫東陽再拜書)
題金人出塞圖
穹林立喬松峭壁插平地蒼茫絶飛鳥倏忽見羣騎雜
襲衣與裘蒙茸閒氊毳差池鞭弭間孰識誰賤貴憶昔
從北征驅車出幽薊天時大雨雪道遠恐遂泥牛馬俱
阻寒驢騾縮如蝟所見人物殊適與此圖類當時皇風
淳聲教浹遐裔雕題與被髮商賈罔不至自從煙塵生
河海隔氛翳舟車斷往來榛莽極荒穢邂逅見此圖俯
仰今昔異矯首欲無言長空正迢遞
同孫彦能遊山菴
緣崖涉清泚披草得幽逕蕭條雙檜門獨立一松勁入
門聽微鐘心垢一時淨向來飽干戈棟宇兀偏正空庭
鳥雀喧壞壁龍虎暝徒能起咨嗟無復聳觀敬三歎復
出門乾坤幾時定
一鏡亭夜坐
靜夜臨深池蕭條不成寐蟾光上下浮清飈左右至潛
魚既息波幽鳥亦斂翅仰視河漢明悠然發深喟
斗室為江士瞻賦
移舟向溪渚結屋依山阿從容漁釣閒樂意何其多天
光入戶牖萬象皆森羅援琴奏逸響清飇振林柯亦有
素心人酒熟時相過誰云一室陋褊迫無逶迆所嗟今
世士締構高嵯峨畫棟隔飛鳥朱甍映清波一朝壽命
盡歎息將奈何日月互顯晦乾坤相盪摩願言處兹室
樂哉聊永歌
藤溪釣叟歌(并序)
新安金汝霖才俊之士也薄聲名而慕閒曠從
容山水間遊戲翰墨咸有深趣其自號曰藤溪
釣叟海漚道人李某為之作歌
藤溪釣叟清且竒出處不與旁人知翛然垂釣坐溪上
下上雲月相追隨朝看溪上雲莫踏溪頭月青山綠水
是生涯紅蓼丹楓共蕭瑟有時欲寫蒼龍姿雷轟電掣
風雨馳高堂素壁見揮埽凜凜毛髮寒生肌有時直向
梅花下弄筆搖毫恣描寫新條舊榦總横斜嫩蘂疎花
亦瀟灑藤溪釣叟非釣徒遯世不見真良謨得魚沽酒
喚溪友顛倒汗漫同驩娛君釣藤溪魚我作藤溪歌風
塵澒洞豺虎出一笑奈爾藤溪何
昭君出塞圖
朔風吹沙天冥冥愁雲壓塞邊風腥胡兒執麾背人立
傳道單于令行急蒙茸胡帽貂鼠裘誰信宮袍淚痕溼
漢家恩深幸不早此身終向胡中老此身儻負漢宮恩
殺盡青青原上草
奉題朱澤民先生畫山水圖
洞庭之南湘水東青山奕奕蟠蒼龍雲陽峰高七十一
欲與衡岳爭為雄我家近在雲陽下來往看山如看畫
十年塵土走西風每憶雲陽動悲咤吳中勝士朱隱君
筆精墨妙天下聞畫圖畫出湘江水青山上有雲陽雲
雲陽山高湘水綠十年不見勞心目只今看畫似看山
萬里歸情寄鴻鵠
贈王汝賢
澒洞知誰在倉皇頼汝賢壯心抛舞劒驚膽落虚弦莫
雨滄江上春風綠柳邊高歌聊自遣世事欲茫然
題王與齡畦樂
有客依南浦長年學種畦才高宜世用性僻愛幽棲菜
甲侵腰長桑枝刺眼低不因來往熟那得自成蹊
和王子讓席上韻
衰年愁對酒壯志憶題橋遇事難開口逢人媿折腰樂
傳天上譜心逐莫歸樵宴罷驪歌發蹉跎又一朝
和詠鶴
老去曾看相鶴經暫從華館試伶俜幾年養就丹砂頂竟
日閒梳白雪翎萬里壯心原自許九霄清唳好誰聽神
仙舊侶知何在遙望蓬萊一點青
次王子讓韻二首
老淚縱横憶舊京夢中岐路欠分明天涯自信甘流落
海内誰堪託死生短策未容還故里片帆只欲駕滄瀛他
年便作芙蓉主慚愧當時石曼卿
城郭人民事事非空餘塵土滿征衣君猶有道堪流俗
我已無家不念歸天地晦冥龍去遠江湖寥落鴈來稀
極知此後還相憶愁見青山映夕暉
次賀琴南韻
茅屋秋風古道傍衰容不似去年強漢廷無夢陳三策
楚水空懷賦九章落日亂鴉紅樹老斷雲孤鴈碧天長
相思無限關心事不為催詩急雨忙
和青原寺長老無詰見寄
毶毶白髮舊儒臣幾見江南物候新問訊枉煩林下士
變衰祇似夢中人隔簾聽雨常經久倚戶看山不厭頻
更欲就依禪榻伴爐煙終日澹絪緼
賀俞總制造新衙
為惜頻年汗馬勞更聞新署列官曹貔貅夜宿轅門靜
鸞鵠晨趨劒佩高月滿麗譙添雉堞雨深山寨長蓬蒿
公餘秀水橋邊路千騎鳴笳擁節旄
送非空晦之二上人歸青原
青原山氣鬱盤紆去郭連邨十里餘洗鉢水香晨粥後
讀書燈燼曉鐘初晴天小閣收摩衲煖日輕雲護苾芻
願得明年筋力健徑尋溪路訪深居
和鍾德恭見寄
江湖風浪日蕭蕭鰍蟹魚鰕亂躑跳諸葛有才終復漢
管寧無計漫依遼煙消故國川原淨秋入空山草木凋
猶恨歸來相見晩莫雲春樹碧天遙
送吳俊傑歸江東
幕下貔貅十萬人幕中賓客罕同倫揮戈略陳天回日
點燭論兵夜向晨禾水衣冠仍草草星源文物故彬彬
知君賸有安邊策定約重來立要津
和劉子倫韻奉吳孟勤
不是衰翁愛索居只緣多病故人疎來依陸氏三間屋
勝得劉公一紙書同輩漫推年齒大後生應笑老成迂
知心賴有通家子早晩相過意迥殊
和友人見寄
碧天如水莫雲妆又見江南一片秋亂後年華多荏苒
客中蹤跡故淹留露漙金井桐隂薄月上瑤階竹影脩
遙想轅門凉氣早壺漿來往百無憂
御賜恩榮宴
堂吏喧呼擁後先綵簾微動八音宣聖恩汪濊儒臣集
天語丁寧宰相傳翠葉銀旛高壓帽玉盤珍果漫堆筵
沾濡拜舞歸來晩馬上題詩不記鞭(一初廷對策儗甲是科啟椷乃南士)
(遂改次李齊公平會齊病上表謝恩則先生也故鄉人稱李狀元云)
和詠海棠韻
名花初發愛輕隂翠袖紅妝新滿林步入錦帷香徑小
醉扶銀燭畫堂深妖嬈喜識春風面零落愁關夜雨心
多幸鳳皇池上客為抽勞思寫清吟
題畫鷹
勁翮排霜戟天寒氣轉驕草間狐兔盡側目望青霄
題風雨圖
山中老子百年餘前代衣冠只自如高閣捲簾無一事
滿天風雨坐看書
題赤鯉圖
風翻雷吼動乾坤赤鯉騰波勢獨尊無數閒鱗齊上下
欲隨春浪過龍門
題雪禽
幽禽棲穩棘枝低黯慘江天雪四圍明日郊原晴爛漫
好尋芳樹弄毛衣
山居首夏十首示外孫陳祖蘭(錄三)
東風滿意綠週遭乍著單衣脱敝袍最愛晩凉新浴罷
坐看春筍過林高
前年新覓數株梅移向庭前手自栽惆悵近來風土薄
殷勤難得一枝開
山前山後翳蒙茸荆棘藤梢漫作叢願得長年撐飽飯
自鉏煙雨種高松
和王子讓二首
萬頃煙波一葉舟更無維楫任飄流此身自合他鄉死
爭奈狂狐憶首丘
我逐郊原鹿豕蹤君如鷹隼挾秋風近聞鐵網連山海
不信人間有卧龍
題畫二絶
浩浩滄波天四圍秋風一鶴夜來歸秖應夢裏聞長笛
知是年時舊羽衣
町畦高下水漫漫痛惜辛勤學種田便擬明朝結長網
與翁同住浙江邊(右絶詩二章茶陵李先生墨迹先生退隱永新山中絶意仕進二絶必其)
(與同志者否則寓言耳前以鶴歸為况後以耕漁為事其高尚真一之確然有不可拔者於是乎㮣見矣後學)
(安成彭華識)
元詩選初集卷四十九
