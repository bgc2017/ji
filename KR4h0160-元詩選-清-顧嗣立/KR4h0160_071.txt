元詩選二集卷三庶吉士顧嗣立編
趙教授文
文字儀可一字惟恭號青山廬陵人初名宋永
從弟宋安字功可以文章齊名號二趙先生嘗
三貢扵鄉由國學上舍仕南雄府教授宋亡隠
居不出時當路屈耆年碩學主湖山講席強起
為東湖書院山長尋授清江儒學教授青山為
詩文脱略涯岸獨自抒其所欲言晩年頗以理
學自任進進未已臨川吴澄嘗答書云邇来舉
子業廢稍能弄筆遣辭者英華無所發泄拈掇
小詩之外間或以此為務合東西數道可僂指
者不三四而足下其一也
何和尚尋母(并序)
何上饒人因丙子亂失母乃削髮為僧刺血寫
經遍天下尋之至燕值國方會僧六萬三千人
何扵會煉臂有一僧問有何願受此苦何具言
所以僧云京兆府金鄉縣張官人宅問之即往
詢求乃知俱往吉州仕宦矣何到吉州大和得
知張名守德為大和尹乞食至門曰我信州人
有母在此閽入言母出不復認何言我辛酉生
母乙已生具言外氏祖父母方記憶相向大哭
蓋母由他人三易主矣張令加冠巾約為兒許
為娶婦何曰初事佛求母豈可得母負吾初心
乃陳省以母不當擄張以為買引法力争之何
日哭于省前當有仁人哀而助之者後竟得母
以歸
寫經母血盡長素母容枯燒蜜煉頂臂孰非母肌膚豈
不痛至骨為母忍斯須南北萬餘里来往如趁虚天高
孝可感報應非浮屠出門訪東家遇否不可虞茫然求
我天再見得所圖昔者别兒時那有此頭顱眀眀陳左
驗大慟絶復蘇向来相妒人泣下成欷歔收淚相勞苦
何異得乳雛不即遂其志彼張非丈夫冠巾有婦子諒
亦母所娛為佛再有母初志不敢渝但期百年内奉母
與佛俱雖非聖賢事區區守其愚為君賦高誼感我真
窮孤棄我十二年人母我獨無天涯尚可尋地下不可
呼
婕妤怨
團圓一片冰出自蠶女紅何言入君手動搖生清風一
朝棄篋笥零落如秋蓬時節自當爾君子詎無終
瓊花上天歌
朔風吹沙堆浪白二十四橋沈冷月顛風夜半撼蕪城
雪萼瓊絲破空碧金缾歲歲獻君王玉罌泛酒蓮花香
眀光殿暗沙漠遠人自無情花斷腸落蕊飛天識天路
何如拔樹飛昇去唐昌游女再歸来城中只賣瓊花露
江南俘客吟如叫想像裁辭不成調天宫夜半按霓裳
玉女擎花紫皇笑
夀王餘慶
即時杯酒不須名最愛先生醉是真雪柏霜篁千歲夀
川花池草幾番春少陵句妙驚山鬼老子心閒養谷神
如此眼前聊一笑此生猶是太平人
雲陽寺
步入雲陽俗興闌山靈應不掩雲關禪房深鎖寺應古
經鑰不開僧更閒菊綻黃香霜氣秀山堆秋色露痕班
留矦千載空陳迹猨鶴聲聲拱夜壇
詠梅
白玉堂前野水濱何曾榮悴異精神當于香色外觀韻
可怪冰霜裏有春天下無花堪伯仲江南惟爾不風塵
欲將素王相推戴老向山中作素臣
哭亦周弟
去日相攜涉畏塗歸來形影自相扶倦行小憩荒山路
怕聽深叢叫鷓鴣
贈媒者二首
青鸞解報仙郎信紅葉能傳禁女情東家把酒西家笑
只作春風過一生
空谷佳人獨笑歌不煩花鳥使相過紅妝洗却蛾眉醜
縦有良媒可柰何
上之回(武帝元封初因之雍遂通回中道後數臨幸焉)
動皇輿回中道龍為驅虎為導樂蕃釐祠雍後息甘棠
飫天酒澹穆清冰熱惱曰夷服咸稽首臣三祝皇萬夀
有所思(古樂府有所思後半篇殊不可解略改正之)
有所思乃在大海南何用贈遺君雙珠瑇瑁簪聞君有
他心當風燒之揚其灰從今已往勿復相思勿相思又
相思秋風蕭颯晨風颸心思君兮君不知
公無渡河(公無渡河或作箜篌引朝鮮津卒霍里子高妻麗玉所作也高晨起刺船有白)
(首狂夫被髮提壺亂河流而渡其妻隨止不及遂墮河水死于是援箜篌而鼓之作公無渡河)
(之曲聲甚悽愴曲終自投河而死子高還以其聲語妻麗玉傷之乃引箜篌而寫其聲聞者莫)
(不墮淚飲泣焉)
河之水深復深舟以濟猶難堪被髮之叟狂不可箴豈
無一壺水力難任與公同匡牀恨不挽公襟亂流而渡
直下千尋我泣眼為枯我哭聲為瘖投身以從公豈不
畏胥沈同歸尚可忍獨生亦難禁公死狂妾死心蛟龍
食骨有時盡惟有妄心無古今河之水深復深
團扇歌(晉王珉與嫂婢有情好嫂鞭撻過苦婢素善歌而珉好持白團扇故云團扇復團扇)
(許持自遮面憔悴無復理羞與郎相見)
私衣必見汚葛屨必遭踐生世不為男託身況微賤悲
痛只在心憔悴更障面出入懷袖中羨郎白團扇
丁督護(宋高祖女夫徐逵之為魯軌所殺高祖使督護丁旴收殯之逵之妻呼旴至閣下自)
(問斂送事每問輒歎息曰丁督護其聲哀切後人因其聲廣而為歌焉)
丁督護為我行去時馬上郎今作野外殤男兒肯斷頭
婦兒空斷腸丁督護聽我語欲從君臂不羽嫁時所結
髮剪之隨君去丁督護念我苦未亡人殤鬼婦古若無
銜冤乾坤無風雨
上陵(上陵漢章帝元和三年自作為上陵食舉)
上古陵古陵無可上苔雨繡澀草煙悽愴鴟鴞號荒林
狐狸穴空壙豐碑去梁何處津堲周作竈誰家煬不如
東林一杯土樵牧侵陵白官府
銅雀臺(魏武帝遺令婕妤美人皆著銅雀臺上施八尺牀繐帳日晡上酒脯月朝十五向帳)
(作伎汝等時時登臺望吾西陵墓田後人悲其意而為之詠魏志云建安十五年太祖作臺于)
(鄴鑄銅為雀置扵臺上因以名焉)
朝望西陵墓夕望西陵墓望望不復歸月朝又十五月
朝十五可柰何更對空帷作歌舞銅雀昂然飛不去當
時美人髮垂素我生不如陵上樹年年樹根穿入土
法夀樂歌(古詩未始道佛事梁武帝即位後更造新聲帝自為之辭帝既篤敬佛法又制)
(善哉天樂天勸大道仙道神王龍王滅過惡除愛水斷苦輪等十篇名為正樂皆述佛法又有)
(法樂童子伎童子倚歌梵唄今所謂舍利佛法夀樂歌皆所自出也)
西雲垂天飛流黃寶鬘百萬隨風揚帝居摩醯首羅鄉
采女如花侍帝傍珠啼玉唾天花香澹然神情無世妝
下視邢尹紛酲狂梵唄琅琅出清吭天庖供饌薦豆觴
帝飲食之夀以康恒沙世界俱来王天王神聖臣忠良
春風萬里酣耕桑雨滴可數海可量無有能知法夀長
願梵天釋帝萬億歲歲歲夀杯天下醉
劉教授壎
壎字起潛别號水邨南豐人研經究史網羅百
氏文思如湧泉宋季與同里諶祐自求各以詩
文鳴年三十七而宋亡越十八年當路交薦署
昭郡學正年七十受朝命為延平教授既滿諸
生復留授業者三年乃歸延祐六年卒年八十
所著有經說講義水雲邨稾泯稾哀鑑英華錄
隠居通義凡百二十五卷
補史十忠詩(并序)
詩以厚倫美化為本非曰諧俗寄情而已即千
篇奚益每思張許二顔同時死國名芳唐史與
天長存近代死節數公何媿往昔顧麥秀黍離
無繇倣柳州狀逸事上太史庶幾不朽竊以慨
念更後幾年遺老漸盡舊聞銷歇將無復知有
斯人者悲夫哀哉死臣子職分古人常事爾死
矣寧顧其傳不傳乃亦不可無傳者為其繫彝
倫關風教厲後代之臣子媿前日之不如數公
者也采清議得忠義臣十人史不書各賦十韻
纂其實曰補史詩
知潭州湖南安撫使李公(芾)
三已甘退休十連起遲暮伊誰急求子流落乃不怒黑
雲來如山殺氣震平楚恭惟君父命封疆以身護闔門
義不辱呼卒汝善處飛䰟隨劒光自已投火去天泣鬼
神愁地搖山岳仆吾非莒柱厲敢以死醜主正自常事
耳命義逃安所沖遠誰與儔睢陽有張許(吉悒字祖沖丁穆字彦遠)
(皆晉忠臣)
池州通判權州事趙公(夘發昌州人妻雍氏)
若人作何狀立節乃殊偉人言此蜀珍位卑名未起坐
分秋浦月攝此千里寄沙頭風色惡寒城凛弘峙吾聞
開關迎棄遁亦復恥茲惟城郭臣大義吾知已間道走
帛書灑血别玉季細君絶可人雙飛同一死南八彼男
兒此婦乃如此骨朽香不廢吾詩當青史
丞相都督信國公文公(天祥丙辰狀元)
時平輒棄置事迫甘前驅嗚呼忠義臣匪直科目儒江
寒朔吹急列城同一趨豈不寄便安綱常乃當扶移檄
倡諸鎮奮𬒮躬援枹川決莫我回萬險棲海隅天乎復
不濟道窮竟成俘一事事乃了吾頭任模糊悠悠寄好
名責人無已夫三衢有魁相投老作尚書(三衢魁相謂留夢炎)
參政行丞相事陸公(秀夫)
天地無託足海天同隰光眀知復何為不忍隳三綱祼
薦覬少延謳歌寧遠忘或者莒在齊聊且帝一方竭蹷
竟委頓臣謀非不臧運去天莫留力盡心彌強終不負
吾主名義天地長懷璽隨龍遊舉空水中央斯人文華
士乃爾百鍊鋼機雲儻通譜應修朝洛陽
前左丞相江文忠公萬里弟(萬頃)
匡廬雲錦屏鴻儒産其下風神儼如龍天矯莫可駕卷
懷經濟具婆娑洛中社怪事玉牀搖清晝天忽夜突騎
從何來隂風飄屋瓦大臣義有死欲避吾不暇庭前環
止水萬事付一捨從容友靈均朝野動悲吒愍章極哀
榮汗簡誰記者倘有南熏書季方足堪亞
江西制置司都統密公(侑)
臣有置身義豈計官崇卑偏將知死忠不曰天下竒漢
節既披靡失位趨江西閫帳駐臨汝招徠樂其歸雪寒
南浦愁羽檄蘄濟師一將奮風虎鼓行亟飇馳踰嶺疾
戰苦裹瘡呼健兒坐縛膝不屈伏鑕甘如飴小臣禆校
耳職也宜死綏廬州大將在白首豎降旂
淮東制置使知揚州李公(庭芝)
淮海接風塵胡乃似鐵壁臥護有天人十載藉福力重
来人未老愁絶事如昔苦戰孤城危痛哭天柱折夢遊
三山上人倫浮海出突圍志南征吾欲重建極天弗鑒
臣忠冥冥墮叢棘先軫面如生萇弘血化碧臣死誰復
知臣忠終不易一將更大事嚼舌死罵敵
樞密閩廣宣撫使陳公(文龍戊辰狀元)
淳熙名宰孫比德粹如玉決科魁偉英駸駸薦官肅類
田煩諫疏相嗔俄嗾逐補郡仍免歸黃流已漫陸天族
日光薄力疾支顛覆蹉跎南冠縶道病死不辱往昔五
峯堂傾盖語跋燭斯人真妙人哀哉慳厚祿長揖丙辰
魁各天並黃鵠不有二忠臣千古笑科目
少府樞密使張公(世傑)
士有守節死豈以責武夫武夫尚能竒消得銀管書何
許熊虎英鐵面美䫇須護寒久枕戈赴難甘捐軀金山
定活著志願嗟違初江心集羣策炎精回一嘘間關障
海濱萬死存趙孤時也可柰何北風散檣烏漂漂竟何
之無乃膏鯨魚渭濱多貴將反笑斯人迂
四川制置使知重慶府張公(珏)
坤維拓提封形勝古天府血戰五十秋零落餘八柱江
南傳箭急誰暇此回顧落日古渝城杖鉞乃甚武天東
甑雖墮吾自強支拄渡瀘躬討逆歸来戰彌苦蕭條下
䕫門機穽伏中路咄咄快敵仇誰歟掩坏土哀哉關西
雄國亡猶不負同時督軍將腰金插雙虎
止法
喬木長千年終不到霄漢怒濤長千尺終亦有畔岸倘
非分限本截然波吞天地枝插天位極三公殊未愜粟
積千倉猶道乏黃金滿匱尚求多華屋連雲常苦狹人
心無足時天道有止法
送黃修永之武夷杜清碧學
眼中塵中政昏昏華蓋風高翠入雲一代風流超晉宋
百年禮樂寄河汾波寬好看魚龍化天遠空憐雁鶩羣
亦有平生觀海意出門萬里獨慙君
鶴
延頸池邊照影池花眀柳淨思依依年深色重丹砂頂
日暖光浮白雪衣晴月夢回三島去看雲思上九霄飛
玉簫聲斷秋宵冷應有仙人憶未歸
燕
萬里来從海外邨定巢時聽語頻頻簾風半卷重門曉
社雨初晴二月春尾上繫詩成往事掌中學舞是前身
華堂茅屋依然坐幾處相逢舊主人
西捷
神器寧容小智窺黃河河上集王師六龍南面皇威壯
萬里西征凱奏馳穹壤有靈扶寶祚風霜無地著金枝
太平有象天顔喜大霈看看下玉墀
拜南豐先生墓
崖挾飛泉響珮環雲涵空翠鎖幽關斜陽影戀殘碑外
遺像塵昏古寺間漢苑夢回流水在越陵風急此山間
悲懷豈但元豐老望斷天南月一彎
率諸友祭南豐先生墓
星斗文章煥九天蕭蕭松檟暗荒阡久無世胄崇祠像
賴有山僧守墓田俎豆春回修廢典佩衿雲合禮前賢
此行莫作嬉遊看回首元豐重愴然
如邨先生劉麟瑞
麟瑞字(闕)號如邨壎次子至治間嘗以暇日
追惟宋末仗義死節之士搜討遺事賦五十律
題曰昭忠逸詠邑人趙景良秉善合水邨補史
十忠詩為一編附以汪水雲方虚谷諸君子傷
時悼事之什若干首總謂之忠義集云
忠義總管田公(燧)鳳守李公(寔)
天西戰士競銜枚乘會關夷路始開兩蜀金湯隨水逝
三秦烽火照天来鳳州文武渾無媿馬嶺英靈只自哀
後夜魂歸何處寓隴頭瀟灑一枝梅
西和知州陳公(寅)守將楊公(銳)
隂風蕭颯起黃埃鐵騎追奔動地来石堡梯空天險壯
水門釁隙殺機開不期溟海鵬千里自守封疆鴆一杯
四十萬民登鬼錄伊誰為使哭聲哀
沔州知州楊公(起)通判王公(友仲)
談笑誰將敵將殘沔陽屯戍怯孤單兵威到處降非易
地利乘機守亦難五馬交緌凝血碧貳車含憤剖心丹
文臣武將均無忝不負吾君不素餐
階州守臣董公(鵬飛)
相傳報怨撼階州虎旅飛来睨敵樓楛矢蔽空天入冥
鵝車衝壘地生愁金城魚肉千年恨闔境衣冠六日休
莫怪傳家猶強項雲孫忠節更風流
天水知軍時公(當可)西河總管陳公(瑀)
天水西河兩將強七書貯腹負剛腸魚麗陣布刀如雪
馬革尸空骨似霜廉藺昔存秦莫敵關張今敗蜀終亡
輕財得士人猶惜長想英風慨智囊
都統曹公(友聞)及大安夜戰死節諸將二首
鴈塔名香本一儒執殳幾度為前驅元戎却敵世間有
教授提兵天下無花石峽鏖忠勇奮水牛嶺度死生殊
英風壯節誰能匹千載人稱大丈夫
勇戴兜鍪學六韜赤心報國是英豪徧身膽在存全蜀
盖世名高慴短曹雞堡出奇師旅没龍門盡銳弟兄勞
當時制帥猶多計獨向深山遠遁逃
制參王公(翊)
十萬天兵壓錦城繁華一瞬鎖連營小臣獨守紅蓮幕
大義難忘白玉京虎倒龍顛塵瀁漭天隂雨濕燐縱横
皚皚白骨成京觀愁絶靈龜召禍萌
權知文州劉公(銳)通判趙公(汝薌)
江流移浚向南山渴死全城膽亦寒叛將踰城機盡泄
嬌兒飲藥淚空潸封疆事去君臣在忠孝名存父子難
五萬軍民同日盡可憐巷戰尚關關(出入韻)
緜漢簡州諸公
緜漢風酸動殺機北来鐵騎徧驅馳幾千里地弓刀運
百萬人家骨肉糜鬼哭神號無限恨蠅姑蚋嘬有餘悲
平生食祿何從避留取香名百世垂
金州守臣和公(彦威)統制楊公(福興)
貔貅曾是守饒風扞拓金房未易攻十八谷開通徼外
五千兵勁入關中賀蘭不救睢陽敗諸葛猶存越嶲功
當日更推楊統制馬傷軍没箭飛紅
都統何公(進)張公(珍)
老將由来進退宜幾回料敵計何奇地分南北興亡兆
天限關山戰伐疲兵已不支猶奮臂將仍盡銳慨輿尸
坤維烽燧休頻舉猶恐英魂待出師
同慶知府李公(沖)偕死節諸公
諸公耿耿抱精忠炎運將灰日不東北戍躐陵羣盗衂
西陲震蕩列城空香凝燕寢榮何在鼎沸魚游計已窮
玉石俱焚天亦泣千年誰為憶高風
四川制帥陳公(隆之)
狼煙又起錦城邊帥閫謀疎亦可憐先軫元歸應有恨
萇弘血化豈無冤百年莫贖誰三酹一死真成盖萬愆
遺事如今人不記綱常猶幸立西川
臨江軍守臣陳公(元桂)
衡湘斡腹抵清江太守乘城誓不降哨馬遠嘶驚墜鏑
雄兵遥吒殞飛鏦玉麟符已還宸陛金鳳州堪隠帥幢
寄語豫章徐孺子聞孫勛業歎無雙
總統黃公(仲文)保義廉公(節)
誰刑白馬誓西園背却宸旒棄塞垣存孝得名嗟虎噬
酈瓊失節效麕奔父天母地君知否婢膝奴顔子勿言
罵不絶聲軍又散更無人肯為招魂
觀使許公(彪祖)
元戎忽已化鯢鯨少長呼來就此烹科第昔曾誇冠世
衣冠今忍負平生休教秉筆修降表乍可捐軀肯獻城
壹惠已彰幽壤慰巍巍廟貎煥高甍
都統張公(桂)金公(文德)
已獻金湯又返鋒師奔山市甲猶衷鼠曾守隘機潛伏
猿欲投林計已窮祭纛有靈嗟二將死緌無愧慨孤忠
度瀘露布誰人筆漫詫當時制帥功
援襄都統制張公(順)
滔滔一水會襄流派接均房密運籌虛舫設機要弔屈
危檣抵壁暫安劉千兵效死旌麾合一將捐生介胄浮
獨遡長橋猶不瞑為持忠節報凝旒
援襄都統制張公(貴)
忠勇堂堂貫斗牛英雄端不愧兜鍪鹿門雲合張羅網
龍尾波翻化髑髏雙廟有靈開正祀孤城無援屹中流
由来死節男兒事却笑明年有客羞
守襄都統制牛公(富)范公(天順)
將軍志喜豎降幡偏將能知大義存頭觸危樓輕烈燄
脰經孤館凛忠魂聲沈刁斗摧城影塵掩干將滲血痕
世遠事殊遺老盡更無人解說襄樊
沙洋堡裨將邊公(居誼)等
兵威破竹列城驚誰信偏裨不肯迎兩箭離弦聲霹靂
二雄交斃氣峥嶸可憐侯服微臣在忍見人間大夏傾
萬木凋零風雪裏尚餘鐵樹一花眀
池州通判趙公(夘發昌州人)
分守池陽歴幾時坐看戰馬四郊馳半空矢石應難禦
一矗樓臺未易支血染帛書身永訣壁題詩句世長辭
細君含笑從君後忠節雙雙今古奇
饒州守臣唐公(震)
遊騎如飛漸列營誰呼妓女出郊迎奔踰後圃逃生拙
執辱中庭就死眀瓦甕掩形慵屈膝金章繫肘吝輸城
太常定諡應無忝贏得中流砥柱名
丞相江公(萬里)知府江公(萬頃)
名重天閽侍太微昔年南國秉樞機人歸綠野身猶健
兵滿紅塵世已非止水亭前風淅淅鄱陽城外草依依
棣華相映人間瑞節惠隆名世所稀
宗室趙公(崇源)
南風不競慘悲聲幕燕泥牛總是驚玉牒名香時已逝
金枝花悴本難榮身眀六籍忠仍孝軍滿孤城死亦生
後度推敲眀月夜江邨邨外寄幽情
端眀招討使汪公(立信)
如此奇才正可憐曾陳大計為安邊天存廟社施籌策
地限藩籬老歲年獨眼眀眀尋趙地丹心耿耿向淮□
江南寸土聯區脱慟哭高沙赴九泉
丞相信國公文公(天祥)
金字牌飛出建章鬱孤萬壘為勤王驅馳嶺海君臣寓
囚繫燕雲道路長六籍一時光日月孤忠萬里立綱常
元歸凛凛渾生氣南北人誇姓字香
從文丞相諸公(杜許鞏信尹玉趙時賞張汴劉洙繆朝宗孫宗孫㮚陳龍復蕭燾夫)
(彭震龍蕭明哲)
奉檄勤王出贑城願從魁相立勲名吹嘘炎運延千載
莫笑寒儒隊五兵常郡戰餘森廟祀空坑敗後麗官刑
英才僂指那能盡凛凛英魂死亦生
常州守將王公(安節)知府姚公(訔)
守合名垂二十秋將軍今度更風流人誇同谷英風壯
天使毗陵殺氣浮守義只知伸我膝成仁那肯護吾頭
將門出將真男子一任模糊血髑髏
閉門高臥本無悰起守鄉城更總戎名姓已符前代史
邦家能衛古人風金山不長僧成讖鐵壁雖堅卒易攻
城守兩回希世事橘香不泯氣如虹
湖南安撫知潭州李公(芾)
平楚樓頭矢石驚焚香稽首别宸京盡殱妻子期全節
寧死封疆不忍生烟燄張空隳趙壁旌旂倒影下湘城
善刀人在同觀化名與澄江一樣清
知衡州尹公(糓)
燕寢凝香未赴衡却從湘帥守湘城衣冠望闕臣辭主
詔誥陳庭弟殉兄劫火鍊成忠孝種英風鼓動懦頑名
滿城盡節榮今古三百年餘德澤情
江東運判趙公(淮)妾(某氏)
石頭城昔號金湯岌岌孤墉戰馬場西日突圍逃溧水
南冠荷校說維揚血凝漢節誇男子身寄秦淮藉女郎
千載妾身貞更潔仰天哭向水雲鄉
都統制密公(祐)
漢鄂塵飛路已迷殘兵早發向江西豈知主帥輸城邑
漫使偏裨效鼓鼙就縛呼天懷象魏臨刑吐氣幻虹霓
酸風慘澹精魂遠龍馬坪頭戰鬼啼
沙市監鎮司馬公(夢求)
荆水滔滔百尺渾邇来淺縮漫潺湲木城聮岸風輪吼
沙磧屯雲火炬燔效死小臣懷綠綬偷生大閫媿朱轓
下官名姓君知否湅水先生七世孫
淮東制置使李公(庭芝)
淮海曾聞一偉人十年臥護息邊塵重来鐵騎攻城急
旋執金戈赴陣頻夢入甌閩期立極路遵通泰倏捐身
平山堂下悲風起魂繞瓊花萬樹春
都統制姜公(才)
君是磻谿幾葉孫六韜貯腹護邊屯三軍鏖戰嗟無地
孤壘環攻恨出門嚼舌血飛憐勇士衝冠氣憤憶忠魂
男兒南八今重見同翫睢陽月一痕
浙西提刑徐公(道隆)湖守趙公(良淳)
太湖殺氣貫天章貔虎如雲壓古杭羽檄星馳徵魏闕
牙檣風逆急勤王軍摧鋒鏑鬼猶厲將躍波濤骨亦香
更有湖州賢太守細君同夀碧蘭堂
參政高公(應松)
腸斷吳山錦繡叢六更聲絶海潮空千門鎖月移行在
八駿乘風憩會同扈蹕孤臣慙主辱征鞍萬里哭途窮
兩宫緩緩趨朝陛回首天南獨死忠
蜀帥張公(珏)
玉壘浮雲五十秋關西虓將勇無儔三吳甑墮猶堅守
八柱脣亡不耐愁瀘水捷收勞腰褭蘷門機伏失兜鍪
吾君不負吾寧死遺恨誰憐快敵讐
大社吴公(楚才)
誰道盱江一布衣龍韜虎略豈知蹊鉏耰列陣螳初奮
鼙鼓臨風馬已嘶漢將追奔飛白刃楚囚繫縶化紅泥
寵褒已矣忠難泯不向泉關歎噬臍
儒士王公(士敏)
此行無復望生還留取哀吟宇宙間報國豈能恢漢土
遺民空自戀吳山清風勁節英靈在斜日沈輝歷數慳
寂寂圜扉終不悔忠魂莫恨左輪殷
樞密丞相陳公(文龍)
曾聽臚傳冠集英當時御筆為更名淳熙相譜家氊復
德祐樞臣國脈傾鄉部孤臣迷殺氣囊山一鼔張軍聲
首丘只戀行都土愁絶萱闈訴不平
嗣秀王(與檡)瑞安守臣(方洪)
派接天潢本近親更生忠節古無倫千軍守禦來閩路
半歲勤王護宋民巷戰血流生不辱劒飛魂逝死能伸
風流喜遇莆城友攜手泉扃萬古春
建寧儒士朱公(浚)
身披薜荔去瓊琚遞遞南来八使車人隠考亭春自遠
馬嘶春水難誰紓好扶名義垂千載不把衣冠辱四書
為守彝倫先訓在潔身珍重返吾初
處士林公(同)
九廟三宫已盡傾尚從海島寄神京血書矮壁存吾節
氣貫長虹任汝烹身隕九京忠義著名香七聚鬼神驚
海風蕭颯含悲憤疑是當時肆罵聲
丞相陸公(秀夫)
八面兵威八面攻馮夷飛血洗千蓬波翻水寨乾坤震
風仆檣旂社稷空百辟散班奔鷁首孤臣扈蹕憩龍宫
茫茫南國重回首一片丹心照海紅
樞密張公(世傑)
曾擁貔貅奏凱歌厓山雲暝竟蹉跎地空九有棲荒服
寨列千艘保海阿龍躍璽沈天若此烏鳴矴絶事如何
鯨波沃日炎光熄凛凛英魂尚枕戈
江東制置使謝公(枋得)
草履麻衣漫蔽形十年賣卜慣零丁願從楚地師龔勝
欲向遼城友管寧采石吟成期絶粒娥碑讀罷棄餘齡
一門盡節均無愧千載西山曡曡青
廣西經略馬公(塈)
赤白囊飛廣海濱關西勁勇是奇人暫提節印期全璧
倏報烽烟又震鄰械坐已空身不化龍韜未展氣如神
鑑湖亦有雲仍在千載流風豈隠淪
美人朱氏
給事中宫已歴年蒙恩扈從赴幽燕名王索好緣難合
烈婦捐生節已全日晏寢門疑鎖鑰夜長驛館泣嬋娟
同来小妮猶堪詫一樣清風兩地傳
孺人林氏
兩家累世結昏姻閥閱崇崇作宋臣忠貫鴒原期報國
刑驅鴛侣誓全身名傳閩嶠花如玉血染吳鈎草作茵
魂隠暗香千樹裏傾城傾國愧斯人
死節諸公
往事猶疑曉夢圓當年扶義付飛烟姓存名没時難問
國破家亡事不傳青史寂寥忠義傳赤心勃鬱死生年
文謨武略渾無展猿鶴沙蟲亦可憐
三百年餘雨露深杭雲汴雨兩銷沈堪憐許遠張巡節
誰識程嬰杵臼心萬里關河空感慨兩京歌舞莫追尋
遺民已盡遺風遠遺事何人共細吟
小主納款
天目山崩歷數終降旛颯颯出孤墉六龍卷霧歸三島
八座迎風啟獨松塵掩玉階消王氣潮移雪屋示軍容
由来興廢天難問斷礎頹垣泣曉蛬
史貞女祠(此詩見符觀溧陽志)
石頭城昔號金湯岌岌孤墉戰馬場西日突圍逃溧水
南冠荷校說維揚血凝漢節誇男子身寄秦淮藉女郎
千載一門忠與烈仰天哭向水雲鄉
稼邨先生王義山
義山字元高富州人生于宋嘉定間義山治易
兼詞賦四以賦薦景定壬子為九題之冠壬戌
試别闈放榜考官見義山名皆以得人為賀廷
試乙科授永州司戶關累陞通判瑞安軍府事
丙子宋大皇詔官民歸附遂還故山以讀書著
文為事至元已夘行中書省俾路學以贄幣禮
聘扵家辭勿獲遂教授諸生眀年使掌江西學
事辛已退老扵東湖之上環所居皆蓮名其堂
曰君子又扵先廬之旁扁一所曰稼邨四方學
者皆稱為稼邨先生一日整衣冠端坐而逝年
七十四所著有稼邨類稾如齋居雜興云詩思
已隨春意動夜衾不怕曉寒新贈陳梅垣云一
枝瀟灑無塵涴半夜高寒對月明和九月十日
紫極登高韻云滿斟綠斝安排醉牢裏烏紗照
顧吹亦復刻意求新但全篇率多累句不免瑜
為瑕掩耳
挽遂初陳尚書
到得咸淳國步艱幾回抗疏動天顔丈夫那肯死牖下
餘子從教活草間有分朱崖終著去無心白髮望生還
故人目斷暮雲處霧雨濛濛山外山
書永嘉嘉禾驛(乙亥)
老来倦躋攀悠悠憩山側層嵐軼穹霓紆縈困行客崖
傾覺嶮巇征曲盤險迫石老枕雲根橋横界野色海嶠
吞暝暉松標挂辰極殘烟罩成幄長波曳如帛天際鳥
知還溪澗魚自適幾忘物無我慮澹意常寂泛觀穹壤
間天亦局扵迹榮華忽彫枯俛仰遽今昔傾羲倏再旦
急軌等寄驛愚公果何為老且欲移石
古意二首
少年紅顔女敷芬對芳樹盈盈澹艷妝清歌雜妙舞凝
睇倚高樓桐絲試一譜世間知音稀誰識姱節素清貞
守幽閨不作凡子婦容華委西山良人兮何暮空牀思
悠悠明月正當戶
東籬采秋菊秋菊清且香采之欲寄誰聊以寓感傷感
傷何所思故人天一方故人日以遠思君豈能忘瞻望
兮弗及西山傾夕陽黃昏人倚樓一聲笛何長
謁申屠御史
雲渺梁碭山水深千年標致杳難尋秖今来伴東湖月
惟有沙鷗識此心
挽竹薌龔侍郎
一木難支大廈傾闔門判却赴波鯨歸来止為尋墳隴
隠去不教知姓名賸有詩篇傳不朽相從野老話生平
翩翩隻鶴扶雲去羣玉峰頭籍太清
挽平軒王府判
猶記瓊林錫宴時平軒折得好花歸而今花與人何在
日暮江東雲自飛
夜宿嚴陵舟中
好風特地送帆開刺破蘆花雪幾堆浪裏烟波漁唱歇
岸頭更點鴈聲催船空載取月同去篷破偷將天入来
拂早起看鷗睡醒笑儂抹過子陵臺
早起齋檐獨坐
輕寒測測雨冥冥不覺閒中春一庭老竹似欺窗草綠
落梅微間翠苔青倏聽鶯語調新曲默看蛛絲網碎屏
物意人情兩相得莫容塵俗撓中扃
題何氏山隂道院二首
從来道院江西好只為涪翁遂得名見說何家更清甚
院中終日讀書聲
山隂偏被道家占我祖當年曾寫經君向隂中敞吟境
何時相伴鶴来聽
和王槐城寄詩韻
慣熟韲鹽味誰云食澹難舊嘗司國子今又作儒官有
手肯炙熱無氊不怕寒芹香至今在常夢到槐安
跋楊中齋詩詞集
江西派已遠後来無聞人許大能詩聲来自浙之濱奚
奴背錦囊馬蹄蹋青春來派江西詩風月浩無垠翩翩
佳公子皆綺紈其身惟君獨不然每恨無書貧胷中國
子監所積皆輪囷把酒讀君詩一字一精神句裏帶梅
香不涴半點塵家本住孤山和靖與卜隣吾聞詩之天
不在巧與新纖穠寄澹泊清峭寓簡淳古律有崛奇可
與子建親此詩實兼之體具衆美純載哦長短篇音節
中韶鈞少游詞如詩二者皆逼真再拜卷錦還願言寶
所珍
别中齋楊左丞
孤山久無主誰伴月昏黃歸興西湖動離情南浦傷官
清從馬瘦政暇又詩忙莫羨和羹事林逋有暗香
黃處士公紹
公紹字直翁邵武人咸淳進士嘗讀胡文定公
語心要在腔子裏自覺有警因作小軒名之曰
在友人吳昇梅邊為之記宋亡後隠居樵溪長
齋奉佛嘗謂少時讀康節詩有車書萬里舊山
川之句嘗恨此生不見斯事今四海一家而余
老矣惟知北游玄水之上問道于無為而已所
著有韻會舉要行世
端午競渡櫂歌十首
望湖天望湖天綠楊深處鼓鼘鼘好是年年三二月湖
邊日日看划船
鬭輕橈鬭輕橈雪中花卷櫂聲搖天與玻璃三萬頃儘
教看得幾吳舠
看龍舟看龍舟兩堤未鬭水悠悠一片笙歌催閙晩忽
然鼓櫂起中流
賀靈鼉賀靈鼉幾多翠舞與珠歌看到日斜猶未足湧
金門外湧金波
馬如龍馬如龍飛過蘇堤健鬭風柳下繫船青作纜湖
邊薦酒碧為筒
繡周張繡周張樓臺簾幕絮高揚誰賦珠宫并貝闕懷
王去後去沈湘
櫂如飛櫂如飛水中萬鼔起潛螭最是玉蓮堂上好躍
来奪錦看吴兒
建雲斿建雲斿土風到處總相猶朝了霍山朝岳帝十
分打扮是杭州
蹋青青蹋青青西泠橋畔草連汀撲得龍船兒一對晝
闌倚遍看遊人
月明中月明中滿湖春水望難窮欲學楚歌歌不得一
場離恨兩眉峯
元詩選二集卷三
