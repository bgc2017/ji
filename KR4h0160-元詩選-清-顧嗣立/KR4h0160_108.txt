元詩選三集卷十四庶吉士顧嗣立編
巢松翁陸居仁
居仁字宅之華亭人以詩經中泰定三年丙寅
鄉試第七名隱居教授自號巢松翁又號雲松
野褐瑁湖居士與楊廉夫錢思復遊沒同葬于
山東麓號三高士墓梧溪王逢挽宅之詩云遊
戲清真帖優長雅頌文世方趨趙孟天竟滯劉
蕡蓋狀其實也
古意二首
采蓮多芳草種豆襍艾蒿馬齒似蕙根魚腸溷鉛刀舉
世方好竽錦瑟將誰操已矣屠龍技終身徒自勞
王孫玉抵鶴公子金抵蛙夜光投暗室騄耳困鹽車燕
石錦十襲楚璞刑再加哲哉待賈翁懷寶無歎嗟
楚人弓
楚人弓懸兩石五十萬矢陷強敵絳人弓箭三(一作二)隻
長歌入關成偉績多箭不如少箭力制敵若在弓矢間
鳴條牧馬高於(一作如)山(鐵雅評曰史斷入詩箴警多矣)
國馬足
國馬足吉行五十轡如沃天馬足一日千里更神速國
馬天閑飽芻粟太行鹽車天馬哭(鐵雅評曰自託可悲句短而意無窮)
玉山草堂
同宗入洛稱三儁累世留吳尚幾家谷水千秋書有種
崑山一片玉無瑕内臺一笑金釵筍羽竈當攜石鼎茶
見說草堂開綠野何人分我白鷗沙
題王說明破窗風雨圖
環堵篝燈夜闃寥欺人風雨更瀟瀟詩成驚落雞窗筆
夢破須來馬鬛瓢萬里浪開看異日連牀屋漏耿今宵
丈夫莫袖為霖手欲沃人間九土焦
次韻贈鐵崖二首
校書星動天禄閣作賦神遇楚陽臺波濤入筆滄海(闕)
霹靂嘯火昆侖開求文巨室持金獻問字諸生載酒來
矍鑠是翁誰畫得心如鐵石貌如孩
禽虎將軍勞築室焚魚學士嬾登臺盡道蓬萊謫仙出
爛將桃李向人開高歌夜半鬼神泣長嘯一天風雨來
雄文任索千金價高馬還輸十歲孩
自述叠前韻二首
年少洋洋過閭里諸生衮衮登省臺雕蟲末技筆徒禿
射虎良弓石為開道在未應隨世變身強不得眩時來
君看塞上翁家馬造物戲人如小孩
能賦子虛有司馬不見邑宰無澹臺綠嗔草力隨風偃
丹愛葵心向日開稻過閒田鴻盡去芹香舊壘燕還來
丈夫能受孤遺託唯有公孫活趙孩
曹知白吳淞山色圖
終南求捷徑少室索高價唯有孏雲西山深無俗駕
題曾省元藏温日觀葡萄後用温師韻
黃金臺壯帝王州我亦曾為汗漫遊不入鳳池鵷鷺序
依然天地一沙漚
羅教授蒙正
蒙正字希呂其先廬陵人父稽叔遊學新會因
家焉蒙正生有異質博學強記弱冠從肇慶羅
斗明學詩盡得其法有名於時縣尹沈壽創古
岡書院禮之從遊者甚衆尋省檄為高州學正
秩滿歸至正丁亥赴省試遇開武銓或勸其借
註廵檢不屑就以詩答之云儒冠不是將軍具
只作當年措大看後遭亂避地郡城館憲吏趙
式家式薦於行省授南恩州教授州判吳元良
陰謀割據欲倚其籌畫用為幕官蒙正悟其意
力辭不就後因病以詩謝之云願賜一㕓閒養
病簡編燈火伴青衿未幾卒元良禮葬之希呂
詩格調頗高五言律句音響尤工有集五卷
春日聞鶯
旭日明臺榭微風散綺羅樹陰凉翠合鶯囀落紅多闃
寂懷人處間關奈爾何嶺南天氣好二月已清和
寄謝何東道
故人違我久千里慰相思樽酒成山甕籠鵝到墨池青
山荒草徑暮雨落花時賴有春洲鴈南來可寄詩
登圭峰懷蘇長公
久向風塵厭薄遊到來象外且淹留溪邊石枕和雲卧
巖畔山茶帶雨收古寺老僧非舊主疎林晴色又新秋
坡仙題詠今殘剥詞客登臨誦未休
次韻余太常觀國招撫江南航海至新會八首
日月行天豁翳昏茫茫元氣載重坤三山在望端倪闊
萬水朝宗海獨尊飛馭羲和凌若木窮河漢使到崑崙
功成得似班司馬絶域生還度玉門
鳳掖珊瑚響珮珂龍池風暖綠生波節辭仙仗排閽去
帆趁春潮帶雨過北極神君尊帝座南箕星象逼天河
騷人舊是瀟湘客幾濯滄浪發浩歌
鴻濛氣接泬㵳天蠻獠爭迎漢使船駭浪千重行處雪
齊州九點望中烟神遊太乙仙藜外身在靈生海市邊
玉署詞華君獨步聲名知不愧盧前
三殿傳宣勅使來皇華後彩煥中台方蓬瑞氣翔雙鳳
渤澥濤聲殷萬雷雲夢心胷呑芥蔕丘山名節冠崔巍
秋期歸對金蓮直人在中天白玉臺
繡斧承恩霄漢間節旌南去幾時還蒼茫析木津頭路
縹緲雲鼇海上山禁苑花濃今正發扶桑弓健舊曾彎
並遊羣俊長相憶逸駕重來許共攀
世教湮微竟孰扶空嗟禹貢舊輿圖北庭淑氣仍燕趙
南國遺風尚越吳弭節曉雲三島近濯纓秋水一塵無
九重前席長沙傅莫憚嚴程聽鷓鴣
天開閶闔百官朝賢俊寧煩束帛招丹鳳九重傳鳳詔
蒼龍萬里過龍標飄飄高步瀛州客嫋嫋餘音赤壁簫
歸路湘南芳草遍清風離思轉迢迢
舳艫千里快乘風百粤三韓去路通島樹隱霞春綽約
梅花吹雨曉空濛水環鼇極坤維碧雲捧蓬萊日色紅
馳志伊吾鳴劒夜中興今待漢臧宫
獨秀峯即事呈都閫諸公
獨秀峯前鬼憐青戰塵未洗血痕腥城扉塞掩平川日
烽火明連遠戍星汀鴈失羣秋漠漠樹烏無夢夜冥冥
蓮花柏樹多材俊早晩山林見太平
寄黃尚書
尚書昔日絃歌地芳草萋萋滿訟庭上界仙題丹桂籍
南州人誦瑞蘭銘黃雲覆壠秋嘗稻鐵鍵長歌夜不扃
離亂如今那可說荒郊過雨髑髏腥
甲子年九月二十五日西寇犯高凉戰於坡山
原頭鐵騎氣如雲妖祲西來白晝昏千里西風吹戰血
半營殘月照城軍竈寒尚認飛仙跡骨冷難招猛士魂
盛代懷柔資輔治兩階干羽已敷文
高州寄友人
梅花又發去年枝遊子天涯未授衣舊友别來書滿篋
新居兵後草生扉青霄有路凌風到紫水無槎泝月歸
歲晩望鄉心最切太行東北白雲飛
初秋
落日關河笛一聲感時懷抱若為平燕臺已朽千金骨
秦塞虛防萬里城大火西流金有令長江東去水無情
故園回首干戈滿空負滄浪白鳥盟
寄恩平吳奏記
聞說恩平吳奏記三年戎馬只儒衣魂逃槃瓠營宵拔
血迸鼪鼯劒夜飛富貴總輸屠狗得行藏未必卧龍非
路人盡識將軍意笑待青袍破賊歸
和白石馬教授二首
蕭蕭白(一作然紺)髮映童顔塵世千年邂逅間三十六陂明
月夜許騎仙鶴過緱山
穠綠溪橋烟樹樹殘紅池沼雨家家遊蜂不悟青韶去
猶抱虛庭薺菜花
懷馬教授二首
陳編落落韋三絶浮世茫茫海九環經濟功成疎傅老
漢庭前日得身還
水生白石渡頭灣念子携書共往還今日相思不相見
越南殘照海門山
周山長棐
棐字致堯四明人嘗為宣公書院山長曹石倉
採周致堯詩入明詩初集題曰山長集余初閱
至正庚辛唱和詩錄周棐龍淵景德禪院一詩
不知其即為致堯也後考郡志見高巽志士敏
東墖分韻詩序内有周棐致堯云云因合為一
人而集名則仍從石倉之舊但致堯送張志學
詩云珥筆每同花下散玉珂時聽月中還寄龍
子高詩云御水滿溝香洗馬宫牆隔樹聽流鶯
似乎官不止山長者無可援據姑闕疑以俟更
考
古詩五首
應龍果何物變化在斯須噓氣雲霧蒸下雨澤九區差
差喉下鱗嬰之能殺軀那因情欲牽豢畜同淵魚
邯鄲有猛虎曾參能殺人斯固不足憑浮言亂其真憸
人舌下刀數加君子身何如冥冥羽不為矰繳親
團團青銅鏡昔從軒轅鑄面涵孤月光背隠雙龍跗美
貎欣自修醜容羞見妒人心自新疎鏡明只如故
猗蘭生中谷不采恒自香園丁亦何知掇置近中堂朝
培根愈萎暮沃葉已黃將養雖以時物性終見傷
蕭蕭水中蒲瑣瑣蒲上禽託身自得所不忘罾罥侵天
風斷枯條卵破巢亦沈兹焉復何尤慎之在初心
懷古
我愛陶淵明所居惟種柳與世實寡諧委懷在杯酒不
有千古心誰識千載後意欲從之遊斯人復何有
述懷
平生遠塵事畏觸憂患端矧兹值多故而敢懷自安寄
身塗旅中戚戚苦飢寒為生恥無庸緝遺守微官雖云
匪多秩所職期可觀顧非周員器軌事仍獨難蹇予亦
何為俛仰徒長歎
至正辛丑秋七月十有三日憩龍淵景德禪院分
韻得閒字
終歲跼城府長有戚戚顔晨登郭西寺逍遥任疎頑林
堂含餘清爽塏非人間况兹羣彦集秩秩文翰班善謔
等高詠嘉言振幽孱豈無觴酌歡茗煎亦未慳喧卑受
物曠志適忘世患耽留陽景馳飛羽當樹還賞心頗逡
巡紛慮仍粗關諧此塵外蹤再期永日閒
至正甲辰九日同牛諒伊甫陳世昌彦博徐一䕫
大章高巽志士敏釋良琦元璞守良登東塔以杜
少陵玉山高並兩峰寒之句分韻賦詩得並字
東住有高墖名與福城並九日陪諸賢登臨期絶頂秋
深木葉落不覺天地迥凉飇灑林霏咫尺衣裳冷玉田
好開懷何止供香茗幽軒賞佳菊竟夕忘酩酊昔人晝
遊此衣飾率尚褧寥寥千載間視若空華等清境素情
愜塵心未全屏感彼興我懷鈎詩記深省
修禊日偕曹廣文七人遊南湖賦得裴休舊業休
字公美捨宅為寺今真如寺是也
幽賞殊未窮揚舲濟南湖載瞻裴公字蕭條乃禪居緬
思太和年秩班百寮初晩懷超俗緣息心究空虛歲月
既云邁世事亦已徂峩峩清輝堂遺構委榛蕪斯人不
可為慨傷獨在余
三月望日偕曹廣文遊南園得多字
暮春適休暇步遊散煩疴復兹名園賞為樂詎云多依
叢愛繁綠緣冶弄輕波景幽興彌臻慮澹神始和誰思
遽旋歸夕曛在城阿永諧塵外蹤明晨復來過
夏夜宿流虹寺有感
馳騖竟朝暮似緣飢凍迫如何百年間區區為形役世
途寡相知靦顔徒自飾所獲既非寶所喪良可惜生理
固草草進退量我力豈乏希世榮前車已當阨流光急
奔馬素業紛斷織聖道卒未聞怛焉增内愓
感興
蕭蕭五花馬矯矯七尺身飲馬恒以時剪刷謂有神輕
泥障文錦新鞍鞁雕銀所期越千里不辭厮養勤過都
未及試一蹶不再伸吁嗟世之人求名不求真
雨夜感懷
卧聞窗間雨蕭颯夜將深轉望壁上鐙依微照孤衾撫
兹淒絶候感此遲暮心平明視青鏡白髮滿華簪
秋夜不寐三首
高館夜無寐孤衾轉蕭爽驚風振庭柯落葉走階響沉
憂静中起離懷益難廣寂寞誰晤言殘鐙耿虛幌
濩落頗已久衰遲亦何甚因念平生懷悲悽不能寢薄
帷照明月中宵益淒凜展轉殊未休疎鐘度高枕
昨日又今日今朝又明朝蹉跎竟何為坐令顔鬢凋代
耕既非望閒居亦無聊孤懷共誰寫仰屋奏七謠
題俞仲剛山水
我昔四明尋隠者著屐遠過玉几山巖扉苔逕轉森邃
結窠乃在雲松間松間迴風蕩空影水流花開春日永
苧服凉深團扇閒花鳥飛來意俱静為覓漁梁白沙步
因識樵人奕碁處扁舟(闕)泊碧谿隂沿月長歌下山去
束帶十年事朝謁鶴怨猿驚總淒切草堂晴晝翫新圖
三歎令人欲愁絶
訪鮑仲孚先生隠居
谿上齋居好幽偏事不侵桑麻存晚計圖史樂初心岸
幘幽窗曉移牀綠樹隂卜鄰何代老從此數相尋
次石監征韻
憶子臨東海征帆幾日回鼉鳴津鼓合蜃起石樓開官
酒應深酌春衣或未裁題詩紀遊歴時寄到蓬萊
次陳彦博編修雨中見懷
澤國仍多雨谿流没兩涯墟煙迷小市泥草亂空階藴
藉詩中意蒼茫病裏懷明朝晴色好對話兩情諧
送崇德州夏同知
慷慨持正節雄談息戰塵有生皆帝力無地不王臣為
國丹心在論功白髮新他年忠義傳端合繼前人
送人歸楚
楚甸荒凉舊鎮微春來漸覺思依依故鄉兵後今誰在
遊子江南恨獨歸長路關心聞過雁孤城回首見斜暉
家人十載傷離别芳草閒堂静掩扉
寄沂陽劉廷鎮員外
故人相與最從容尚憶論詩向夜中白首無家十年别
青山何處一樽同夢回孤館鐙前雨目斷西風塞外鴻
誰識離懷愁絶處野庭依舊穆陵東
吳中
兩岸春雲暗柳條滿篷風雨過楓橋空憐越絶谿山好
且聽吳趨巷陌遥官舍晚凉飛燕子水鄉人静賣魚苗
誰家白晳佳公子賸把黃金買阿嬌
寄子高都事
昔年相與最多情尚憶聯鑣度錦城御水滿溝看洗馬
宫牆隔樹聽流鶯别來故舊今誰在老去艱虞只自驚
山色湖光總無賴不堪幽獨轉愁生
登崇德城有感
溪上孤城百雉餘城門猶自護儲胥霸陵空宿將軍騎
范叔應隨使者車雞犬蕭條兵過後漁樵散漫市休初
老年觸事多成感閒向芭蕉葉上書
寄舍弟鼎
生計依人轉寂寥别來心事向誰消鏡中華髮隨年改
溪上青山入夢遥對酒便思歸白社將書不敢寄洪喬
越情吳思渾無頼獨倚江樓送暮潮
臨平道中寄京師諸友
雲外羣山綰翠螺馬蹄長是客中過關河樹色秋光近
驛路蟬聲晚更多千古心期空皓首百年人事等滄波
自漸薄劣頻趨走幾度因風想玉珂
春日雨中漫成次顧玉山韻兼簡石監征
十日春泥嬾入城滿湖風雨未開晴草堂欲補寧忘破
沙鳥頻來莫漫驚橋外柳條隨意綠坐問苔色傍人生
緣知花事渾能幾好買芳樽對客傾
寄劉孝章經歴
意氣傾人記昔年東風飛盖日翩翩花明古戍春停騎
月上清江夜放船老去交游誰更健亂來蹤跡總堪憐
山光水色渾無頼却數冥鴻野外天
次韻送陳夀夫之湖州
識君雖早送君遲却媿相看在亂離十口一家無别業
此身何日是閒時青山滿路春船酒白月空江客枕詩
我有好懷誰得共鷗波千頃雨絲絲
寄吳興張别駕
鴛鴦飛去潦波平曾聽驪歌憶送行南浦移舟官樹綠
西亭酌酒晚風晴異鄉春近多新夢遠使書回足舊情
欲識懷君無限意滿城芳樹亂啼鶯
送曹廣文賦得富覽亭
危亭突兀斗城隂風物蒼茫入望沉萬古東南多壯觀
百年豪傑幾登臨夜中日出扶桑近天外江流灧澦深
好趁歸帆拂天姥共憑寥廓寄微吟
次韻顧玉山見寄
白水青山杳渺邊每懷高節自茫然不從猿鳥疏名姓
虛託鱗鴻問歲年鐙外簷花清夜雨江頭雲樹暮春天
須知無限滄洲意渺渺東風一旆懸
渡錢塘江
日出長江煙霧開越山吳樹抱江迴霸圖蹤跡空今古
天塹東南有劫灰山郭雨昏雲似墨海門潮急浪如雷
舟師省柁須看客不數瞿塘灧澦堆
西津夜泊
孤帆夜落石橋西橋外青山入會稽卧聽海潮吹地轉
起看江月向人低一春衰謝憐皮骨萬國艱虞厭鼓鼙
何處客船歌水調令人歸思益凄迷
送南臺察掾張志學赴都
蓬萊宫闕五雲間天上羣仙集珮環珥筆每同花下散
玉珂時聽月中還清秋幕府芙蓉静白日門屏獬豸閒
浩蕩天風吹鶴馭春朝入覲紫宸班
次韻顧玉山寄張子淵
險宦何殊闞九淵且將蕭散事餘年風前白苧裁春服
花外青藜挂酒錢聖世敢云輕紱冕野人端合老林泉
養生况有封囊藥坐聽流鶯手自圓
春日偕顧玉山汎舟平家湖訪石仲德次韻
湖上春光生綠波湖頭柳色似新鵝已知出郭塵諠少
更喜臨流樂事多穏坐蘭舟勝上馬新裁苧服不須羅
茅堂只隔東西瀼隨意相從載酒過
琦元璞所藏趙子昂馬圖
進馭歸來日未西落花芳草滿春泥也知櫪上無凡馬
牽過天閑不肯嘶
雙松圖
鑿鑿岷峨插彼蒼海波不動海天凉雙蛟化作神仙去
明月中宵劒影長
苧邨煙雨
鳬雁人家秋水多澹煙疎雨暗漁蓑分明記得南塘路
何處行舟白苧歌
許山長恕
恕字如心江隂人性沈静博學能文至正中部
使者薦授澄江書院山長不樂即棄去會天下
多故因之海上慕韓伯休之為人旁通其術善
自匿與山僧野子相往還人莫識也洪武甲寅
卒年五十二家北郭故號北郭生所著有北郭
集十卷詩得古體思深旨遠論事多激昂篇中
每多感時傷亂之作亦王原吉之流亞也
天門山龍門
兩崖儼相對一石向中分誰將龍泉劒闢此天地門過
客毛髮凜風雲相吐呑
青田鶴
青田有白鶴羽翼何蹁躚謬永衛公寵志豈在乘軒一
鳴能驚人一飛亦翀天獨立傍秋水顧影私自憐
題李子成石琴
誰將一片石斵此無絃琴石以礪高操琴以閒素心中
庭蘿月夜擊之響球琳李君有真樂在趣不在音
小石灣
晴沙展芳席春山歇遊騎飛雲度鳥背驚濤觸鵝鼻遠
觀山水佳近愛花木麗風塵一失所行樂猶夢寐
偶成
一雨豆苗綠獨行溪水西繁露墜叢竹新流漲芳堤偶
與樵者語忽聞幽鳥啼内機久已息處處武陵溪
禮敬寺
攀崖度峭壁緣澗入幽徑山堂絶弘敞金碧相輝映石
泉釀香雪松風翳清磬煩慮庶可祛聊復此游泳
老馬
老馬不量力意氣横九州奈何皂櫪中籠絡如羈囚豈
無芻與菽悲鳴不自由願凌騏驥羣振迅當清秋朝馳
崑崙山夕飲玄圃流伯樂不一顧終死誰怨尤
已亥南樓九日懷乙未九日將家過前陳北莊倏
忽四載有感而賦
憶昔軍始興將家出南郭兹辰正重九炊煙静墟落奔
竄憂甲兵漂零任溝壑偷生竟何幸一貧宛如昨念離
傷獨遊對酒忽不樂君山渺何許籬菊亦落莫愁多客
髮稀世亂生事薄坐久一長歎飛雲度高閣
戲馬臺懷古
崇臺何巍巍直上望四海項王戲馬日意氣今何在緬
懷彭城公倚劒一慷慨登高眷佳節所歡不我待遺跡
隠荒榛青山澹浮靄日夕衆鳥下風秋羣物改豈無盈
觴酒幽花復采采悵望一洒淚悲風振千載
俞瀛山留仙茅塢作詩寄之
歌罷停雲詩復作苦雨歎煙霾生晝暝星月入夜燦出
門嗟復入所畏泥潦爛漸老潘岳悲長貧阮籍慣跌宕
瀛山翁高世性疎誕看雲憶南谷煑石汲西澗我生本
濩落世故復羈絆相望渺江湖野航或可泛
宗大席上以鳥啼山客猶眠分韻得鳥字
步出城東門一徑入深窈坐愛茅堂静遠望衆山小昔
日繁華地爛漫煙花繞兵餘成焦土荆棘暎碧篠幸有
賢子孫復業似君少雅集文翰友觴詠樂未了醉來忘
爾汝一笑送歸鳥且復永今日餘暉在林杪
次韻鐵崖題朱氏玉井香亭韻有和章者張宗魯
張應辰周盧二公
玉井湛秋月光影清肺腑羣姝擁飛盖列坐水仙府晩
色淡蒼煙遠香度風渚水木更清華疎桐連弱櫸濟濟
集羣彦良會喜今雨鐵崖文章伯筆陣誰敢拒天生高
世姿不作庸人語兩張多藻思珠玉暎月露醉吟采蓮
詞似對若耶女濓溪愛蓮說絶勝著花譜盧敖有仙氣
欲向風中舉嗟予復效顰笑倒詩中虎
吳宫怨
碧雲樓高秋月低夜夜栖烏夜半啼吳王宫裏無西子
江清露白芙蓉死
精衛詞
西山石東海波海波浩渺山巍峩銜石填海奈苦何羽
毛摧折口流血心不轉海可竭
望夫石
夫君遠行役一去不回頭山頭望夫處日日大江流望
夫不來化為石山烏山花伴孤寂
染絲上寒機
染絲上寒機麗也奪春輝含啼汚素質擬織雲錦衣一
梭一梭腕欲折繭絲何日徵輸絶西鄰自紡木棉花製
得冬裘白於雪
澱山湖阻風
湖之水不可渡短棹夷猶日已暮滄浪浩渺阻修路雪
雲滿天風滿湖湖邊買酒祭龍姑美人可望不可即誰
寫山隂興盡圖
題花下美人圖
促促復促促春紅已成綠彩雲飛傍玉闌干天仙來下
瑶臺曲花枝易衰人易老妾顔如花為誰好閒來花下
漫躊躇何意傷春被春惱
告天子
告天子爾何微麥秀風暄高下飛餘音嫋嫋入雲飛向
天閽如有訴天閽蕩蕩虛且高言之諄諄徒爾勞多少
功臣如柱石緘口全身保衣食(一作良可惜)
雙磚行
吳門盤盤高數仞關防須得關吏印朝來千人萬人出
有印無磚不得進丈夫堂堂廊廟才入關須帶雙磚來
吁嗟時事乃如此何人為築黃金臺
長亭柳
長亭柳長亭春色濃如酒柔條細葉亂風煙年年盡屬
離人手汴水河堤空復春朝元宫闕已成塵何似長亭
管離别常送東西南北人我家揚子江頭住憶捲疎簾
看飛絮幾時折贈北郭生歸卧君山最佳處
邊塘樹
邊塘樹從來生在邊塘(一作塘邊)路千船萬船百尺(一作丈)牽
潮去潮來幾朝暮樹身截如刀鋸痕半身刻鏤半身存
生成亦蒙雨露澤枝葉叢茂煩深(一作凋瘁空餘)根可憐托身
不得地銷盡凌雲浩然氣深林自有棟梁材廢質宜為
人所棄
茅簷燕
茅簷燕過海辭山心戀戀田家破屋百年餘年年無事
長相見近城亦有小紅樓朱簾翠箔鎖春愁銜泥恐把
琴書汚結巢那復主人留五月蒿萊翳環堵引雛翻飛
近窗戶不似百禽畏網羅艾而高張將奈何
采蓮曲
彩雲滿湖蓮葉多佳人蕩舟湖上歌盈盈玉腕卷香羅
清聲入雲揚翠蛾隔花雙槳出復入風露滿身香氣濕
手中摘得青藕子肯把芳心向人擲妾家住在(一作近住)南
湖西南風送船北風歸日莫風高浪不息鴛鴦在梁戢
左翼
病槖駝行
西城紫駝高硉兀不見肉峯惟見骨左顧右盼如乞憐
欲行不行還勃窣向來負重曾千斤識風知水靈於人
長鳴蹴踏塞北雪矯首振迅江南春只今多病兼衰老
瘡皮剥落毛色槁秋沙苜蓿三尺長空向牆頭齕枯草
擣衣篇
妾本良家女嫁為蕩子妻蕩子遠從軍戍北又征西井
梧葉黃秋露白絡緯悲啼玉階側家家刀尺動寒衣妾
守空房閒不得自開故篋為檢尋含情和淚擣秋砧願
將有限平生力碎爾天涯鐵石心凉風凄凄月皎皎千
聲萬聲天未曉作勞無意數更深獨有殘燈照人老
競渡曲
小船鳬雁翔大船火龍驤船頭翠旓舞船尾綵旗張水
師跳浪健如虎彷彿馮夷來擊鼓奔走先後出復没銀
濤蹴山洒飛雨棹歌滿江聲入雲醉狂不畏河伯嗔撇
波急漿電光掣奪得錦標如有神靈均孤忠照今古土
俗猶能繼端午湘魂不來心獨苦歸咏離騷酹蒲醑
斬白蛇劍
君不見天人手中三尺冰乃翁授之赤帝精白蛇斫斷
天始驚川原流血野草腥天荒地老泣素靈炎劉帝業
一掃成歸來歌風八極清吳鈎巨闕皆虛名流傳典午
氣未平精光徹天奮如霆鬱攸扇妖武庫傾化為霹靂
凌紫冥壯士感時涕淚零劍兮劍兮何由得汝跨海斬
長鯨
銅駝歎
銅駝銅駝何壯哉是誰鑄爾負重致遠之竒才三十六
宫五雲裏金光射日天門開千官出入多如雨榮顧紛
紛何足數老夫無眼識英雄聖主明王一今古索靖真
天人洞見皆天真海波尚變桑田土武陵獨駐桃花春
昔人避世向金馬至今大笑千載下達士何須歎銅駝
柏梁廢址今巍峩
蕭寺早行
張家宅前蕭寺橋侵晨發船江霧消村雞三唱屋角樹
柔櫓數聲沙際潮此時飛上海底日錦雲滿江光蕩搖
水聲㶁㶁遶灘轉霜氣烈烈隨風飄人生各各有所役
豈水有漁山有樵干戈正集沙塞戰環珮已退天門朝
嗟予久作江海客往來自歎鄉關遥石田茅屋儻可遂
白日醉眠吹短簫
題朱九齡翠筠軒
有脚不踏東華塵有眼不看長安春翛然天地至清氣
多在叢篁流水濱軒名翠筠俯空谷箇箇梢長如立玉
一秋明月照瀟湘六月凉風灑淇澳軒中之人清且閒
心不在乎山水間左圖右史移白日四簷環珮聲珊珊
不可一日無君子澹然風致頗相似翠實常分丹鳳雛
籜冠曾奉青霞士北郭道人静者徒愛看黃巖煙雨圖
擬約嵩溪聽蕭瑟醉來題遍青珊瑚
錦樹行
憶昔家住蓉城東周遭烏血雜青楓一春門巷綠隂雨
六月林塘清晝風時當收藏未黃落景因壯觀(一作霜露)還
青紅織成誰似天孫巧染出豈非青女工十年無寄寄
吳市一日艤棹來穹窿人家隠見流水遶樹林絢爛孤
邨通赤城丹霞映絶巘西山落日迥蒼穹雜花秋明步
障外歸雅莫落天機中高情作傳(一作停車高咏)憶郭僂(一作桂牧)
浮華戲人悲石崇(一作入寺學書懷鄭公)題詩曾流御溝水剪綵
何須西苑宫人生漸老歸未得秋色雖好將成空何當
喚起趙松雪寫我秋林倚瘦笻
題趙松雪桑落洲望廬山圖
放曠北郭生好作雲水游憶昔渡彭蠡一掉夷猶桑落
洲桑落之洲清且泚水光搖搖山靡靡漚前直與銀河
通日出風生見金鯉東南五老之高峯坐卧常對乎舟
中屏風九疊爛雲錦金闕照耀青芙蓉懸崖瀑布寫寒
碧玉龍倒挂三千尺羣仙鵠立紫霞裏思欲從之潄瓊
液是時卸帆野隂暮水氣空濛雜煙霧乾坤多事逾十
年今之畫圖猶故步此圖作者房山公後來繼之松雪
翁經營慘淡千萬狀點綴毫末無遺蹤房山松雪總蕭
瑟遠客無家空歎息拔劒高歌行路難落日寒雲慘無
色
求菊
平生愛花惟愛菊幽栖曾傍滄浪曲春苗賸分三百本
參差稍映江蘺綠小徑還將蔓草除一春最畏風雨觸
常時灌溉汲清流幾度扶持斬叢竹秋花不愁不爛漫
粲粲金錢照茅屋只今避地東海頭飛夢夜度君山麓
朝來下馬過名園穠花嫩蕊紛如簇或染猩紅疑剪綵
或綴鵝翎同刻玉或似芙蓉暎秋水或如牡丹眩晴旭
衆中一種出宫黃疊疊香羅淡妝束嗟予託君同隠逸
步繞夕陽看不足漫將鄉淚落西風自對孤芳傷局促
客邊有軒名太古(先生有唐琴刻名太古匾其處為太古軒)頗似陶潛能避
俗醉拈秃筆寫雲箋秋色能分慰幽獨
三月三日自吳回姚舍别業
入夜難分港歸舟不問程漁燈勞遠照野老笑相迎近
市仍鼙鼓連邨尚甲兵羈人頭欲白遺恨幾時平
野老
水郭軍麾滿偷生齒髮全秋成思樂歲世亂感衰年倚
杖秋林外扶犁夕照邊餘生沾聖澤何以荅皇天
亂後省祖塋見梅花
慰眼非無主相看欲損神一枝初帶雪半樹已為薪慘
澹黃昏月荒凉古墓春含情不忍折老淚一沾巾
過鶴坡丁酉臘月望日
黃浦烏溪外遲遲去路遥風煙何慘澹門巷亦蕭條白
鶴三家墅清霜獨木橋兵戈苦未息奔走愧漁樵
夜泊朱砂港
舟泊朱砂港縈迴路欲迷人家暗楊柳春渚亂鳬鷖兵
甲移河内耕漁憶瀼西地幽堪避世何似武陵溪
崑山道中
頻年多戰鬭漸老更流離江雨春帆重城雲莫鼓低邊
烽光慘淡客枕意凄迷此夜還鄉夢春風楚水西
田舍寫懷
開荒臨水驛草蔓一何深細雨滋牛力新晴慰客心稍
看田野闢不畏虎狼侵麥飯香連屋歸耕傍綠隂
作客
作客何時了愁深只酒杯鬢毛隨日短膽氣逐年衰兵
革江邊阻鄉關夢裏回可憐今夜月還照北山梅
辛丑中秋
一輪滄海月依舊去年明異縣孤邨夜中原萬里情聲
飄蘆笛遠光湛鐵衣清願照逃亡屋乾坤一治平
次張元章見寄韻
未遂飛騰志風塵戰伐餘漫藏三尺劒且著十年書江
漢還多事乾坤未定居晚成終大器留眼看蟾蜍
丁未四月十一夜避地船居沈華甫家下
今夜雲間月溪橋照野航因風微有暈映水慘無光恨
滿逃亡屋愁連戰伐場思親不得見空望白雲鄉
仁壽南樓午日
日照孤城雨凉生五月風葵榴故園隔兄弟此杯同佳
節三懸艾浮生一轉蓬何時茅屋底高詠大江東
過泖湖
三泖浪冥冥幽人渡晚晴水天孤塔小風渚片帆輕嘗
稻思農力飄蓬見客情十年柔櫓外轉覺壯心驚
次朱九齡韻
白髮薪梳見青雲往事嗟西風驚落木寒雨淡幽花魚
稻邨邨酒漚波處處家素懷何必問一笑數昏雅
九月一日過東舜夏氏山莊
九月秋氣清輕舟移晚汀金風翦亂葉銀漢淡疎星鬼
燐依微見漁歌遠近聽正思江館夜一犬吠林坰
故國
水郭春雷後能無故國思河魨美玉乳江鱭鱠銀絲閙
市燒燈夜晴郊立馬時歸心懸旦暮已辦草堂資
憶太古琴寄蔣士用
兵後三年憶素琴珍藏多藉故人心静中還識無絃趣
夢裏猶聞太古音野鶴影寒山月曉水沈香細草堂深
何由為致南塘曲澗水松風伴獨吟
丁酉午日前陳北莊
愁來心事與誰論盡室偷生寄此邨海燕雛成飛野屋
石榴花發照清樽幾時鷗社滄江畔何日龍舟白下門
高詠楚辭茅屋底汨羅誰弔獨醒魂
己亥吳門午日
夢入滄江把釣竿醒來身世正漫漫榴花雨濕孤城曉
梓樹風生五月寒坐久絶憐池閣迥愁深轉覺苧袍寬
賞心亭下龍舟日何得於今載酒看
送陳子高兵後馬沙復業
十年多難苦流離喬木園林處處非關塞只今孤月在
江湖能得幾人歸鷗邊卜築茅茨小雨後開荒苜蓿肥
送爾題詩空悵望小樓鄉思亂斜暉
新秋客懷
百年身世一浮漚又見新凉入郡樓何處砧聲連野哭
舊時月色照邊愁吳姬悵望芙蓉浦宛馬驍騰苜蓿秋
壯志不隨天地老幾回風雨夢神州
六月
南塘之水水西頭最愛田廬野意幽浮世百年如昨夢
殊方六月似深秋酒醒林下聞啼鳥老去山中學飯牛
疎懶已無軒冕想故園歸去復何求
寄沈仲參架閣
秋帆衝暑過荆扉喜得山人采藥歸青蔓引瓜茅屋小
白花吹稻海田肥蕭條煙火三家墅浩蕩風塵一布衣
我亦與君同避世暮年蹤跡莫相違
漫興
東吳戰鬭幾時休老我飄蓬十二秋剩水殘山餘野意
落花飛絮亂春愁歸田空羡張平子下澤長懷馬少游
倦鳥孤雲還自在幾家春雨送歸舟
丁未九日
笑折茱萸宴友朋艱虞歴盡總難勝酒從此日殊方醉
山向明年故國登白露黃花秋冉冉碧雲紅樹晚層層
仲宣回首思鄉切更覺清霜兩鬢增
次張大年韻
喜無車馬過柴門絃誦琅琅竹樹邨魚躍亂流時倚杖
鸎啼新綠晝移尊長才自有高人識清事還同野老論
回首故鄉春色外風煙寥落幾家存
次朱九齡感懷韻
懶性長違雨露邊此生何意歎流連石田茅屋我所適
錦樹夕陽秋可憐幾處邨舂來别墅數聲漁唱落晴川
鄰家有酒清如玉不負黃花滿意妍
次承文煥黃山醉歸詩韻
黃山之南江水西麥秋天氣野隂低隔溪雨過催花落
繞屋雲歸伴鶴栖滌蕩新愁須濁酒扶持殘醉有枯藜
寄來妙句能相憶那得樽前手共㩦
次張士衡員外韻為越上道士賦
珠樹亭亭絶垢氛憶君幾度立斜曛坐餐紫府丹霞氣
行傍青田白鶴羣道館石枰敲落月仙壇寶劒决浮雲
幾時一泛稽山棹寫遍黃庭内景文
次吕宗望韻
男兒躍馬錦為衣顧我生還豈見機鏡裏光陰毛髮古
樽前朋舊簡書稀千邨積雪和天老幾片閒雲與雁飛
上水河魨長一尺故園何事不思歸
癸丑九日次江城南見寄韻
去年今日雨絲絲猶記登高步屧遲老境又逢重九節
深情還枉故人詩重巖細菊筋骸倦落木西風鬢髮知
賴有好懷想慰藉主人况是鄭當時
次朱賞静遊上方韻
穠花纖柳石湖春春色晴光欲醉人野鳥不知今古恨
山僧堪證去來因鷗前遠水疑無地馬首微風不動塵
許結茅堂看青碧煙霞從此是閒身
為友人求稻種
百年多難寄殊方江草江花滿意芳避地不知茅屋小
到家應念石田荒東吳秋夜思蓴切南國春來漫種忙
野老倘分紅稻粒黃雲應遶杜陵莊
題綠陰清晝
青葱榆樹蔭庭除白日遲遲晝景舒滿地落花凉雨後
數聲幽鳥黑酣餘越羅剪水新成服海燕銜泥偶汚書
座上𢋫吟無俗客時時燒笋薦江魚
寄俞瀛山
日日懷人坐草堂婁江一别已三霜花明古寺春聯轡
雨滴空階夜對牀感舊未將心事白憂時同惜鬢毛蒼
東吳蠶老櫻桃熟作伴還鄉共野航
題潘氏畫壁
浮空積雪擁千鬟山崦人家俯碧灣飛閣捲簾高鳥外
夕陽流水古松間豈無隠者攜家入亦有仙翁采藥還
借我高眠蘿屋裏月明風静聽潺湲
㳄王仲禮都事登姑蘇臺韻
吳王臺殿聳高寒壞址遺垣落照間香徑花殘春漠漠
長洲雪盡水潺潺秪餘麋鹿相鄰近亦有漁樵自往還
一代繁華猶昨夢不堪登眺損愁顔
題徐子舟聽松樓
長松落落擁旌&KR1242;怒奮龍髯氣莫降萬壑雲濤翻石枕
半空風雨度山窗高居只許仙人獨清夢還同野鶴雙
旋煑春茶燃栢子不須絲竹酒盈缸
寄黃叔彛
冉冉光隂赴壑蛇别來相憶漫咨嗟風吹落花野陰暮
燕語空城春日斜北郭詩成時自改西鄰酒熟夜能賖
丈夫出處會有日不負平生書五車
題耕樂子卷
牛背斜陽遠邨漚邊獨樹閒門有莘野中耒耜浣花溪
上盤飱
題徐士民壁
卧聽今雨舊雨坐看前山後山不許時來俗駕柴門雖
設常關
寄江濟川煉師
松下柴扉近水開雨餘秋徑滿青苔月明吹徹參差玉
定有仙人騎鶴來
柏本道墨禾
雲林近說倪東海竹石不數柯丹丘道人高卧江南雨
只寫西風一穗秋
次惠子及寄梅花韻
天平山下一枝梅珍重山人遠寄來還憶故園春爛漫
幾株臨水背城開
乙巳元日折梅
徐孺宅前梅亂開紅紅白白暎蒼苔江南倦客初相見
分得春光一半來
黃葵
淺白深紅暎草堂秋來一種似鵝黃野人心跡從來素
最愛風光學道妝
送陳思道還鄉戊申春二月十六日
海邨春日慘無輝一舸凌風浦上飛我亦歸來釣煙雨
煩君先占白鷗磯
元詩選三集卷十四
