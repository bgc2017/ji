元詩選三集卷一庶吉士顧嗣立編
麻革貽溪集
革字信之臨晉人父秉彝登金皇統九年進士
第歴官兵部侍郎革生中條王官五老之下長
侍其先人西觀太華迤邐東游至洛遂避地家
焉北渡後嘗自代門踰代嶺之北留滯居延己
亥夏赴試武川及秋歸道渾水訪劉祁京叔于
渾源登龍山絶頂自作遊記隠居教授而終人
稱為貽溪先生有詩文行世信之正大中與張
澄仲經杜仁傑仲梁隠内鄉山中日以作詩為
業遺山元好問裕之評仲梁詩如偏將軍將突
騎利在速戰屈于遲久故不大勝則大敗仲經
守有餘而攻戰不足故勝負略相當信之如六
國合從利在同盟而敝于不相統一有連雞不
俱棲之勢雖人自為戰而號令無適從故勝負
未可知當時以為知言當金源北渡後裕之首
為河汾倡正學時信之與張宇彦升陳賡子颺
庚子京房皥希白段克己復之成己誠之曹之
謙益甫諸老與裕之游從宦寓中一時雅合並
以詩鳴元大德間大同路儒學教授房祺自號
横汾隠者纂錄信之等八人編集成帙得古律
詩二百一首號曰河汾諸老詩集明副使濩澤
車璽稱其詞藻風標如層峰盪波金堅玉瑩絶
無突梯脂韋之習纖靡弛弱之句錄此亦足見
金源一時河汾詩學之盛雖易世不衰云
上雲内帥賈君
北極長虹掣西垣太白高千年知運圯四海共兵鏖霧
黑龍蛇鬭山昏虎豹嘷石傷填海羽波動負山鼇遺介
潛寒渚驚鼯走夜牢江山留惨黯天地入焄蒿衆折思
枝柱初寒俟繭繅明良逢慶會鄉曲得名豪梁棟因人
出艅艎為世操安流欣鼓枻奔浪獨能篙日出戈揮景
江翻弩射濤風聲連澒洞裁鑒悉纖毫桃李勤封植茅
菅日薙薅獵場游麂鹿魚渚動鰌魛井邑生春色禾麻
飫土膏民歌烏遶屋士喜馬騰槽朔塞閑刁斗天山擁
節旄岱嵩何落落江漢自滔滔大寳珠仍璧長城雉與
壕崇牙分棨戟大壤屬鞬櫜日月依龍德風雲挟豹韜
夾山羣戰騎黑水泳輕舠落日觀魚浦秋風射雉臯化
行家置塾役簡里停鼛歌奏投壺室文閑治獄曹西菴
談性理東閣會竒髦森爽開璜琥縱横列雁羔禮容新
泮宇物性遂莊濠牧唱聞朝起樵音聽暮號孤嬰收坎
阱流滯起蓬蒿屢下陳蕃榻誰空北海醪郤軍敦禮樂
曹館富風騷客望龍門聚雛從鳳穴翺世知三窟隘人
可二天逃雨露承恩命山河襲世勞功名高衛霍輔弼
慕伊咎鞍馬憐髀肉簮纓視鬢毛雅申張仲德頌入魯
候昭有客傷淪落無階寫鬱陶太行雲羃羃代北雨騷
騷去國心將折懷人首獨搔身如伏櫪驥情似失林猱
涸轍將安往窮途况所遭幸今逢匠石直欲啖醨糟忖
已誠無有登門亦己叨沐薰良備至感激欲號咷已客
馮驩舍猶傷范叔袍鍔須開匣劒割欲試鋊刀杞梓容
山木包羞薦沼芼每思休困頓佳蔭有蘭䔌
送杜仲梁東游(仲梁先稱善夫)
野馬何決驟飛雲何悠颺商巖不足稽此士又欲東略
宋與梁青山不知老白山乃許忙菊潭之水清泠淵野
人飲之得長年芳醲不買夀淡泊差可久北山峩峩蒼
翠巔丹崖石老生紫煙靈芝秋杞老霜骨黃精茯苓飽
新斸望君嶄嶄病以癯酌之食之可以還膚腴況有劉
荆州元丹丘子寧舍之汗漫游凉秋佳月酒一杯送子
東下心徘徊半山亭前一茅屋歲寒霜勁君當來
短歌行送秦人薛微之赴中書
河流宿層冰山有太古雪翩翩有客來老面黑於鐵盤
盤胷臆間猶挂太華月不肯下貴勢便欲叫雙闕朔寒
衣裳單路遠馬䠥&KR0887;昔人丈夫事肝膽不可越我歌送
君行歌聲何激烈悲風為我起酒行歌半闋望君青雲
端何恤遠離别
關中行送李顯卿
關中行我持一杯酒送君西入秦秦川鬱相望渭水流
沄沄黃河中折倏復來太華倚天青壁開我送君兮渺
何許春風不肯吹君迴舉酒酹五陵浩歌登高臺終南
之山何崔嵬長安舊游安在哉百年繁華成劫灰千古
英雄沉草萊風塵澒洞犲狼墓天地茫茫入煙霧我載
歌送君去太華終南宜有深絶處巖扃人跡所不到石
壁蒼苔老煙雨(缺)堂挂女蘿充腹多薯蕷玉井蓮開十
丈花茯苓根結千年樹白雲青松良可老鹿門有龐商
有皓不然凌雲學輕舉呼取安期羡門語憶昨與君友
相逢日日酬杯酒酒闌起舞肝膽開小桃唱罷歌楊柳
晉語狎秦癯秦談驚晉叟秦晉之交那可無胡為不作
雙飛鳬碧草離離生早春哀歌望斷西南雲求君於終
南之上不得太華峰頭會見君
阻雪華下
愛山久成癖得山真雋永太華隔風塵五年夢幽境傳
聞十丈蓮擬扣玉仙井雪花忽迷漫蒼顚墮昏暝蹇余
世緣深方外久自屏意是希夷君俗駕疎造請行行風
撼林稍稍雲度嶺雲間三峰面隠約露芒穎初如灔澦堆
屹起勢奔猛漸如倚天劒萬仞鐵花冷煙霞半明滅瞬
息變光景乃知造化心相哀亦相警歸鞭晚悤悤回首
心耿耿浩歌夜深寒孤月挂峰頂
置酒半山亭得秋字
懷抱久不寫兀坐如縶囚永懷西山勝浩蕩成兹遊巖
壑互窈窕叢蘿鬱深幽飛煙入虛無長風跨崑丘楚甸
散林莽商顔亦綢繆雷雨天地空景氣入夜浮況當節
律變萬物颯以秋雲來白日惨天澹清江流西望渺關
河沉沉生暮愁蘭苕暗幽谷芰荷老芳洲一笑舉酒觴
浩歌聊自酬幽賞興未極慨歎心悠悠世事蒼茫外寒
沙明白鷗
歸潛堂為劉京叔賦
逃淵魚深處避弋鴻冥飛古來賢逹士亦復歌采薇南
山先廬在兵塵悵睽違山空無人居惟見草木肥翩然
千歲鶴一朝復來歸新築臨渾水行逕窈以微清流鳴
前除白雲入晨扉回顧陵谷遷萬事倏巳非著書入理
奥得句窮天機前路政自迫此道儻可幾殷勤抱中璧
黽勉留餘輝第恐遯世志還負習隱譏永懷泉上石一
觴與君揮惜無凌風翰遐舉非所希
守約齋為呂仲和作
讀書不務博造道當入微一理貫萬理一歧會衆歧譬
彼庖丁刀騞然解牛時節間即有得肯綮寧復疑道喪
向千載聖遠孰可期養勇敵所愾養氣動以隨心非安
如山遇變鮮不移吾門有聖學觀心乃其師宴坐一室
中自得實在兹胡為滯紛感紬繹如繭絲人生矧多欲
事物日以滋牛羊踐徑蹊虎豹攻藩籬我嘗叩天理誠
明不容欺第恐逹者事還為狷者嗤
楊將軍坰馬圖
古人相馬不相肉畫工畫馬亦畫骨淡淡生綃(缺)片雲
眼中羣龍何突兀飛菟汗血天冀種筆墨之間見飛動
前趨後逐互有態涉齧行留分向背豐草長林性本眞
駉駉駜駜相與馴開元天子盛監牧四十萬匹錦繡屯
人言息馬戰所重風鬛霜蹄惜無用君不見幽燕飛鞚
時中原流血成淵池秖令征討苦未休金鞍鐵甲彌山
丘安得放歸如此馬飲水求芻恣閒暇
題李氏寓酒軒
吾聞李謫仙一斗詩百篇酒家眠又聞楊諫議月廩盡
以送酒錢伯倫酒德頌無功醉鄉仙說到飲中理兹世
何渺然古來賢逹士以酒全其天所以陶靖節浩歌歸
園田獨余醉翁之意不在酒樂在山水静所便古人已
矣不可作今人紛紛亦能賢北里富熏天高樓歌舞筵
千金結客多少年哀吹豪竹倒傾玉船以酒互為市地
勢相嬋嫣焉知貧士貧到骨健倒仰天歌黃鵠黃鵠歌
罷無翼飛妻啼兒號書一束借問主人翁心跡誰與同
我亦頗解飲聖賢時一中酒酣擊尊破兩耳生春風安
得園綺遇攜我入山去清泉為釀碧溪深醉卧溪頭弄
雲月
盧山兵後得房希白書知弟謙消息
聞道王師阻渭津盧山以後陷兵塵軍行萬里速如鬼
風惨一川愁殺人亂後僅知家弟在書來疑與故人親
夢中亦覺長安遠回首關河淚滿巾
晚步張鞏田間
地入荒蕪過客稀村深門巷莫山圍悠悠獨鳥穿雲下
策策寒烏掠日飛人事百年梧葉老秋風萬里稻花肥
兵塵河朔迷歸路惆悵平沙送夕暉
板橋道中
篁竹瀟瀟野水濱光風過眼與時新隂崖積雪猶含凍
遠樹浮煙已帶春世故未應悲古道歲華聊得伴閒身
蕨芽筍稚行當好莫擬山中問主人
過陜
萬古津茅據上遊崤函西去接秦頭悲風鼓角重城暮
落日關河百戰秋形勝古來須上策塵埃歲晚只羈愁
豺狼滿地荆榛合目斷中條是故丘
為王德新夀
百年人物惜彫零尚喜衣冠見老成數口齏鹽憂桂玉
一川風雨獨柴荆紅顔未羡方春好黃髮應從此夜生
異日華林講殊禮不妨鳩杖從公行
為秦人梁帥夀
功名萬里駕龍荒不作當年陛楯郎顔角久瞻天上日
鬢毛未點鏡中霜衣沾暑雨千秋潤扇引薰風六月凉
見說長年出冲静海山求藥本微茫
送申生取新赴中書
寒山漠漠日初曛過盡瀟瀟鴈鶩羣百代高歌餘白雪
一朝飛步上青雲倚門骯髒誰憐我滿腹精神獨見君
看取扶搖便鵬翼臨岐且莫歎離分
寄杜仲梁
塞上愁多雲易隂故人雖在鴈無音交情念子黃金重
世故稽人白髮深芳草春風千里夢青燈夜雨兩鄉心
岱宗入眼東南秀悵望雲山淚滿襟
寄元裕之
朔雲陰雪晚重重日入寒蕪塞草空沂水東回無去翼
天山南斷有哀鴻三年遠别交情外一夜相思客夢中
明日關河對雙淚秖將幽憤寄秋風
竹林院同張之純賦二首
柳色侵尋映短籬竹梢零亂挂殘暉山禽自識忘機客
飛下庭柯更不飛
稍稍林間布穀聲邨南邨北水雲平偶來竹寺看山坐
閒聽清溪遶舍鳴
中書大丞相耶律公挽詞二首(甲辰五月十四日)
砥柱中流折藏舟半夜移世賢高允相人歎叔孫儀未
拜荆州面嘗蒙國士知無階陪引紼萬里望靈輀
文獻羣公表東丹八葉傳珪璋貽嗣德蘭藻靄遺編禁
籍虛青瑣神游定玉泉太常千字誄誰有筆如椽
密國公挽詞二首
鬱鬱佳城閉翻翩銘旐開風悲信陵墓雨入孝王臺萬
古傷渠壞千年望鶴來平明國門外簫鼓不勝哀
漢制隆恩禮周封列屏翰人知尊帝胄我但識儒冠零
落傷蘭桂孤高歎鳳鸞從今門下客長鋏向誰弹
送李端卿之鄴臺
僮馬戒晨装新霜木葉黃嗟余無壮節送子惨離腸林
慮荒秋色清漳下夕陽遥知一尊酒弔古鄴城傍
贈劉伯威
劉子山中秀相逢氣自同箕裘門戶計菽水古人風折
節豈為辱苦心應有終平生湖海志未用哭途窮
贈王明伯
遼海遺珠在黃華秀未空百年書法裏萬事酒杯中耿
耿此心在悠悠吾道窮好賢明逹事獨喜與君同
秋夜感懷
老境歡娛少愁懷感歎長世途多險阻歸興渺蒼茫疎
雨梧桐夜西風蟋蟀牀平明攬青鏡衰鬢又添霜
雲中夜雨
憔悴杜陵客悲凉王仲宣四圍晴立壁一突午無煙病
卧秋風裏愁吟夜雨邊明朝誰裹飯萬一使君憐
渡洛
泉石經行久林丘弭望間溪嗚風蕩水谷暗雨含山淡
淡輕鷗沒飛飛倦鳥還世緣良自苦空羡野雲閒
浩浩
浩浩春風裏悠悠倦鳥情天寒花寂寞冰泮水縱横念
遠心將折聞兵夢亦驚江山憔悴久倚杖歎餘生
張宇石泉集
宇字彦升(缺)人號石泉先生(缺)
送趙宜之歸辛安兼簡洛下諸友
悽惻復悽惻送君汾水側人生歡會少一别難再得昔
經劫火然二鳥奮驚翼嗷嗷各何之同落天西北日夕
相和鳴此樂未易極狂風忽吹散一鳥歸故國翺翔入
寥廓萬里期一息鄧林有餘陰未肯棲枳棘玉山有嘉
禾未肯求粒食一鳥獨未歸毰毸老無力矯首思舊羣
潸然淚沾臆
雌雞行
雌雞粥粥將鳬兒鳬兒入水雞鳴悲岸南岸北飛且隨
但恐搏攫遭鳶鴟岸傍無食寧飢死朝暮不肯須臾離
傍人爭笑愚且癡我哀物理為人期
雲溪秋泛圖為閻國寳賦
晴嵐滴翠霜樹殷石錦錯落苔花斑人家隱約荒靄外
但見籬落連紫關兩山中斷忽空曠下有碧水之潺湲
幽人航葦迷遠近思致偃蹇無容攀定非䲭夷成霸業
一舸五湖煙浪寬又非坡仙遊赤壁酒酣浩歌江月寒
亦當拄杖横膝看南山心與白雲相對閒胡為厭山瞰
芳渚岸草汀花適幽趣有聲詩畫無聲詩夏蟲未易寒
冰語或云此本張季膺蓴鱸忽憶扁舟輕蹇余有家歸
未得一見秋風羽翼生
採蓮分得底字
溪風搖搖波瀰瀰十里芳華照清沚蘭舟女郎紅玉春日
射新妝明水底芙蓉雙臉百媚生吳宫西施漢良娣藕
腸折斷雪絲牽入手花枝香&KR2089;&KR2089;隔岸誰家貴公子調
笑新詞歌艷體吳儂變風有如此誰念采蘋供祭禮
哭姪
學業方成二紀過虛舟一夕殞頽波死皆有命憐渠早
老獨無依奈我何歸計雲山空莽蒼愁懷日月暗消磨
白楊半夜風蕭瑟盡是吾兒薤露歌
感懷
世路羊腸劇險艱天心應厭著儒冠老無子息休心易
貧有交親託事難文字售人眞滯貨廉平養已似閒官
羲經讀罷無人會庭竹蕭森夜月寒
上巳日游平湖
微風漠漠水增波禊事重修繼永和脆管當筵清似語
扁舟爭岸疾如梭一時人物成高會千里雲山入浩歌
日暮芝蘭無處覓野花汀草占春多
送田茂卿赴都
宿雨初晴草木齊一杯汾水恨分攜上林曉色多鶯友
長路春風入馬蹄黃卷可能無斗禄青雲自是有天梯
從來俊傑知時務莫為寒窗故紙迷
和李子微邨居二首
健羡南溪老幽居水石間心無塵事汩身與白雲閒院
静深藏竹牆低易得山蒲團香一炷花落鳥&KR1683;&KR1683;
别墅荒城外居閒事事幽栽松添野色接缿引溪流詩
社分新韻邨醪洗舊愁更求名與利騎鶴望揚州
送李仲暉之洛
同是思鄉客君先著祖鞭驪駒歌落日去鴈入高天莫
戀河濱粟當耕谷口田親朋儻相問為報已衰年
和劉敏之韻
城居寧不好未易著閒人客至慙無酒詩成莫療貧譚
天雖有口無地可安身羡殺清江鷺生來不受塵
秋日出郭
離離禾黍滿郊墟棗實紅殷接野閭四十年來無史筆
有年今日仗誰書
和李濟夫韻
午夢遊仙鳥喚回竹隂埽地淨無埃莫言嘉客閒中少
時有清風自往來
荆公
作古非今禍巳成亦知鬼責與天刑試看一病遺言處
猶勸傍人誦佛經
陳賡子颺集
賡字子颺(缺)人金河東山西道行中書省參議
北渡後與弟庚隱居不出以詩倡酬學者宗之
遊龍祠
黃河如絲導崑崙萬里南下突禹門枝流潛行大地底
派作八道如霆奔吾聞川眞嶽靈有冥宰况乃利澤開
洪源神龍窟宅瞰平野千古廟貌何雄尊深林含蓄雷
雨潤冷殿似帶波濤痕我來南州走塵坌執熱未濯憂
思煩試㪺甘洌洗肝肺一勺注腹清且燉悠然晞風坐
東廡倏見繪畫如飛鶱仙官華裾乘朱軒旗纛掩藹蛟
伏轅雷公電母踏煙霧天吳海若驅鼉黿何時借取霹
靂手倒挽銀漢清乾坤廟前老翁顧我語孺子未易排
天閽胡為高論乃如此一笑滿面春風温是時三月游
人繁男女雜還簫鼓喧搴茭沈玉答靈貺割牲釃酒傳
巫言巫言恍惚廟扉闔拜手上馬山煙昏
峴山秋晚圖
太山高嵯峨小山低㟝嶁清江錦樹帶秋煙煙際人家
在林藪荆河迤南三峴山此圖定繪襄陽否詩人翰墨
丹青手落筆天機隨所有峴首眞在襄陽西遥觀漢水
含風漪上有龜龍一片石云是羊公墮淚碑試披禹跡
考地志畫師寧免詩人疑且看滿眼江山好休作燕人
過晉悲
子猷訪戴圖
兩晉崇玄虛風流變華夏舉世尚清談天地指一馬依
阿竹林賢鴻名重天下王郎衣冠胄亦復慕草野偶來
剡溪上溪水正清瀉扁舟信沿洄氣韻可瀟灑誰與好
賢心丹素入圖寫山陰懷古意欲攬不盈把賦詩心夷
猶六義愧騷雅西風塵冥冥儻有知音者
鐵拄杖
閩王鐵杖如楖栗得自荒虛鬼神域鞭笞蜑蠻今幾年
霧翳雲蒸老蛟黑腹中有篁如細泉牙節宛轉聲鏗然
天生神物不虛棄提攜萬里歸坡仙坡仙騎鯨凌紫煙
海仙一去今千年人間俯仰成今古紛紛長物何須數
洛陽銅駝卧荆棘昭陵石馬埋煙雨百斛鼎兩錢錐小
大用舍俱兒嬉商顔鶴髮一笻竹何似凌煙功臣玉具
高搘頤黃閣得君眞耐久扶持四海經綸手會須拄到
崑崙巔九點青煙看九有鐵耶杖耶吾不知誠將道眼
窺天機一朝雷雨轟空陂須防化作蛟龍飛
武善夫桃源圖
武郎種桃滿雲溪三月紅雨行人迷自從玉勒入雲馭
春風杜宇年年啼飛黃騰踏有天倪紫電轉盼天山低
要將白璧沽蛾眉更把黃金鑄褭蹄羲和挾輈六龍馳
暮景恐迫虞淵西新詩擬唤槐安夢咫尺溪邊春色動
飛花漠漠水泠泠蒼苔荒了煙霞洞聞道西風解涴人
何處江山可問津征塵障斷仙源路且看丹青萬樹春
送李長源
月下孤鴻枕上鷄高城今日又分攜九秋雲氣崤陵底
萬里河聲砥柱西飲罷關山秋寂寂詩成風雨暮淒淒
千金善保并州器要放崑崙入馬蹄
寄陜郡楊正卿(西菴)二首
臨川堂上看飛鴻十載西州一轉篷親老家貧初有累
才疎意廣卒無功姦雄頗忌孔文舉富貴何如張長公
滿地塵埃浮世狹一帆思駕五湖風
遷客形容國士心春風鶴髮不勝簪鍾儀去楚衣冠異
王粲依劉歲月深歲晚艱危無短策酒酣悲壮動長吟
遥憐蘭省楊夫子一紙書來抵萬金
宣宗挽詞
洛邑周初定蒼梧舜不還九天來鶴馭萬國泣龍顔儉
德高千古鴻勲際兩間無由望弓劒雲氣鬱橋山
寒食祀墳迴登臨西原廢寺二首
前朝廢寺枕山阿尚有摩雲窣堵波故國巳非唐日月
老僧猶指晉山河年來筋力登臨倦亂後心情感慨多
石蘚荒碑碎文字他年更得幾摩挲
當年雲構倚天開一夕煙塵化劫灰佛閣丹青餘瓦礫
禪房花木亦蒿萊春風萬里騷人怨落日千秋杜宇哀
斷礎荒碑無限意一章詩律為誰裁
送寇輔臣
古陌風塵點客衣送春君亦伴春歸東風不管離人恨
吹落楊花滿地飛
蒲中八詠為師嵓卿賦
蒲津晩渡
雲濤注壺口水府蟠九壘公子莫爭舟蛟龍方骩骳
虞坂曉行
伯樂沉九原泥塗困騏驥千古長坂空無人知此意
舜殿薰風
巖廊鳴五絃薰兮南風來鳳去徽音絶眢井生莓苔
首陽晴雪
天風吹瓊瑶自冒首陽頂欲和采微歌千山凍雲冷
東林夜雨
林壑冷含秋風雨黯如海何如贊公房青燈淡相對
西巖疊巘
梵刹盤空曲煙霞錦繡紋山靈儻招隱徑入萬重雲
媯汭夕陽
蓂階降英皇此地嬪有虞南巡竟不返愁雲接蒼梧
王屋飛湍
縣流落雲巖遥空拄飛練何時&KR1893;清泠一頮黃塵面
陳庚子京集
庚字子京賡弟金平陽提舉
送麻信之内鄉山居
四海紛挐戰虎龍驚麕無計脫圍中莫貪利禄招時忌
要學聱牙與世同汝水應逢寒食雨浙川行趁舞雩風
離心洗蕩方如許莫上危樓聽斷鴻
弔麻信之二首
敝屣功名嬾著鞭劇談豪放本天然閒來每愛從人語
醉裏何妨對客眠體瘁漸成中酒病家貧全仰賣碑錢
堂堂一去今何在三尺孤墳罩野煙
風采瓊林未足侔一朝零落委山丘君恩未賜金蓮炬
天闕俄成白玉樓詩類貫珠尤可翫室如懸磬更堪憂
路遥未暇憑棺奠悵望中條涕泗流
答楊煥然二首
梁苑當年記盛遊亂離南北恨遲留且教紅袖歌金縷
莫對青山歎白頭人似贊皇遷蜀郡詩如子美到䕫州
傳家況有玄文在應使童烏斷纂修
獻賦當年覲紫宸羨君藻思獨超羣扶持吾道難尤力
潤色斯文老更勤學際天人寧有伴文如風水自成紋
何時載酒清伊上寄字時來問子雲
清明後書懷
花氣薰人動竹齋貪春狂思若為裁蜂黏落絮飛還墜
燕認新巢去復來亂後精魂猶夢境貧中風景剰詩才
江山信美非吾土懷抱何時得好開
送孟駕之赴闕
文史相從二十年歲寒心事久彌堅向來才力驚游刃
此去功名穩著鞭淺綠每依沙漠草横青遥指拂廬煙
應將萬字匡時策挽取恩波下九天
病後贈姚仲寬居士
寂寂柴關晝不開虛簷獨步意徘徊百年素業南柯夢
一寸丹心古鼎灰野老相過聊問訊溪禽近啄不驚猜
好竒誰是劉公子肯為揚雄載酒來
有懷家兄子颺
蕭蕭雙鬢半成絲亹亹襟懷抱所思趨向自知違俗好
文章只合伴兒嬉嵩西晚照霞明處洛汭秋風鴈過時
中有仙人敝廬在與君何日理茅茨
贈李彦誠
五嶽分崩四海傾便宜一别盡今生艱難契闊重相見
四十餘年老弟兄
峴山秋晚圖
當年叔子愛兹山陵谷回頭幾變遷縱使豐碑今尚在
遊人誰復一潸然
題師嵓卿蒲中八詠
蒲津晩渡
中條山色照黃河競渡行人晚更多城上危樓倚霄漢
凭欄有客正悲歌
虞坂曉行
五更風露正清冥馬首殘蟾分外明好句墮前俄失去
微吟倏過古虞城
舜殿薰風
德化當年被海隅熙熙物性盡昭蘇不知今日吾民愠
一聽琴聲解得無
首陽晴雪
山頭晴雪照城樓潑水融銀眩兩眸蕩滌寒城須美醖
浮香醽醁夜來篘
東林夜雨
瀟瀟寒雨濕觚稜古殿長廊夜氣增此地此時誰得意
龕燈一點坐禪僧
西巖疊巘
螺髮煙鬟矗萬峰行人指點梵王宫鳥飛杳靄蒼茫外
人在霏霺空翠中
媯汭夕陽
水曲山河古樂鄉聖謨曾此降英皇遺風欲問應無處
破屋頽垣半夕陽
王屋飛湍
表聖當年愛此山倚樓終日看飛湍後人空飲貽溪水
不學先生便挂冠
房皥白雲子集
皥字希白(缺)人自號白雲子詩多别致如戊
子云行非楊秉三無惑性似嵇康七不堪寄段
誠之云多語數窮深可戒虛名無用不宜貪造
語亦新時有涉腐氣類邵堯夫者悉為汰去元
遺山續夷堅志載希白家盧氏時客至烹一雞
其雄遶舍悲鳴三日不飲啄而死文士多為詩
文予號貞雞惜遺稾失傳
江上行
浮雲澹澹心悠悠杖藜來作江邊游商人打鼓催行舟
洪波不斷東南流木葉瀟瀟荆楚秋勸君休上王粲樓
日落滄江增暮愁
賣劒行贈韋漢臣
滄海波未澄無人斬長鯨韋郎三尺玉匣中鳴不平蛟
龍一出雷雨隨翕忽變化清四夷可惜有才不見用青
天白日將何為酒酣起舞抱劒哭肅肅悲風動茅屋不
如南山學種田自古青萍換黃犢
貧家女
貧家女德性温柔寡言語終年辛苦不下機身上却無
絲一縷倡家兒女百不會只向人前賣嬌態繡裀端坐
青樓中銀燭熒煌照珠翠書言福善與禍滛未必天工
有此心盗跖長年顔子夭古來顚倒非獨今高處是崑
崙低處是東溟崑崙推不倒東海填不平物之不齊物
之情貧女莫羨倡女榮不義富貴浮雲輕持身但如冰
雪清德輝荆釵有令名
送王升卿
傷哉船子峰頭月昨夜團圓今夜缺月華猶是不長圓
人生安得無離别世上憂端千萬許惟有别離心最苦
盧川春晚送君行落花為我啼紅雨四海紛紛尚戎馬
我曹只合歸林下如椽大筆今無用日課新詩自陶寫
嵩陽佳處如罨畫浮可漁兮田可稼我欲從君覓隱居
却恐山靈嫌俗駕
題呂仙亭
岳陽城南呂公洞道人見客無迎送事少方知日月長
身閒未覺功名重竹影松陰生午凉山色湖光設朝供
高吟下視世間人幾人不在黃粱夢
寄呈岳陽諸友
稟性太褊率不受塵事觸自小遠市廛僻居在巖谷人
間嗜好心舍書百不欲一飽更奚求簞瓢隨分足失脚
墮世路纏糾若徽纆人以官為榮我以官為辱平生喜
高潔為官近卑俗平生喜曠逹為官窘邊幅平生喜疎
散為官貴圓熟平生喜忠鯁為官多諂曲澆漓當此時
古道那可復鷦鷯巢一木偃鼠飲滿腹誰能朱門中區
區匄粱肉折腰趨下風不厭解印速青山喚我歸早晚
謝羈束一尊石上酒浩歌對松菊
題張信之見山堂
自古朝市人罕與山相會山豈欲遠人人自與山背張
侯創新居正在闤闠内何以得青山坐上日相對胸中
有丘壑眼前無障礙人物旣蕭散山不問内外晚來天
氣佳收目入清快乾坤無一塵草木有多態千里好風
來幾縷殘霞在拄笏當此時未覺功名大
慶王鼎玉生子
魏侯照乘珠卞氏連城玉此物豈易得君家貯滿屋平
生積德深天錫以多福熊羆入夢頻不待封人祝長者
巳雄偉幼者更清淑指日看鶱騰誰為犀角秃願君剰
買書學語便教讀斯文久不振六經要再續人生宇宙
間百歲一瞬速美惡暫時休何者為榮辱且引昔寧馨
遶院種松菊陶潛歸去來有子萬事足
次前韻寄王升卿
谷口人家十二三家家窗戶得晴嵐千障雲木秀而野
一脈流泉清且甘徇俗到頭終是病耽書自古不名貪
作詩為問東溪友樽酒何時愜笑談
贈趙山甫
宼盗連年劇蝟毛一身無處可奔逃陳平自合西歸漢
諸葛焉能北事曹嗟我命兼才共薄仰君名與德俱高
幾時一笑滄浪畔右手持杯左手螯
哭楊叔能
仰看飛鴻俯看鱗訃來不覺淚沾巾風塵末路尤多難
山澤癯儒只合貧亂後有誰收恨骨眼前無復見斯人
襄陽舊隱依然在花落空庭冷淡春
送李正甫九日韻
論著哀時總可哀不如且放笑顔開留連風月憑詩句
管領江山有酒杯我欲處身如此處君言裁恨若為裁
從今但有錢三百相約高樓盡醉迴
憶新牆劉德淵
雲煙杳靄水微茫何處青山是岳陽白髮滿頭空自老
黃塵兩脚為誰忙同盟鄂渚言猶在偕隱廬峰興未忘
近有倦遊詩數首西風吹不到新墻
思隱
得箇黃牛學種田蓋間茅屋傍林泉情知老去無多日
且向閒中過幾年詘道詘身俱是辱愛詩愛酒總名仙
世間百物還須買不信青山也要錢
寄王文炳
愛客孔文舉能詩陸士衡十年求識面千里飽聞名郁
郁芝蘭秀蕭蕭風露清幾時樽酒畔容我話平生
和楊叔能之字韻
遭亂重相見寬心不用悲江山佳麗地人物太平時白
蟻千家酒黃花九日詩鹿門不可隱吾道欲安之
丙申元日
三十八年過星星白髮多干戈猶浩蕩蹤跡轉蹉跎世
事堪長歎吾生付短歌江湖從此逝煙雨一漁蓑
辛巳巴東元日
舊日逢春喜而今怕見春紅塵長路客殘病老夫身政
拙難書考家貧只累人自憐頭上髮更比去年新
秋夜
百計求安未得安此心須在鬢彫殘漫漫長夜渾無睡
蟋蟀堂深秋雨寒
自遣二首
幾見秋風幾見春一愁未已一愁新閒中點檢平生事
唯有清貧不負人
瓮面浮香處處春任他時事百端新自知野鹿山麋相
不是麒麟閣上人
别西湖
聞說西湖可樂飢十年勞我夢中思湖邊欲買三間屋
問遍人家不要詩
題張濟之勝覧軒
誰言山色可忘憂誰道澄江銷客愁試倚闌干西北望
浮雲依舊暗神州
讀杜詩三首
後學為詩務鬭竒詩家竒病最難醫欲知子美高人處
只把尋常話做詩
穹礴冥搜枉費功天然一語自然工況兼詩是窮人物
好句多生感慨中
千里奔馳蜀道難草堂賓主罄交歡怒冠三挂簾鈎上
誰謂將軍禮數寬
春日觀菜
手種蕪菁欲療飢春來頗怪發生遲東風貪長新桃李
未有功夫到菜畦
曹之謙兊齋集
之謙字益甫雲中應人幼知力學早擢巍科既
而與元好問同椽東曹機務倥傯商訂文字未
嘗少輟北渡後居平陽者三十餘年與諸生講
學一以伊洛為宗衆翕然從之文風為之一變
所著古文雜詩僅三百首曰兊齋文集汲郡王
惲序之曰先生之作其析理知言擇之精語之
詳渾涵經旨深尚體之工刊落陳言及自得之
趣而又抑揚有法豐約得所可謂常而知變醇
而不雜者也
送梁仲文
聖人既巳沒聖道遂不傳異端壅正途榛塞踰千年大
儒起相承闢之斯廓然濓溪迴北流伊洛開洪源學者
有適從披雲見青天我生雖多難聞道早有緣中歲苦
病目不得深窮硏梁君河東秀氣意凌孤騫探道得奥
閫辯說如河縣所知非苟知而亦允蹈焉出入口耳者
彼我奚足言却來自秦京過我汾水邊未幾復言别長
途北之燕行看奮六翮高舉凌雲煙功成名遂後歸老
河之湍相從講聖學與子長周旋
感遇二首
中林有幽蘭羅生雜衆草地僻人不知芬芳空自好嚴
霜凋古木歲晚難獨保願充君子佩探擷尚未早安得
清風來吹香出林表
高林夾金井修竹連清池梧葉既薿薿竹實亦纍纍可
棲復可食鳳鳥來何時重華不得見韶樂何能為日暮
空歎息蕭瑟寒風吹
變白頭吟
梧桐不獨老鴛鴦亦雙死静女懷真心殉夫正如此奈
何及末流不知再醮羞中路多反目幾人能白頭君不
見會稽愚婦輕負薪不肯終身事買臣一朝歸佩太守
印悔望車塵那敢近人生賦命自不齊貧賤富貴各有
時隨雞逐狗聽所適世事悠悠爭得知
閒中作
雄雞啼一聲驚起五更睡出門何擾擾競逐名與利冥
冥車馬塵白日暗城市蕭條蓬蒿居獨有羲皇地高情
杳秋雲静性凝止水俛仰天地間澹然無一事
東坡赤壁圖
先生矯矯人中龍京塵千丈不可容五年一夢落江海
翩然野鶴開囚籠雪堂閉戶讀書史興來飄然弄雲水
黃泥坂下醉三更赤壁磯頭航一葦明月清風共一江
邁往之氣無由降酒酣作賦記清賞袖有巨筆如長杠
一朝騎鯨尋李白人間俯仰成今昔續絃無處覓鸞膠
見畫思公空歎息
風雪障面圖
頑雲暗空雪正飛老木殭折溪流澌敝裘羸馬奈寒子
便面障風何所之僕夫徒行亦良苦吻噤不語心應語
人生受凍分豈無但願不作君家奴
秋日雜詩
山中有佳人考槃歌在澗别來今幾時歲月忽巳晏相
思不得書矯首望飛鴈
寄元遺山
詩到䕫州老更工只今人仰少陵翁自憐奕世通家舊
不得論文一笑同草綠平原愁落日鴈飛寒水怨秋風
黃金鑛裏相思淚幾墮憑高北望中
秋日懷李仁卿
獨倚斜陽百尺樓故人千里思悠悠陶唐祠下煙光晚
姑射峰山鴈影秋尊酒幾時同李白雲山多處是并州
臨風惆悵無人會一曲商歌寫暮愁
麻信之為夀
中州人物一元龍卓犖英才磈磊胸濁酒數杯遺世慮
清詩千首傲侯封諸郎照眼三株樹舊業關心五老峰
頭白他年賦歸去綵衣扶杖看從容
送王仲通
從事西遊五見春翩翩書記日爭新懷鄉不作登樓賦
佐府眞為入幕賓世事忽驚翻手雨馬蹄又踏化衣塵
古來燕趙多豪傑定有飛書薦鶚人
上巳日感懷
舊游桃李涴丘塵十六年悲客裏春浮白可能澆磈磊
踏青聊且慰酸辛蘭亭修禊人何在庾信傷心賦又新
芳草喚愁花濺淚東風回首一霑巾
白菊
數枝的皪照秋清何物為花乃寧馨玉骨冰肌誇皎潔
風璫月珮想娉婷霜迎葉上迷青女露下籬邊泣素靈
見說寒英能愈疾擬開三徑著茅亭
紅葉
枝上萎黃慘未乾嚴霜一夕總成丹色烘曉日燕脂暖
影濯秋江蜀錦寒南鴈數聲催晼晚西風幾度見凋殘
横山樓下棃千樹每憶童年九日看
北宫
光泰門邊避暑宫翠華南去幾年中干戈浩蕩人情變
池島荒蕪樹影空魚藻有基埋宿草廣寒無殿貯凉風
登臨欲問前朝事紅日西沉碧水東
寄鄉中故人
十年夢繞故山薇世事悠悠與願違華表未成遼鶴語
青冥空羨塞鴻歸雲横北嶺迷鄉眼塵滿西風涴客衣
為報吾州舊親識短書想慰莫令稀
送侯君美歸雲中
暫時相見又相違留滯天涯更易悲客淚清和秋雨落
鄉心杳逐朔雲飛路經險阻行須穩書報平安寄莫遲
邂逅故人如問我為言貧病未能歸
自趙城還府
簡子城邊過盡春却尋歸路並清汾落花亂逐溶溶水
遠樹低連漠漠雲姑射雨晴山似染洞羊風暖草如薰
獨憐疲俗誅求困愁歎聲多不可聞
讀唐詩鼓吹
傑句雄篇萃若林細看一一盡精深才高不似人間語
吟苦定勞天外心白璧連城無少玷朱絃三歎有遺音
不經詩老遺山手誰解披沙揀得金
弔王内翰從之
往年高步到瀛洲豈料東陵是故侯庾信竟歸周室老
劉楨眞有岱宗遊山瞻斗仰名空在桂折蘭摧恨未休
鬱鬱佳城滹水上野煙寒草木經秋
上韓應州
天挺英雄入彀中堂堂自有古人風飛機力贊興龍業
唾手能收汗馬功四海威名方共仰一時才武更誰同
潁川不是留王覇行拜中書作相公
懷劉京叔
奕世金蘭契於今只有君英才殊落落餘子漫紛紛一
別幾春草相思空暮雲何時展良覿把酒共論文
宿雲臺觀
趨程疲永路記宿喜琳宫蓮嶽三峰對松林一徑通地
偏殘暑失境静俗塵空入夜清詩夢山泉落枕中
中條阻雨
行李淹蒲坂歸期念晉州高風千葉下寒雨一山秋澗
響頻驚夢蟲聲亂入愁酒醒孤館裏心折大刀頭
初秋雨後
積雨蕩煩暑迴風吹早凉老苔翻舊碧病葉墮新黃久
客應吾道浮生半異鄉黑貂渾敝盡愁看一開箱
鴈
北塞迎霜雪西風送羽翰數行天澹澹萬里路漫漫日
落秋聲急江空暮影寒故人書斷絶矯首望雲端
幽居有感
閒居仍地僻門閉草萊深車馬無還往詩書有討尋嚴
霜催歲晚破屋覺寒侵計拙煩親舊誰能數賜金
秋風亭故基
危亭冠雉堞飛構何崔嵬一夕墮劫火變化成煙灰頽
基翳蓬蒿壞道封莓苔蕭條古城上空有秋風來
除夜
三十七年過勞生強半休此心空耿耿吾道每悠悠感
物百憂集思親雙淚流春風添一歲又是五更頭
送李郭二子還鄉
喪亂身為客淹流淚滿衣亦知生處樂未卜有年歸祖
帳臨寒水仙舟漾夕暉春來一相送腸斷故山薇
中書耶律公挽詞
虎嘯龍興際乘時自有人風雲開慘淡天地入經綸忽
報台星坼仍傳薤露新斯民感無極灑淚叫蒼旻
應州廟學釋奠
夜色齋厨肅秋風殿宇清右文遭聖代備禮引諸生牢
醴嚴三獻豆籩陳兩楹祭餘同飲福旭日樹頭明
送李端卿東行
故人有所適驅馬出東城紅樹添秋色青山滿去程曾
為同省掾偏愴遠離情别後能相憶因風為寄聲
子猷訪戴圖
興盡空迴雪夜舟訪人虛語亦悠悠須知汾水多竒士
豈獨王家一子猷
梅影
隔窗渾似李夫人江月多情為返魂宛是依依舊顔色
向人憔悴立黃昏
秋夜
寂寂江城夜向闌西風吹鴈叫雲端一聲遠過南樓去
月滿碧天秋水寒
臨潼温泉
琢玉為池浴太真芙蓉花暖水生春誰知寂寞千秋後
留與行人洗路塵
長安早發
行李悤悤滻水頭雨餘凉氣動新秋五更馬上還家夢
先逐西風到晉州
秋夜聞笛
雲淨寒空月滿樓何人横玉叶清秋梁州才罷伊州起
不盡關山此夜愁
廢宮
斷甎殘礎碎盤花輦路荒凉蔓草遮玉殿朱樓俱不見
壞墻嶾嶙遶人家
過茹越嶺有感
山川良是昔人非北望松楸淚滿衣三十餘年成底事
全家南渡一身歸
蒲津晩渡
黃河城下水沄沄船去船來幾夕曛老盡津頭垂釣客
柳隂相對白鷗羣
杜瑛緱山集
瑛字文玉其先霸州信安人辟地河南緱氏山
中讀書講學博覽古今金亡間關轉徙教授汾
晉間中書粘合珪開府于相瑛赴其聘遂家焉
與良田千畝辭不受歲己未元世祖南代至相
召對見瑛身長七尺美䰅髯氣貌魁偉條奏從
容謂可大用命從行以疾弗果江南平詔徵之
辭不就左丞張文謙宣撫河北奏為懷孟彰德
大名等路提舉學校官又辭於是杜門著書至
元十年卒于家年七十遺命其子曰我死棺中
第置杜甫詩集一編題其誌石云處士杜緱山
墓天歷間贈資德大夫翰林學士上護軍追封
魏郡公諡文獻所著有緱山文集十卷金之將
亡也遺老儒碩皆來居相緱山而外如蒙城田
芝北燕劉驥永平王磐古鄭周子維武安胡德
桂渾源劉祁太原高鳴劉漢臣燕山尚子明林
慮張允中洛水徐世英李仲澤汴魏獻臣田仲
德郭謙甫各以經術教授互相提唱蓋彬彬乎
多文學之士亦一時之盛事也
弔故宫
月上觚稜椒壁濕飢烏啄碎琅玕石劫灰飛盡海揚塵
廢殿荒臺土花碧洛陽書生汴梁客一夜秋(一作春)風頭
欲白尊中賴有酒如泉醉倚寒窗破愁寂
秋思
壯心忽忽劇懸旌秋氣能令客子驚白鴈不聞雲外過
清霜先向鬢邊生銅駝巷陌周東土金鳳樓臺鄴北城
千古繁華俱一夢空餘草木戰風聲
鄴南城
王氣銷沈井逕荒北風日夜刮枯桑羖飛天上河聲斷
犬吠陵頭日色蒼陸地百年滄海變西陵千古暮雲長
鳴嗚敕勒平川水寒遶隂山恨未忘
西陵
望眼憑高入杳冥偶隨飛鳥到西陵波聲冷撼蒼厓石
霜氣晨凝老樹冰自謂摸金神可侮豈知破冢鬼還憎
却憐横槊英雄志留與詩人說廢興
湯隂道中
城連蔓草就陂陀匹馬玄黃兩鬢皤兔穴廢場新事改
燕巢老樹舊恩多嵇林鬼物防(缺)棘羑水天風鼓恨波
顧我本非塵土客雲山隨意聽高歌
曉出相州
夢中鄉國血沾襟愁裏光隂雪滿簪客路風霜蕩水闊
詩囊塵土飯山深花開自樂本無事雲去復來猶有心
聞健擬從嵇阮醉山陽暮雨竹成林
登古鄴城
杖底行雲拂古苔袖邊風雨濕輕埃風聲尉帥黃龍去
水勢朱家白馬來往事無端隨世變野花依舊向人開
九原喚起陳書記坐對三臺共一杯
環翠亭宴飲
坐客終朝望眼西好山高與暮雲齊鶴鳴漁浦天風急
鼇背仙宫海浪低千古地形雄妹土一川煙景勝耶溪
歌聲喚起凌波夢蓮葉香深路恐迷
三臺懷古
巋然雙塔夕陽明慨想曹瞞舊典刑九錫初非基禪讓
三分猶自媿英靈水從石椁沉邊白山在香囊分處青
空使羯奴誇壯健西陵草木為誰醒
白鳥飛邊望眼寬興來一吸酒杯乾土花漬雨鐵梁澀
蔓草接秋冰井寒樹拂曉風搖北土水涵落日蹴西山
書生豈識興亡事片瓦摩挲認建安
征南口號
春早雲南麥巳黃瀘江蒸霧水如湯馬蹄半帶隂山雪
變作人間六月凉
杜仁傑善夫集
仁傑字仲梁先稱善夫濟南長清人金正大中
嘗偕麻革信之張澄仲經隱内鄉山中以詩篇
倡和名聲相埒元至元中屢徵不起子元素仕
元任福建閩海道廉訪使仁傑以子貴贈翰林
承旨資善大夫諡文穆仲梁性善謔才宏學博
氣銳而筆健業專而心精平生與李獻能欽叔
冀禹錫京父二人最為友善遺山元好問送仲
梁出山詩有云平生得意欽與京青眼高歌望
君久其相契之深可知也
和信之板橋路中古風二首
岸風坼枯凌野日明遠燒山晚雲煙深遊子悲嶮峭平
生文字僻所歴入吟嘯急景不貸人佳處領其要
木杪來江光中途憩消搖佳人在空谷尺素昔見招徒
老黃塵中媿爾漁與樵永懷梁父吟日暮風蕭蕭
髮黃有感
飄蕭中年髮既少何用白蒼黃未甚絲明知不更黑妻
孥恐生悲勸我課鉏摘眷然撫鏡鑷青山隨虛席
禹城道中
自發醯雞覆蓬心得少瘳乾坤一尺箠今古幾全牛歲
月憐丹竈雲山笑白頭此生眞欲上何地不菟裘
病中枕上
忽忽卧幾月遂成疎嬾名却因久病後更覺萬緣輕月
落窗影動夜寒燈暈生狸奴似相慰分坐守殘更
送信雲父
居士身輕日秋天木落時山青雲冉冉川白草離離涉
世心將破懷人鬢巳絲相逢琴酒樂應怪久違期
病中憶坦夫兄
共脫壬辰亂他鄉見愈親論才唯有子知己更無人避
世相看老通家未擬貧竹林平日約早晚得為鄰
從軍
野闊牛羊小天低草樹平吳疆連晉境漢卒雜番兵月
合圍城暈風酣戰陣聲中原良苦地上古錯經營
雨中寄高無塵
久客饒孤悶連隂動浹旬行雲應巳倦細雨亦傷頻飄
泊嗟吾道飢寒任此身人家酒應熟誰為問南鄰
雪後書事
雪罷山原淨日晴風景新一川花氣午萬壑水聲春天
地開華國關河失戰塵無邊春色裏惆悵獨行人
至日
松竹浣花里桑麻杜曲田蒼茫辭蜀地辛苦見秦天死
去誰憐汝生還事偶然但甘終壟畝待聘豈前賢
宿金線泉
官舍值滛雨客衣驚早秋泄雲迷灌木行潦帶清流蛛
網翻新霽蟬聲咽暮愁古今何限事白首對滄洲
中秋夜宿普照喜周卿至
久客厭孤寂跫然聞子來夜凉風縮瑟雲破月徘徊舊
事休重說新詩且細裁幾年無此夕獨欠兩三杯
無題
老淚河源竭憂端泰華齊苦吟知有恨細寫却無題事
與孤鴻北身攜片影西催歸煙樹外不用向人啼
滄浪亭觀雨
蕭蕭北風吹北窗浪浪秋雨瀉秋江癡蠅不飛集枯几
飢鼠屢出翻空缸雜花葉底開無數佳木門前立自雙
散地自知心地遠賞音誰解足音跫
病中呈裕之
十載猶能復笑談歸來重覓讀書龕耒陽白酒君應具
勾漏丹砂我自慙民訟幾時消自苦(一作古)山城雖小得
窮探也知清儉難持久好稱秋風醉菊潭
自遣二首
少日襟懷悔自豪暮年志節詎須高敢將議論輕疑孟
閒得工夫細和陶酒盡枯腸還磊礧詩成白髮轉刁騷
皇天汲汲誠何意也共人生一體勞
畚築家園手自操雖無多景足償勞十年種竹翻嫌密
一日栽松恨不高是處求田消二頃尚誰有夢到三刀
得名身後良癡計盡擬浮沈付濁醪
讀前史偶書
楊彪不著鹿皮冠元亮還書甲子年此去亂離何日定
向來名節幾人全中原消息蒼茫外故里山河涕淚邊
六國帝秦天暫醉魯連休死海東壖
解嘲呈元明府
江氣冥冥江雨飛潛夫四月著冬衣野荼䕷謝薔薇發
山鷓鴣啼杜宇歸青鬢漸隨愁共減素心長與慢相違
四方餬口非君事自識飄零有是非
延津待渡寄仲温參議
一望河平一慨然戰塵如霧水如天要知别後思君處
長在孤城落日邊
夜宿鄆城
殘月和燈照敝帷疎風乘隙入征衣恰逢遠客思歸日
正是家人說夢時
長門怨
天上神仙也别離人間那得鎮相隨不須貴買臨邛賦
只想君王未見時
魯郊
六十衰翁更莫閒好將華髮映青山穆生自合尋歸計
不在區區醴酒間
楊雲鵬陶然集
雲鵬字飛卿汝海人李内翰獻能欽叔工篇翰
而雲鵬從之遊初得樹古葉黃早僧閒頭白遲
之句大為獻能所推許從是游道日廣而學亦
大進客居東平將二十年每有所作必寄示遺
山元好問裕之以為知己有詩述二十首號陶
然集所賦青梅瑞蓮瓶聲雪意或多至十餘首
裕之序其詩萬慮洗然深入空寂盪元氣於筆
端寄妙理于言外貞祐南渡後詩學為盛洛西
辛敬之淄川楊叔能太原李長源龍坊雷伯威
北平王子正之等不啻十數人稱號專門就諸
人中其死生於詩者汝海楊飛卿一人而巳
送王魏二學士應聘
三十年來只用兵蒲輪才始聘賢英巳將藥石除危疾
政要文章致太平天子飛龍方啓運華陽歸馬豈無程
會須先下山東詔癃老思觀德化成
送元遺山
三館才名天下聞亂來俗議漫紛紜兩朝文筆誰爭長
一代詩人獨數君南浦春深愁送别西山晚翠約平分
何時並坐龍潭上野水添杯看白雲
至日二首
又見葭灰動一陽豈堪卧病客殊方老懷不似少年好
短景始從今日長黃犬旣難遥附信玄龜何用苦支牀
恨無羽翼高飛去六六峰前望故鄉
恨初年少在南梁兄弟歡游久未忘春色共傾花底酒
雨聲常對竹邊牀怒鯨一夕掀洪浪斷鴈何時續舊行
辜負亂來同被約尺書不到十年強
送張雄飛赴河陽令
祖帳行將出汝州先聲巳過孟津頭鳴琴但要追循吏
束帶何妨見督郵二室風煙連赤縣三城鼓角隔黃州
遥知亂後農耕廢賣劒應須剰買牛
送張器玉歸閩中
十載流離避戰塵白頭憔悴始歸秦霜前渭水有歸鴈
亂後長安無故人不憚北邙遷櫬遠莫忘東魯寄書頻
明年我亦崧南去擬買黃牛種汝濱
送殷獻臣北上
毳錦模糊覆橐駝駸駸征騎渡沙陀寒衝絶漠戎裝重
夜繞中華漢夢多詩健每因横槊賦曲豪長愛擊壺歌
勒功會待平吳策萬仞西山尚可磨
送趙維道北上
干戈流落鬢毛焦千里窮途著弊貂老去少陵悲橡食
亂來王粲逐蓬飄朔庭雲漲龍沙冷南斗塵昏象闕遥
從此分攜相見少旅魂飛斷不勝招
秋晚登憲陵臺
落日荒陵百尺臺登臨高興亦悠哉泰山雲盡千峰出
汶水霜晴一鴈來白髮還鄉惟有夢青雲當路豈無媒
布衣誰識新豐客獨對秋風酒一杯
眞定龍興寺閣
插天飛構鬱嵯峨欄角濤聲轉暮河孤鳥去邊滄渚闊
落霞明處碧山多傷時未遂陳三策弔古猶堪賦九歌
安得天丁挽天漢倒傾京洛洗干戈
登濮州北城
層城高絶一攀躋歲杪臨風客思淒燒入馬陵秋草黑
鴈横雪澤暮天低陳臺事往人何在曹國川遥望欲迷
牢落壯懷誰與語疎林殘照亂鴉啼
白樂天影堂
晚慕浮屠半衲衣至今高牓揭巖扉夢中身世元無有
壁上形容果是非但得蓬蒿猶可住何須兜率是眞歸
渺茫兩地知何在滿眼春波白鷺飛
春日西城
山城二月媚晴暉破暖輕風試裌衣雨後杏花渾放盡
社前燕子尚來稀孤懷不奈千秋積往事眞成一夢非
却羨西橋橋畔柳年年翠色自依依
東原除夜
客舍無人静掩扉小窗燈火獨相依一年殘臘今宵盡
千里故鄉何日歸鬢髮半隨春雪白交游渾似曉星稀
亂離不得中州信腸斷雲間鴈北飛
春日游何氏園
旋引溪流環小苑出牆裊裊見長虹臨風遥聽有人語
隔水却疑無路通塵迹盡抛雙屨外春光别貯一壺中
當門羨殺南塘好擬買扁舟學釣翁
送演上人歸方山寺
為愛嵐光畫裏秋西風歸夢日悠悠卧雲未了三生債
飛錫何煩萬里遊山削碧城圍寺合泉鳴蒼佩入池流
遥知一室安禪處更在諸峰最上頭
送張漢臣歸保塞兼簡張萬戶
十年文筆遠從戎藉藉名香幕府中鞍馬不教生髀肉
檄書端可愈頭風地連三趙山河壯城鎮三關鼓角雄
若見投壺祭征虜為言白首坐詩窮
送王希仲北歸
高歌行采北山薇迴首兵塵滿帝畿龍去鼎湖中國換
鶴歸華表昔人非後期何處傷心切遠别從今見面稀
莫道尺書千里隔年年沙塞鴈南飛
鴈
遠客思鄉未得歸征鴻又見度斜暉黃蘆洲渚霜前至
紅葉關河畫裏飛别後望君消息久亂來哀我弟兄稀
憑高此日堪腸斷那復江城𢷬暮衣
劉辰翁須溪集
辰翁字會孟廬陵人年十七登陸象山之門年
二十四補太學生宋景定壬戌年二十九廷試
對策忤賈似道置丙第以親老請濓溪書院山
長江萬里陳宜中薦居史館又除太學博士皆
固辭宋亡托方外以歸隱居不仕元大德元年
卒年六十六會孟天資超特人物偉然以文章
居當世之第一流宋社既屋腸斷哀些抆淚謳
吟積至萬首文祖先秦戰國莊老等書字體竒
逸自成一家有須溪集二百卷草廬先生吳澄
稱其文典雅温潤明白敷暢讀之可見其為正
人非虛譽也
初晴
初日入高樓歸雲雜江樹魚遊新雨清鳥語晨光吐天
容起復覩煙色轉輕素牆草麗車前巷溝映泥路窗明
祛宿潤礎泫滑微步會朝有宿客過午無來屨沿砌上
蠙衣虛庭竿犢袴人生足無事世故非所慮彼語吾不
聞清風有時度
山行雨中二首
雨中如漏篷側身半車中風翻荷葉白難可為芙蓉向
來三重茅仰屋歎穿空巳經亂離後去念常從容
入城過新雨路静市人稀吾家林塘間水鴨狂欲飛門
闌稚子笑隔樹見翁歸何人無此樂頽暮樂知希
和答李德臣
忍寒一百五何開落悤悤華堂託孤根棄我荆棘中味
言隨時變茗薄酪自濃蛺蝶金縷衣更為悅己容雖無
蛾眉妒懷抱常沖沖
送李鶴田入浙趙春谷招
天下南北車書通行人點點過汴宫空餘艮嶽一拳土
黯慘如雪吹不融平乘樓上王夷甫一流中外淚如雨
西風羽扇不障塵更是蓮子隨(一作移)根去政事堂中三
相公往往退食如夔龍少年慟哭不見用一語不合面
發紅八年流落無處(一作死)所合眼當朝遽如許忠魂不
到海門潮别殿芙蓉廢為圃茫茫古路日平西不信金
銅不淚垂浮沉親故懶相(一作復)問白髮惟有春風知李
侯髀肉堪流涕同谷哀吟越州弟買絲刺繡刺未成公
子翩翩鴈書至飄飄起望白雲間裘雪牛車度赤山年
餘七十能(一作會)幾見我且欲往窮當還平生高李經行
處寂寞斷橋漂落(一作亂)絮不知到日似枯魚淚入黃河
别魴鱮當空殿閣密雲團(一作屯)曾和薰絃接羽翰至今
尚留花石否杜鵑再賦長恨端蘇州正念東鄰女傷心
更(一作又)遇楊開府語言憔悴敢分明買酒行澆茂陵土
寄别孫潛齋
常笑唐衢生一慟可以死焉能流涕被面日日别知己
又常笑朝鮮無淚可沾巾悲歌兩語為我吳婦人平生
鍾情重離别一聽陽關腸一絶銅駝陌上會逢君誰料
相忘如永訣昔攜手青春春水一笑禊吏塵醉能強歌
醒能賦滿坐唯有孫堯文酒闌歌斷如轉燭寒食纍纍
新鬼哭丞相書桐異烏巢曾園仙市芳郊綠海棠三逕
無根枝敗瓦頽垣亦巳鋤舊遊勿感有至此獨為吾黨
權區區我欲與君重一到化為長瓶酹荒草早知世事
去如風只為黃公壚下倒當時一醉鍤埋我不見興亡
應更好且復止此休云云我有臣子高能文令其講罷
日就君就君歸日誦所聞吾貧吾老不足念君鬚君髮
何年(缺)幼安九十愁更愁空羨一生長樂傳嗚呼斯人
斯世不相見綠樹鶯啼淚如霰
文姬歸漢圖
鶴巢覆絶孔文舉錦衾裹葬楊德祖銅雀春風歌舞長
獨復悽然故人女故人有女勝無兒滿腹興亡身屬誰
琴燒笛折&KR0793;灰冷開卷草深歸鶴飢美人用事單于國
細馬駝金為余北曾從過鴈借書看又向枯魚寄聲得
胡笳日聽心自哀天遣前朝漢使來穹廬抱子送于野
欲去欲往真難哉大兒牽衣小兒乳割乳分攜淚如雨
跂馬兒啼漸不聞腸斷一如初遇虜畫圖巧畫欲無聲
不盡賢王子母情踟蹰拳跼各有態未必日莫分馳能
天長地久何終極事巳不堪回首覓草無南北是青青
雲有朝昏長羃羃琵琶恨絶妒難消海上羝兒夢豈遥
入見玉關天似錦歸從金馬晚當朝容儀憔悴恩無骨
記問荒唐存又沒衛郎去我墓何斯魏史親人禮難越
當時一女贖元身亂代流離更可聞天南地北有歸路
四海九州無故人
讀杜拾遺百憂集行有感
余生行年將六十不知何者為憂戚富貴不驕貧賤安
以此存心度朝夕往年承乏佐中書大官羊膳供堂食
只今賜老作編氓衣食信天無固必陋巷簞瓢如素居
不管茅茨春雨濕門前載酒求賦詩錦軸牙籖日堆積
在官不置負郭田既老翻得稽古力毁譽都忘月旦評
姓名不上春秋筆朝米不煩鄰僧送暮米不煩太倉糴
我亦一飯不忘君文人相輕所不及傷哉白首杜拾遺
入蜀還秦勞轍迹文章蓋世亦何為妻子相看百憂集
贈製筆生許文瑶
許生精藝誰可及材用剛柔以製筆水盆洗出紫兔豪
便覺文章生羽翼蒙恬將軍為動色為是秦王舊時物
丞相斯曾從駕行載此篆書封禪碣從秦至今幾千載
兔尚存皮竹可採利濟天下功不有入手千人萬人愛
我昔為郎居粉署用筆唯于許生取輕衫日對紫薇花
寫遍江淹夢中句
蘇李泣别圖
事巳矣泣何為蘇武節李陵詩噫
龍霧洲雪
此處幾人行隔波搖暮晴洲迴江似玦山遠雪如城離
合看雙櫓荒寒又一程今年梅未醉最覺别來輕
夜雨
夜半起雷車天門報曉衙何消如此雨又有未開花繡
被人中酒茅簷客夢家一晴天地闊稽首見重華
周耐溪訪
麥逕縈紆縮寄蝸傳呼驚倒望前牙能忘特進羣公表
來訪尋常百姓家草市波喧騰騎竹柴門路隘簇鞍花
屏窺不信雌同甲為倍高明兩鬢華
清明日偶成
海日高高天欲斜斷橋無復聽嘔啞墓中酩酊巳千載
陌上清明有幾家已老愈疎惟酒盞更晴相看是梅花
年年春怨深如昨莫把無涯恨有涯
戲題
無人知坦腹水影半簾苔驚謂青蟲墮垂絲忽上來
春歸
留春一日不可種樹十年未成芳草斷腸花落綠窗攜
手鶯聲
漁歌效陳自堂作
石頭城落淮水劉郎浦對伍洲越沼吳湖安在月明人
唱湖州
春晴
江柳長天草色齊新晴何物不芳菲無因化作千蝴蝶
西蜀東吳款款歸(一作飛)
新燕池塘綠雨肥初晴未暖日光微角巾猶帶花梢濕
纔倚闌干見絮飛
探梅四絶
江天欲雪未雪時絶江探梅驢倒騎空中著我方成畫
亂後逢花且賦詩
鈞天遠遠月斜斜歸客迢遥未到家一色白雲天似雪
和衣和雪宿梅花
後五百年無放翁狂歌醉舞與誰同漁人入得桃花洞
猶有梅花路未通
冷蕊何心識老逋芳名從此落西湖風霜未改幽堅操
弟立花前諱玉奴
題宣和雙蟹圖卷
講餘機暇諫書空艮嶽江湖入眼中郭索能令天一笑
畫圖何必面春風
劉主簿將孫
將孫字尚友别號養吾辰翁子少質魯長而穎
悟過人為文較辰翁愈竒崛皇慶癸丑薦授光
澤(一作將樂)主簿草廬先生吳澄題其集曰國初廬
陵劉會孟氏突兀而起一時氣燄震耀遠邇鄉
人尊之其子尚友式克嗣響會孟諔詭變化而
尚友浩瀚演迤論者以為尚友之嗣會孟不忝
子瞻之嗣明允也
别蕭高鳳
惜與可人别又貪歸路長人生有離别吾事屬閒忙沽
酒澆芳草垂鞭看夕陽眼前聽鶴語世路劇茫茫
送錢方立遊荆二首
峴山西上楚天頭書劒區區事遠遊歲月如流方作客
江山信美莫登樓百年耆舊誰家傳一代衣冠又古丘
亂後題詩詩即史未應輕付水東流
不辭跋涉恨﨑嶇如此飄飄一丈夫新雨驚秋鳴草樹
行人隨鴈落江湖歲年寧向長途老天地何堪一室拘
幾世中原今復古更陪九石作鵬圖
元詩選三集卷一
