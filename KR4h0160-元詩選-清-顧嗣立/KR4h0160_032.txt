元詩選初集卷三十二庶吉士顧嗣立編
柳待制貫
貫字道傳浦江人大德間用察舉為江山教諭
遷昌國州學正歴國子助教太常博士出為江
西儒學提舉至正初起翰林待制兼國史院編
修官卒年七十有三私諡曰文肅道傳甫弱冠
受經於仁山金履祥既而從鄉先生方鳳粤謝
翺括吳思齊諸前輩游歴考秦漢以來文章之
變化是時海内為一故國遺老尚有存者師友
講究淵源不絶乃復裹糧出與紫陽方回南陽
仇遠淮隂龔開句章戴表元永康胡之純長孺
兄弟益咨叩其所未至及至京師為吳文正公
澄所器賞程文憲公鉅夫以墨一丸授之曰文
章正印今屬子矣卒為一代名宿自號烏蜀山
人扁其齋曰静儉門人宋濂與戴良類輯其詩
文為四十卷謂如老將統百萬之兵旗幟鮮明
戈甲焜煌而不見有喑嗚叱咤之聲臨川危素
謂其文雄渾嚴整長於議論而無一語襲陳道
故元史亦曰沈鬱舂容涵肆演迤人多傳誦之
與同郡黃溍吳萊聲名一時相埒浙東之文爭
奇競爽涵育甄陶人材輩出迨於明初而極盛
焉
奉皇姑魯國長公主教題所藏巨然江山行舟圖
善畫如攻詩意到即奇警蓋其疎儁姿筆墨無容騁斂
之縑楮間只尺萬里景巨然作江山所得盡幽夐冥深
風雨重曠朗雲霞屛秋光滿帆腹上下天一影白鳥不
盡飛楓林有維□稍前牛渚磯却後瞿塘頂豈無乘航
戒尚想然犀炳巨靈制坤軸割截爾何猛至今氣淋漓
幅背出光耿人言此非畫與幻本同境然師豈幻者貞
勝以其静我來覽遺迹皦若天機秉巫閭東北長岷蜀
西南永朱邸雪消初春暉浮藻井開圖望神州時節躬
朝請慨思禹功成重喜殷邦靖將鑄嶽牧金明堂安九
鼎
袁伯長侍講伯生伯庸二待制同赴北都却還夜
宿聯句歸以示予次韻效體發三賢一笑
杜詩詫蜀險高有石櫃閣安知居庸口可掠太白脚馬
行已崇巔鳥度尚層壑林蹊曠迷轍崖井荒留幕俯疑
日沈車闃若風鼓橐玄雲倏揚旟朱霞粲塗鞹數驛程
匪賖襲裘寒更薄客魂逢酒銷鬼膽因詩愕蟠木將為
容胡繩未宜索嚴召戒晨趨澄旻際秋廓紫微晶煥爛
瀚海氣冥漠腰無兩鞬屬道有五丁鑿弭轡誰所援還
衡猶屢錯小息樹吟旌爭先厲詞鍔非開石首筵似聽
郾城柝巨敵無前勍偏師當後却
送郭子昭經歴赴淮東
嚴嚴御史府犖犖聚英彦計今玉筍班顯者半郎掾居
中密告猷治外詳論讞我遊朝士間聞談輒心羨胡為
三十年負此一破硯子昭每相過開口奇自見弘璧本
不貲况復加藻薦安能辭富貴尚欲志貧賤平明借馬
出向夕擁書倦去年參元火可賀亦可唁端公坐南牀
愛士誠睠睠屈君廉訪幕首路走淮甸生平書檄手妙
在巧裁剸誰無擾獄市勿使滋蔓延平反奉慈母歡喜
潔羞膳君子既得輿小人將革面想當治曹暇稍稍事
遊晏試茗蜀井岡看花竹西院古思浩無邊新語時一
轉定懷京遊舊寄贈比黃絹交情二紀餘此别良繾綣
往時媚學侶散若風蓬旋今我亦老醜尚復把經卷分
襟各回首絮點雜花片重來都門道迎子十乘傳
文子方寓直翰林數日即以使往雲南典選詩用
識别
聖人御世具黜陟用明幽恒持萬里見若與一室謀滇
池徼西南疆理亦中州皇明所照燭獷強悉恬柔緬懷
國利器爵禄迺戈矛稍乖銓鑒宗將貽繭絲憂况提天
官書往即外府籌考擇命詞臣得無慎其由翰林文夫
子見謂能言流受詞别知友大斗釂不酬襆被辭夜直
出門戒晨騶選林古所難此事若冥搜豈無甲乙簿珠
礫同一收施施處士議勞勞城者謳太史制襃貶在子
用春秋將令周道正皇䘏楚人咻循吏果再見斯民庶
其瘳得結數十輩參錯置邊陬上以昭王度下以振儒
猷吾徒分阸遠被服在林丘
謝無疑將歸延平留詩為别次韻二首
裘葛亦何事為人司暑寒微哉一封垤欲等嵩華看如
將射變率未免噎廢餐我貧不自遂早知行路難解后
與君别好懷詎能安為語南飛鴻雪迹何時漫
龜山載道南伊闕無全書遯翁受李氏一軌行衆塗如
人執蓍蔡於物察鳶魚至今表鄉學粹美不近迂得君
羈旅中滯念盡刊除譏評世亦有鑒裁我豈虚唯應雙
劒光賁子幽貞廬
發通州至小直沽
十年鞍馬中釋去理歸檝江光來娛人似與我意愜疲
勞省前痛歡喜獲新接念當有行初苟志在懷牒何期
腰間組爵等遂凌躐外雖被寵榮内實懼顛跲以兹戀
闕情益欲務修業清霜弄晚信老樹見留葉沽河漳潞
交冰水尚可涉急槳追南鴻直不數旬浹梅花定迎笑
粲粲光生頰遠遊忘賤貧吾寧負吾鋏
貫草草南歸伯生祕監方晨赴經筵馳詩見别舟
中次韻俟便荅寄兼簡伯庸贊善
講經白虎論載筆承明入此事豈在予鵷鸞正高集乞
身去江湖幸矣歸期及於何君子心繾繾念朋習新詩
比繡段重贈當珍襲因憐菅蒯材分寸強紉緝頼承廷
鳳輝庶遂谷駒縶皇猷待潤色在治時所急服惟絺會
明基藉臺萊立斯文仗公等别袂不須執
過大野澤
大野自為澤濟流安得通渟涵就深廣蟠際渺西東揭
帆入洪瀾盡此一日風青山若浮髻隠見雲煙中不知
何鄉聚欲辨已冥蒙兹惟開闢來豈固疏鑿功捐小以
成大地利迺豐崇至今徐兗郊桑麻歲芃芃賄遷擅工
賈組麗連僕僮矧時漕事興舟航密如蓬寶藏在山海
其益無終窮一令民生遂坐致國本充非吾黃帽郎孰
訊白鳬翁
雪霽得風徑過南郵
乘舟得順風如鳥新插羽甓湖五十里浪破雪花舞不
知岸勢廻歘覺帆力舉却望煙中竿參差數家聚高沙
舊遊處酒賤魚可煮伸眉一笑粲對面九疑阻得非龍
愛珠逞儁挾雙艪意令明月胎光燄閟不吐我詩初未
工聊用相媚嫵後朝妙高臺呼雲作吳語
晚渡揚子江未至甘露寺城下潮退閣舟風雨竟
夕
鼓枻凌濤江江光晚來薄相望鐡瓮城正值沙水落灘
長洲渚出月黑風雨作敧眠聽春浪夢枕生新愕起吟
不成魘但怯體中惡金焦兩浮萍天塹何限著意令制
溟渤帖帖就疏瀹奈何潮汐舟只尺恨前却方冬百泉
縮潦淨海為壑乘流俟滿魄明夕異今昨快呼北府酒
煖客慰離索庶因行路難幸識還山樂
贈王玄翰
元貞元二禩我頤未垂髯吳遊一長鋏欲以鈍為銛躋
攀羣公間蹞步限堂廉在我履藉正從渠藩級嚴維時
許與分金繒不徒兼坐中清觀氏頎身高帽簷傾懷指
道要恐此後益殲我戅但耳受語味詎能饜謂方偶升
運豈遂歎中淹寒暑三紀餘往來如痎痁清觀巳下地
白髮我日添徵言駭今見信若龜非占斯文大圓鏡有
目人得覘奈何復反剝不遺洪入纖朅來豫章城束口
類遭拑聽談雖亹亹閉息但厭厭道逢美少年進止一
無嫌揭子為我言其人詳視瞻家微百金産架有羣書
籤煌煌定武宗緬彼世澤漸清觀我故友有子在窮閻
技富愈思蓄時來當發潛我為想顔色覆鑑并收奩那
令毁龜玉不卒舉魚鹽促坐席屢改風回雨飄簾寒廰
惡草具觴至時一拈旋看養花法頼人加蓋苫雖承天
澤滋更畏夏光炎又聞日月華西淪則東暹藏景閟陽
曜出幽縣素蟾木功能拯渙地道有流謙育材我豈敢
贈子以安恬我歌實激烈誰為晳與黔遲歸絮我酒宿
草爾其霑
危太樸自金溪來訪留館兼旬因歸有贈
數日出恒早旋歸巳疲劇思睡方未暝強起臨几席席
間有佳友來來千里屐所來非健羨亦不畏名迹謂吾
昔求學頗嘗窺窽卻欲要一夕談以慰百年役寤疑則
豈敢辨義能亡益斯文千載後泮渙抵離析不有高朗
姿誰完超距力夫道非遠人何嘗繫徵索譬如山出泉
其初論涓滴渟涵就深廣千流同一脈掀掀鼓雲濤帖
帖輸溟渤是氣中乘陵無吹亦無息文章道之英各亦
隨所覿草木紛以滋何嘗須粉澤生機一發越形色自
不隔吾聞古作者嚴嚴垂典式履正有夷途胡行猶□
埴韓公起扶衰文字欲適職取新非厭常通變由知易
衰遲豈復進傒子堅吾壁東風迫歸期未了千日客少
留慰將遠芳草萋以碧諒哉君子心永言若金錫縣知
筐筥嬴不廢秉穧積勉勉他日思為寄東風翼
歲莫雜言二首
中年鞍馬間所歴萬里途髀肉亦既消夢驚還一呼讀
史窺古人恨時不能俱寧知遠遊躅足躡雙飛鳬漠壮
松亭塞燕南督亢圖居今采奇迹未覺吾行迂歲晚重
思之天高明月孤
里中三四友論交嘗莫逆自我遠行邁廿載成乖隔今
歸僅有存生理各崩迫經時不一晤寐想猶如昔閉門
風霰中何以永今夕不見萬松根濈濈養靈魄吾寧獨
多夀持遺同懷客
尊經堂詩(并序)
昔趙人安先生以布衣教授里中裒輯羣書大
備經訓使子若孫採擷芳華厭滿膏澤有餘則
推之以及其鄉之人焉去今五十年尊其書猶
尊先生即名其堂尊經堂曰此先生之志也太
史屬蘇君伯修嘗受經於先生之孫最為得安
氏之學者乃來請詩刻寘堂上噫書在安氏而
其淑人之功獨安氏哉詩曰
聖人言純如載道行萬世貞明配日月廣大侔天地簡
牘之所資包絡無巨細上而建皇極重覩人文麗下以
開民彝性初均秉畀訓行宣光熙道否隔氛曀千人萬
人心揭揭皆經誼此息則彼消剛柔乃殊位進乘休復
機迪哲蹈仁智自絶其本根奈何取天劓燔滅滋秦癏
網羅興漢利存亡書豈知論者常不置濟南耄言出孔
壁發神祕百篇始昭垂五代著成又魯齊韓毛詩其傳
迭興廢審音以知樂亦各徵四至樂崩名僅存緬想歌
鐘肆禮失野可求誰明射鄉義制氏記鏗鏘后蒼詳數
制區區象聲容詎得作者意頼夫春秋家尚識王道貴
載事或稱誣推凡疑翼偽田何受孔易其全緣卜筮楊
施孟梁徒别出踵焦費挾書律始除六籍豈俱逝傷哉
居下流衆惡所犇萃駕言拾灰殘我道猶未墜乘之以
顓門中復縻讖緯黨同護朽竹攻弱擊枯骴文字日荄
滋編策亦鱗比孟荀與揚韓先後參輿衞擇精語益詳
炳炳詔來裔一籥節衆音八風無濫吹方張乃遂翕已
矣更五季大明升殿郊熒奎屬炎彗舂陵南標正陜洛
黃離繼經世偶潛虛象圖合而異舉隅豈無反僅若小
星暳肫肫紫陽翁敷賁了羣眎在時張吕間建學特超
詣一鼓行無旁八區同教肄矧兹龍德中美化純漸被
家書動盈屋人事各康濟恭惟罔極恩聖哲布嘉惠經
尊道則尊有合嚴庋寘覆之以堂庭牖戶亦崇䆳古史
洎今詮珠駢而玉綴高名以經揭酌原知水味譬如登
喬嶽岡阜左右睇草木流華滋煙雲撤纖翳觀生老其
間面背俱盎睟豈惟一身謀直作數世計是家離石宗
遭亂藁城寄劬書自玉峰菑播實深穊子孫刈其熟穰
穰收秉穗後來及門士妙合若龜契尊聞行所知况復
躬自致過逢詫師資忍負築場志我願安氏堂廣作天
下治矜式表國都弦歌行黨術蓄誠以端蒙逹生以知
類惇典叙彝倫三郊而五禘與世開隆平吾經固無累
自微可之顯道豈不在器世間有形物展轉資弊弊遊
談亦何根閣束秪自棄是將比鎮寶前人所數遺手澤
尚鮮新一展一流涕晝誦夕思之上帝儼臨涖作詩諗
蘇子孫曾戒無替
旦發漁浦夕宿大浪灘上
張帆得順風飛鴻與争疾後浪蹙亦舒前山過如失桐
江轉數灣上瀨未入日篙工享安便坐穏頭屢櫛人生
倚造物理微難究詰處順安可常離憂詎能必白鷗知
此情故向波間没
龍門
一溪瓜蔓流渡者云可亂屢涉途巳窮前臨波始漫嚴
嚴龍門峽石破兩岸半沙浪深尺餘灣洄觸垠岸它山
或澍雨湍漲輒廉悍頃刻漂車淪羈絡不能絆其源想
非遠衆水自兹濫濟淺抑何艱慮盈疑及患峰隂轉亭
午出險馬蹄散草路且勿驅煙開望前館
望李陵臺
平沙北流水青山在其上李陵思鄉臺駐馬一西向草
根含餘凄峰尖入寒望俚言雖莫稽陳迹尚可訪想其
深入初步卒亦材壮手張天子威氣奪名王帳覆車陷
囚虜此志迺大妄一為情愛牽皇恤身名喪縷縷中郎
書挽使同跌踼安知臣節恭之死不易諒河梁執别處
出語漫惆悵家聲故燀赫三世漢飛將兵法有死生人
運迭休旺忠回在信史豈没功罪状馬遷當腐刑強欲
雪其謗土思豈能無層雲塞亭障千年麒麟圖吾將執
玄鬯
晚泊貴溪遊象山昭真觀
舟行弋陽道山石多異状嵌空露鍾窽屹立儼珪鬯沿
洄百數里璆鐡森相向最竒象巖下仙館占丹嶂舍櫂
遵微行松篁插雲上開門看青壁左右挾高閌飛雨灑
面來輕飈入簷颺道人出迎客牖戶坐南嚮延登昇仙
臺境肅神滋王不知日車側但覺天宇曠我生名山遊
正費屐幾兩采真喜初遇戀勝期屢訪布帆催夕舉未
敢恨飄蕩水深彭蠡湖兩眸更東望
送劉叔讜赴潮州韓山山長
揭陽海陬郡谿谷藏霧毒賈區乃在城積居跨南服凡
今仕者往喜氣溢僮僕非輕萬里途蓋善千金蓄子行
攜束書言就韓山讀韓山祀昌黎有酒有肴蔌騎麟想
來過盻盻攬遺躅汛除蠻風清沾溉時雨足以兹為教
首如日升若木何必鰐避溪巳看雞應卜今人慕古人
未免傷抑促儒官實閒散歲廪七十斛飽飯取詩哦雲
月與追逐寧無趙子徒彈琴和予筑是將實装橐果勝
美粱肉毋羞宦轍卑所志三年榖子其厚韓山聽我歌
獨漉我歌儻無證併訊兩黃鵠
渡河宿麻子港口
青山彭蠡尾湖水始生岸一舸破微瀾風帆用其半亂
流二百里午發至未盰蒼茫洲景中明滅津煙畔數家
小聚落漁竈倚灘㸑舊聞萑苻間弱肉飽強悍時平道
路清跋涉得無患豈非年榖豐禮義能服叛嚴嚴主湖
神牲酒滿杯案乞靈我豈敢雲黑檣烏散櫓師促轉柁
軋軋鳴鵝鸛前瞻麻子洲波面明星爛新别重有懷縣
情如此粲
題蘇長公書曹侍中與王省副論趙元昊事
古人善觀人其孚如眡龜後是數十年理事可逆推何
嘗爽分寸自足制盈虧夏童昔跳踉勢將撼邊垂生子
實不令貌求惟有幾虎欲既逐逐狐行亦綏綏於時曹
侍中中山擁旌麾相逢輶軒使王鬷貳三司謂言國若
鼎寘安毋易危人才出試可邊患稔愆違消釁必思豫
恃吾有足支西樞本兵地舉綱振其維遲當屬之子在
子究所施鬷雖踐樞筦夏強適斯時謀弱遂弗振斥去
乃其宜億言不幸中國豈終莫醫坡翁忠義人聞之為
愕眙寫寘尺紙中示作垂世規流傳百年後引貫珠纍
纍清夜一發楮光晶射南箕我觀與衆異慨今誰致之
自古泰治世守道在四夷濫觴起毫芒流末誠渺瀰猗
那久不作國蹙祚巳移展卷懷所欽凄風振庭枝
十六夜望月蝕隂雨不見
三五秋正中既望月當蝕公庭修救事摐金控鳴鏑喧
挐走皃穉發召徧巫覡我時適未寝披衣步簷隙飛雨
灑面來空雲稍如冪天應愛厥妃恐懼遭掩抑仗此豐
隆威角彼妖蟇力譬諸藪藏疾含穢惟汝德兩曜駕兩
輪安行各適職奈何啖食凶須臾成毁璧見過雖有懲
匿瑕乃無迹雨非黨蟇者為天護精魄常情惜良夜良
夜安足惜德刑與隂陽配德初不逆星辰繫天步磨螘
沿歴歴圓顥示無為蒼蒼垂正色稽首父母光千人萬
人覿
宗忠簡公畫像為公外曾孫葉深道作
近古社稷臣生世常不數不能半五百繼見巳超卓炎
運昔中否兵氛纏大角掩旆薄日黃張弧北風惡起公
滏陽節仗以障河朔懇懇存趙忠憤極涕横落扶義亟
西征敵愾為小却佐興靈武功受任留官鑰主辱臣則
何國勢滋以削回鑾累十疏言諄聽殊藐一死不貸公
百壬吁可怍企公如列星宵光仰昭灼幾葉外曾孫傳
世春秋學手圖起予觀言自崇勲閣士雅雖則休隨會
尚堪作蹙國今更非雲飛天一握誰能挽江漢為公洗
河洛
望會稽山
城東鑑湖道水光飜夕鷗雲破青靃靡稽峰芝掌浮悠
然動予矚玉女開明眸固知穴可探却恐書難求蒲蓮
浩如海微風挾輕舟前山與後嶺導從森幢旒誰張北
斗旗漸進東瀛洲桂枝儻堪折衰白媿重游
送馬伯庸御史出使河隴
河湟隴坻天西壁御史嚴行八十驛風驚大鹵幕初乾
雪重穹廬寒未釋入關先見父老喜出節始通氓隸逆
鯨鯢既戮海為清蜂蠆雖微尾含螫急宣聖德慰荒遐
盡洗民痍轉疲劇當今至尊御疆宇坐朝法宫受圖籍
暉暉陽曜燭天垠殷殷春雷行地脈周公方宏治外規
汲黯豈負居中責固謂真儒識邊瑣徑煩拂士迂朝蹟
可能高戴觸邪冠不使横飛征蜀檄君行萬里從此始
人生百年俱有役副藏待子馬遷書重贈慚余繞朝策
歸與空腹貯崐崘從此南風談禹畫
六月十五日大雨雹行(是日月食)
日月相鬭鶉火中晡時欲息雲埋空雨脚初來雜鳴雹
雷驅電挾聲渢渢排簷倒檻揮霍入犀兵快馬難為雄
中休頗意絶崩道轉横更覺加銛鋒亂抛荆玉抵飛鵲
恣擲桃核隨飄風坐移向壁防碎首急卷巾席何悤悤
上天號令豈輕出摧殘長養皆元功隂凝陽爍鬼神著
氣有至反誠則同想兹試手鼓萬物特欲振槁昭羣蒙
齋心變貌謹天戒嗚呼生意無終窮
寒食日出訪客始見杏花歸而有賦
京華塵土春如夢寒食清明花事動偶賖佔畢數日閒
似釋赬肩百金重今晨訪客出城東馬上風來亂吹塕
穠桃靚李杳然空山杏一梢紅聳聳浮暉滿樹豈饒春
麗色迎人太矜寵后皇賦命幾何偏早秀遲榮徒倥傯
嬌姿不並歲寒看殘香秪作籬根擁物情如此乃自嗤
一官坐得三年冗烏騰兔走苦相催老矣鬢絲今種種
紫鳳憐渠短褐穿白鷗負我歸心勇故園梨雪想繽紛
月下有樽誰獨捧涓滴長令酹顆蓬何用百家營守冢
寄聲為謝歌泥中補兀吾猶完趾踵
出北城獨上秋屏閣望西山煙靄中漠無所見
北江負城沙似磧帖岸微行誰所闢折旋殆類蟻沿封
漫漶猶如龍印迹風鬉披披鞍兀兀去馬浮曦正相逆
入門平步得高層身與危闌爭幾尺緇袍年少不嗔來
拂掠胡牀趣敷席鈎簾意擬見西山雲亦何心故蒙羃
我疑玉女畏迎將且懼詞鋒恣彈射豹藏惜此管中斑
黛點羞渠眉上碧不然洪崖仙者過霧幦煙軿羅什百
詎容左右覿昌丰秪許依微攬芳澤我時坐定深得之
大小往來成一易青天白日豈嘗無好懷轉眼難尋繹
祝融開面索新詩五老破顔愁惡劇我持一影行萬里
負舟而來山有力搴華寧俟九春期繫匏未了三年客
正須慰藉管城公重此提攜煩脱幘
為蒋英仲作顔輝畫青山夜行圖歌
前山溼霧方濡濡後山蒸雲如鬼驅松蹊行盡迫曛黑
璧月正挂寒蟾蜍問翁蒼茫何所途投館莫有林間廬
枯梢尚鳴風勢急限岸欲渡溪流麤沃州天姥雖峭絶
無此原壑深盤紆固應豐城牛斗墟龍劒夜出乘飛符
神人仗氣挾以俱虎豹旁躑雄牙須世間何物珊瑚株
不可䙝翫矧可誣青峰之巔野水砠獨往似是仙者徒
心融意定不少假收攬奇怪一筆模蒋君閒朝攜過予
墨色照几晴光鋪老顔未老為此圖桺子歌罷三嗚呼
南州雙璧范與虞君當請賦傾明珠
三月十日觀南安趙使君所藏書畫古器物
三月浹旬新雨餘市河一舸如浮苴言尋佳客趙横浦
步入城隅門巷紆褰簾迎揖坐便坐深炷爐熏呼茗盂
硯屏方截紫綺段楚瑶秀列珊瑚株是家素號虹月舫
載畫盈簏書盈車客逢好事要審鑒便肯解褚傾囊儲
相看貴德亦貴物古玉錯落排筵敷鹿盧帶鉤環珮玦
鞸䩬昔將承屬鏤佩章六紐四官印篆畫刻深銅質麤
配之衝牙奉君子貫以繫璲聯金魚連錢驄馬琢文玉
圉人立側垂裙裾神工定復煩剞劂赤刀故想來錕鋘
次陳鼎器論製作商周秦漢焉可誣玄武實水卣實醴
腹背翠錯提梁朱最奇劒槊尺有咫綠玉龜鱗純體膚
精銅歲久剛性在間閱燥溼其無渝銓量畫品差甲乙
錦褾玉軸隨伸舒庭光古佛出梵相滿月在水蓮生趺
盧前吳後筆鋒勁履豨承蜩玄化俱瑶池仙會上中卷
細巧自是吳元瑜雲霞樓觀遞隱見花竹羽毛工染濡
絳旌飄轉紫簫發步輦導從千瓊姝終篇八駿惜既闕
詩亡可補此置諸意夫鬼物揜疵吝免彼耄荒留歎吁
徐熙葩葉妙設色塵昏蠧蝕猶鮮腴古綃一段寫秋意
芙蓉鸂鶒連茭蘆夢載鴟夷浮浩渺此興初不緣蓴鱸
七客張萱為誰作濃墨大筆色不枯五人人跨一善馬
一跨烏犍一蹇驢印窠慘澹悦生字豈曾籍入官中帑
穣穰畫苑姑撥棄伸眉更請評法書二王真迹胡可得
硬黃數幅真唐摹蘭亭五字損不損肥本瘦本斑斑殊
如人身口耳目具神采乃在頰上鬚虎賁舉樽雖甚似
優孟抵掌何其疎世間楮墨日弊弊欲駕跛鼈行天衢
南唐常侍六書學凌轢斯邈開榛蕪雜詩流麗滿一卷
銅甬篆法無能踰金繩鐡紐莽回互山虯海蜃爭騰驅
嗟予欲讀屢拑口形求意索且須臾泰山繼起石鼓後
李監捷出張先弧向微二徐為啟籥此道湮滅誰昭蘇
真書生行行生草飛白籀隸同一樞張顛草聖入三昧
小楷妙合褚與虞郎官石記毁巳久百金可有墨本無
世之珍物豈待贊題記况復經鮮于綺園甪夏四神坐
刻字寸許無葩荂永平元舅紀功頌燕然何在搨墨烏
厓鐫野刻百數種傳觀一二日巳晡餘歡未盡謀再至
榜人催發吾歸歟莫投蕭寺微雨作昏燈照影溜鳴渠
冥懷且復領其要回向灼觀心地初百年蓬累大宇宙
蕩搖不啻風中旟寓意於物形勿著尤物亦能為我娛
滯形小足致偷奪大或控頤傷口珠牛李相傾坐石禍
王涯複壁嘻其愚吾徒適目取一快彼豪巧者方睢盱
唏予嗜古與君並見獵時然思負嵎作詩紀載實覼縷
若遇匠手當刊除同觀六士梁越産王楊三子甘陳余
交游聚散等萍絮春風渺渺吹江湖徵詩如見所見者
後有畫者傳之圖
與用章戴生同度淡竹嶺夜宿山家
一溪屢涉溪流淺廿里窮源臨絶巘雲間仄徑細如縈
霜後枯葼齊若翦沙崩石爛阻危攀磴斷崖縣還斗轉
巳驚汗裌泫餘滋更擬班荆息微喘未昏斜照白波淪
直下遥空青霧卷粤初川嶽各流形自是隂陽始昭辨
誰開壑谷通片雲重為封圻制鉤鍵神工使解鏟崔嵬
世路何庸增連蹇舍車未免役孱軀搘策聊將收勝踐
枌榆連蔭壮且衰婣友關情行孰遣吾生巳付一浮漚
此足寧堪幾重趼莫投山館睡齁齁雨撼窗扉燈晛晛
寒雞呼夢報詩成曠懷直為朋知展
載酒堂詩(并序)
蘭溪州同知州事彭侯震卿為南寧軍判官日
嘗訪得蘇文忠公載酒堂遺址築室肖像即修
祠事朝野名宿往往形之賦詠予知侯有懷賢
尚德之心則夫宜人之政是不一書而巳作載
酒堂詩詞曰
東坡先生如龍鸞世人疑其欲飛蟠九州四海不容足
攝身徑去窺髦蠻南荒萬里儋耳國帝遣海若開竒觀
潛淵抉得睡驪目思山夢見峨眉彎颶風惡浪吁可駭
土芋脱粟纔供餐黎家兄弟好事者小酒初熟生微瀾
丱童迎路吹蔥葉門東刺竹西牛闌扶攜歸去常半醉
流落生存重一歡四黎善善君子類若比張蔡猶蕭蘭
天乎木鐸何望爾蠅之附驥渠非難誰尋雪迹到鴻爪
正用載酒標堂顔百年文獻隨草莽庭階蕪没井且眢
風流别駕彭夫子未負進賢頭上冠是心尚德甚飢渴
挐取舊物還祠官書銘小摘桄榔綠薦爼時羞荔子丹
海邦夷俗雜鼃黽兹事信為風化端音聲固有合琴瑟
嗜好果豈殊鹹酸朅來蘭隂語吾故緇衣三詠三長歎
咄哉愷悌神所勞雲路矯首看扶摶
題高尚書藤紙畫雲林煙嶂圖
髯翁昔飲西湖淥滿意看山看不足醉拈官紙寫秋光
割截五州雲一幅吾聞妙畫能通仙此紙度可支千年
秖愁蓬萊失左股六鼇戴之飛上天
過閘行
二漳合下如奔矢絶出為河容匯水南檣北柁越埭來
後挽前抽爭一跬懋遷物品實王畿嶽貢方輸千百纍
商功巳覺十分贏趨利真成三倍市聖人乘運智者謀
尚憶當年河事始向非廟算屈羣策安得舟航若平履
天開地闢幾何年禹迹芒芒大疆理毋將本榦貳強弱
所務有無通遠邇日高楗閘放三版津人絶器舟銜尾
河渠使者水衡丞走馬西來呼起起
松雪老人臨王晉卿煙江曡嶂圖歌
君不見帝壻王家寶繪堂山川發墨開洪荒重江曡嶂
詩作畫東坡留題雲錦光又不見後身松雪齋中叟伸
紙臨摹筆鋒走樓臺縹緲出林㘭蘆葦蕭騷藏澤藪白
雲飛不盡青冥百丈牽江入樊口墨花照几射我眸我
為搴芳歌遠游胷中是物有元氣世上何所無滄洲我
疑此叟猶未化瞬息御氣行九州五山四溟一觴豆瑣
細弗遺嚢楮收故能援毫發天藻不與俗工爭醜好楚
山雲歸楚水流萬里秋光如電掃拈來關董散花禪别
出曹劉斲輪巧披圖我作如是觀毛穎陶泓共聞道嗚
呼相馬亦相人駑駘豈得同翔麟舍夫毛骨論形似如
此鑒賞焉能真後來有問延祐脚意索舉似吾方歅
題瀛州仙會圖
巨鼇驤首戴三山海波不驚坤軸安方壺員嶠彼何境
靈氣布濩非人間金銀觀闕勢如翥攢林珠樹垂珊珊
榱題竦擢明河畔閣道横截浮雲端仙人來往羽衛備
或駕紫鳳驂青鸞霓裳法曲舞初破執樂瓊姬神采閒
時容下界攬薌澤却對連峰愁髻鬛茅龍飛去杳無迹
烏踆兔走雙跳丸蓬萊舟近風引却却歎靈蹤難重攀
是誰模寫枕前夢欲用鐫鑿區中頑神仙固多狡獪事
世儒論著存不刪賈生賦鵩語夫道後有達者當大觀
忽然為人化異物斯理幾何堪控摶仇池洞穴通小有
神清玉宇標孱顔彼皆因境示生悟直啟真源湔垢瘢
嗟余質薄迫世隘輕舉便擬凌飛翰披圖惝怳縱玄覽
託乘浮游窺九關無窮八極冀一遇返道遂與松喬班
登年閱世要自致何必辛苦成金丹
題王宰所藏墨龍
飛廉為御豐隆車憑陵九淵傾尾閭誰與發墨啟玄奥
神光躡斗旋其樞湖邊竹屋清夜徂防有没人來摘珠
商學士畫雲壑招提歌(并序)
諸生淵魯巴哈嘗從其父官洛下強學好修得
於山水之助者也集賢侍讀學士商公見而器
之為畫雲壑招提以贈乞予作歌公此圖意韻
閒遠生能求之筆墨之外將不由是而有發乎
高為巔峰下為壑羣木慘慘風欲作浮紅動翠何許似
别崦殘雲明佛閣眼中疑此洛南山只尺便到龍門灣
暗潮已落州渚出新月未上漁樵還商侯胷有羣玉府
借酒時時一軒露延春閣下墨淋漓餘情亦及滄洲趣
好山好水如高人豈直貌敬將心親平生幾夢奉先寺
不知猿鳥猶相嗔君不見飲酒吟詩狂太白曾是匡山
讀書客泥塗失脚走憧憧歲晚看雲情脉脉生今益壮
業益修未可造次思巖幽披圖漬墨歌遠遊我無桓玄
寒具油
僧傳古踴霧出波龍圖歌
葉公好龍致真龍精氣所感無不通僧中劉累有傳古
夜夢捷入驪龍宫陽暉焰焰隂魄動左右給侍皆魚蟲
探珠不得逢彼怒轟然鼓鬛興雷風潜窺竊識領其妙
寫之萬楮將無同目睛數月纔一點波浪只尺如層空
乘雲執鏡麾電母跨海獻寶招河宗劉嘗善豢古善畫
得意忘象象乃工為龍為畫了不識有頃噀水投長虹
龍乎龍乎德正中超忽變化天為功絳官帝子秉節從
九淵喚起赤鯶公永奠鼇極開鴻濛
同楊仲禮和袁集賢上都詩十首
出塞行瞻日趨朝喜近天離宫開苑囿馳道絶風煙瑶
水廵非遠峒山歴更緜甘泉多法從獻賦憶當年
雨水漸衣黑雲砂際日黃煙開纔黯慘日出已蒼凉徇
俗高簷帽清心小篆香端車萬里念蕙草惜微芳
昔建寰中業初開徼外山雉城平兀兀沙水淨灣灣朱
夏宸游正清秋武衞閒叨陪文學乘空媿鬢毛斑
謠俗隨方異溝塗隔舍迷醺人惟馬湩勸客有駞蹄殿
角孤花靚城隅雜樹低天涯中夜舞如意昔曾攜
天潢猶白白雲幕故青青積潦摧車軸高風墮箭翎宫
塗丹赭琧殿戶紫金釘女樂蓬萊祕哀簫動杳冥
幄殿層雲障轅門積雪峰竒鷹皆戴角御馬盡飛龍瀚
海將臨幸云亭望陟封青丘大羽獵有事待玄冬
曹務唯章句官規自法程齋扉侵雨潤宴几得風清歴
歴三刀夢行行萬里城明年遂耕隱深仗酒為名
經游還絶塞際遇復清朝大暑無蒙綌輕寒巳御貂盤
空齏屢薦觴至酒頻澆貧病諳為客何慚帶減腰
公子青絲轡王孫綠幰車宴酣風小定舞破日西斜手
擲宫中果神仙海上查築郿毋自厚儉德不期奢
水草方方善弓弧戸戶便合圍連婦女從戍到曾玄雪
毳千家帳冰瓢百眼泉浚稽山更北長望斗光懸
送李文晦僉事易節燕南二首
北候催乘傳東人挽去轅不觀滄海小安識太行尊好
爵隨年進初心與道存老儒當劇部煩護國西門
鵰鶚三秋擊騏驎萬里行官聯漢直指經術魯諸生世
或深求法公惟不近名天心與民監上下一昭明
送朱本初法師赴豫章玉隆宫
鎖蛟惟有柱墮鼠巳無家想到真仙宅能回俗士車露
壇春翦栢雲臼夜敲茶人境今雙絶長吟採物華
初夏齋中雜題三首
壤隔溪流斷門依野次成初非慵應接自是寡將迎筍
蕨搜山得鹽醯入市營貧居薄滋味盤膾敢求精
經月始一出移時還小勞生涯依馬磨力作問蠶繰藤
刺青隂密楸花紫豔高雨晴看爛漫草徑莫令&KR1573;
池岸方如截池波深可泅出門歌小海見客思滄洲魚
沫吹還息蛛絲斷忽抽萬生同一馬敢望絶轅輈
聞臨江范德機以母喪哀毁而卒
服斬誰非子摧形不有身使能穿壙入果勝闕泉親突
兀留文冢凄凉卷釣緍夜臺開幕府還借筆如神
二月七日與陳新甫甘允從飲范使君亭
心賞他年屢湖光此處全春生鷗鳥外人醉杏花前細
竹㑴除道殘陽滿繫船毋將比西子吾實媿華顛
睡餘偶題二首
此世何多幸予生厚自憐簡書方厲禁裘葛屢催年正
是稊能熟其如橘不遷摧藏南郭隱放浪北窗眠
惜此珊瑚玦栖之薜荔牀青山圍坐密白日放歌長客
久違朝籍人誰問夕郎駕車容一駟何必更留良
題離騷九歌圖
紫貝東皇席青霓北斗旗究觀神保意遑恤放臣悲有
客傳芭舞何人執籥吹楚巫千載恨憑向畫中窺
贈别宋季仕赴甘肅提舉二十韻
寧塞洮河外甘州瀚海隅羌髳通别譯封域界中區氓
俗風丕變王靈德誕敷粤初聯吏治近亦好文儒左學
將興蜀西庠昉自虞懷章煩遠役鞭馬戒前驅驛路争
迎傳關門不用繻水經張掖弱山對賀蘭孤禹鑿班班
迹豳詩往往圖發時梅未萼上日草應芻元宰親加豆
諸生肅詠雩職司雖翰墨佩服巳銀朱會覩天荒破端
令士氣麤槎明星是客鄉大酒為徒請播言斯在居夷
聖豈誣高才每流蕩平世匪﨑嶇只作三年夢須輕萬
里途旃廬春襲襲笳管曉嗚嗚漿灎葡萄盌馡寒翡翠
鑪新篇多慰意許可寄潜夫
故相東平忠獻王挽歌詞
龍尾乘參會麒麟踵畫圖記功宜顯顯論世匪區區肇
敏公維似明徵聖有謨陟庸纔秉軸運化亟旋樞物巳
歸坯冶人將就楷模開誠登衆正獻可破羣諛夫里同
耕鑿民儀異唯俞景鐘陳備樂浮鼓節投壺尹德湯能
協堯勲益載都方期扶日轂必使麗天衢大角兵端起
清宫禍變殊霜篔飄荏菽風幹落椅梧影射無駮鰐磨
牙甚豹貙凄凉朱鷺曲狼籍玉麟符立事思常武成書
恨亳姑攀髯應共載升屋竟誰呼厚地難藏烈凝隂為
蓄痡血流衣上碧唅失口中珠遘閔遺多難摧凶激萬
夫羲娥還麗景彗孛埽夷途狂孽憑三窟神威覆五湖
不煩公府牘終見藁街誅濁散陽明勝精垂晦魄蘇君
門重肅穆賢路豈荒蕪殉死身寧贖觀兵眼未枯春秋
如有作盜賊敢稱孤灞上仍堅壁驪山罷論徒董狐千
載後丹筆詎應無(東平王拜住丞相安童孫也輔英宗為賢相至治三年奸黨鐡失等有南)
(坡之變拜住死之)
送南竺澄講主校經後却還杭州
鹿苑開鴻妙龍宫閟象玄間關來幾譯披發露雙詮梵
學傳皆正華文潤乃全義深含窈眇道廣極淵泉論自
諸師造言因半偈宣何曾離性相間亦示機權述鈔心
同悟分科緒各牽圅盛方秩秩棗剝益緜緜剞劂寧無
舛硏磨或更偏遂令迷亥豕不復辨夔蚿佛耀昌齡啟
皇明正晝懸五城銀色界三殿寶花筵重見弘經日如
逢出震年詔徵皆宿德御講盡真銓此士孤山隠前身
華頂眠野雲生靜慧江月湛空圓天上青貌座人間白
馬韀微君能引重於世孰昭先晦魄風簾燭頑隂雪屋
氊聲將為律呂眼豈混朱鉛疑句多多證蕪辭一一鐫
法珠終照乘宗鏡巳當銓煥爛金泥字牽聯玉簡編指
河符聖歷穿石畢僧緣竣事纔敷奏疏榮亟勞還萬回
袍錦麗大覺鉢盂鮮尚食來珍供司農輟禁錢龐恩流
濊濊鷁影去翩翩昨夢寧非蝶遲歸誤信鵑望京猶綠
樹入寺始紅蓮雨外排千耦煙中聽兩舷屨盈南竺戶
櫂集北湖船巖觀應增聳川容若載蠲應求隨燥溼鑚
仰喻高堅夏懺朝朝禮秋燈夜夜然固知融至理直可
寄單傳客袂難為别朝簮未放捐愛閒思結社食力待
治田苦笑昌黎戅深懷惠遠賢獻花憑一詠安有筆如
椽
次韻荅鄉友吳立夫見寄之作感别懷歸情在其
中矣
宇宙方來事江湖獨往人扶搖遺短翮濡沫到窮鱗誤
作軒裳夢終慚稻錦身迹雖侔燥溼學豈混疵醇跼步
逢多躓虚懷待一振屈伸乘卦氣消息候天均喜際三
雍啟還依六籍親馬韀從幸日螢案潔餐辰滕口虞官
謗稽謀信卜陳踐更非顯陟遷秩遂為真清廟方惇禮
容臺忝末塵卑卑論燕雀憲憲望麒麟緬想閒居賦猶
存弟子紳國鄉誰尚友輿皂或稱臣飛翰因來客分光
肯照鄰之人芻有束何物稼盈囷矍圃初登射驪山適
罷廵玉全遭刖足淵靜得藏珍接席連芳晝看花惜好
春言筌開窈窈理窟至馴馴蓄思文俱銳修名實與賓
逝將熙孔業由此樂顔仁淹泊思同社羈孤若異倫宜
休寧俟斥漸老最憂貧夙願惟耕釣浮榮謝鼎茵滅行
無聽漏觀涉即知津狐首求吾正螽斯詠爾詵枌榆應
不改蘿蔦重相因惜遠挼青菊期歸睇綠蘋題詩緘恨
去離緒極紛綸
大雪戲咏
霰集先驚密雲垂陡覺低穿帷纔巧入擁砌已深迷蟾
影宵翻鵲犀光晝駭雞投虛知井幕蒙險失巖梯九地
藏膏澤千門委璧圭黃輿增厚載玄武蟄幽栖忽灑聲
尤急中休氣轉凄辨方惟有服封谷不須泥稍喜夷塗
闢多憂陷穽擠世將還樸素壤盡徹青黎固欲殊廉角
於何畫町畦溟池涵上下瀼岸渺東西縞舉仙人袂窗
明玉女閨混淪收日脚軒豁露坤倪翦毳巾成㲲吹灰
室覆緹妖氛隨蕩析闒茸謝搥提勁竹猶遭挫疎梅恰
吐齊若為散鱗甲無巳戮鯨鯢晛日消遲見豐年卜可
稽漁歸&KR1019;襏襫兒戲象狻猊正苦貧衣綻那禁凍面黧
曉罌初撥醴午椀更吹齏幾夢斟羔唱徒聞索飯啼掩
關誰埽軌返棹却尋溪踐迹嗔鴻爪全生媿馬蹄莫抽
梁苑思爭效漢衿題
今體詩六十韻贈餞正傅之官池陽述學言懷見
乎辭矣
昔有推鄉學今誰侮聖言尚辭淪曲藝執業謝專門製
錦何妨美更刀實太煩爰從王氏作重喜魯經存集注
初刊定傳疑并討論七篇賢所訓一貫道攸根翼傳兹
猶準希蹤孰可捫仁巖頃頽剝建木泮奫沄或者傷麟
趾嘻其状虎賁走雖名惡子君豈負諸孫直想披吾與
毋徒闖彼藩律元求秒忽車用飾輪轅堂陛尊卑分淵
泉左右源緩行惟視履妙契必亨屯固謂炊將熟終期
溺是援蟾梯榮峻陟鵬路藹孤騫正取能充拓何嘗志
飽温銀章凌霧雨朱紱賁丘園負弩方前導乘車且載
奔威行秋浦曲象動歲星垣入署梅花曉開筵草色暄
琴聲春寂寂簾影晝掀掀建德當時國清溪何處邨再
畬宜黍稌庶植間蘭蓀明府今為政窮閻自不冤使民
安蜡臘戒吏絶壺飱可得防毚兔常須苙放豚馬驚連
軸折魚淰尺波渾警静山無盜年登社有膰雞窠對翁
穉肉譜繫仍昆拊已心惟小趨風禮更繁加籩薦庭實
斂板候戎軒勿枉中懷璧寧甘右屬鞬因游問花柳須
暇采蘋蘩客夢西堂句賓筵北海尊神應歆豈弟世豈
混昭昏穏躡飛鳬舄徐升畫鹿轓胷中五色線天上九
重閽補袞功誠著觀書眼未眢葆光非匿景絶利不離
源有客愚溪柳其人太學蕃方時征彙吉自信括囊坤
化瑟遲當改樵枰看屢飜先機輕絳灌未患稔晁爰此
豈猶堪出子將矢勿諼采芳留晩節曝背負朝暾獨幸
聯衣袂頻容漬酒痕親仁情正切惜遠思如燔薄贈將
吳紵佳占獻楚焞瞻雲渺江漢掬月在瓶盆生色滋融
盎清光與吐吞各持修省事永慰别離魂列辟無前績
先師㒺極恩名山嚴泰華大器屬璵璠法古承三統書
年表一元榮枯徵斷簡消息候微萱避弋齊縹鳳懲羹
忌染黿讒夫行似蜮君子化為猿計熟非稊稗維豐俟
芭&KR1048;短篇牆及仞企望倚崑崙
元詩選初集卷三十二
