元詩選初集卷五庶吉士顧嗣立編
劉贊善因
因字夢吉保定容城人將生之夕其父夢神人
以馬載一兒至其家曰善養之故名之曰駰字
夢驥後乃改今名字焉天資絶人日記千百言
六歲能詩長而深究于周程朱吕之學杜門深
居不為苟合公卿使者過之避不與相見人或
以為傲弗恤也愛諸葛孔明静以修身之語表
所居曰静修嘗遊郎山雷溪間號雷溪真隐(又號)
(樵菴)至元十九年徵拜右贊善大夫以母疾請歸
二十八年召為集賢學士固辭不起越二年卒
年四十有五延祐中追贈翰林學士容城郡公
諡文靖當世廟初姚文獻公樞許文正公衡楊
文獻公果商文定公挺輩布列臺省號稱盛治
既而諸公相繼告老中朝賢士大夫多屬意于
静修丞相不忽木尤力薦之卒未竟其用許文
正公之應召也道過静修静修謂之曰公一聘
而起毋乃太速乎文正曰不如此則道不行及
静修不就集賢之命人或問之乃曰不如此則
道不尊世祖聞之歎曰古有不召之臣其斯人
之徒歟所著有四書精要三十卷詩五卷名丁
亥集手所選定嘗自諷咏取他文焚之今所傳
文集十餘卷又續集遺詩拾遺共若干卷皆刊
行于世其論詩曰魏晉而降詩學日盛曹劉陶
謝其至者也隋唐而降詩學日變變而得正李
杜韓其至者也周宋而降詩學日弱弱而後強
歐蘇黃其至者也静修詩才超卓多豪邁不羈
之氣流泒師承於斯言見之矣
韓魏公祠
定州古北門作鎮多英竒如何郡學傍獨有韓(一作魏)公
碑乾坤極厚大運物物不知堂堂宋三朝斡旋公似之
惟公玄默間泰山已四維天宇公之祠元氣非公誰郡
人一何愚而於公欲私大者且勿論緒餘猶世師千年
閱古堂誰歌鄭國詩(公閱古堂富公有詩)裴回老柏前目送秋鶴
飛悠悠五色雲悵望今何歸
仙臺
碣石來海際西南奄全燕中有學仙臺燕平欲昇天燕
平骨已朽遺臺猶相傳雖復生青松歲久摧為煙極目
望海波不見三山巔三山巨鼇簪山人蟣蝨然使無不
足論信有亦可憐大塊如洪鑪金石能久堅天地會有
盡何物為神仙空山無笙鶴落日下飢鳶今古非一臺
浩歎秋風前
黃金臺
燕山不改色易水無新聲誰知數尺臺中有萬古情區
區後世人猶愛黃金名黃金亦何物能為賢重輕德輝
照九仞鳳鳥才一鳴伊誰腐鼠棄坐見飢鳶爭周道日
東漸二老皆西行養民以致賢王業自此成黃金與山
平不捄兵縱横落日下荒臺山水有餘清
馮瀛王吟詩臺
林壑少佳色風雷有清秋為問北山靈吟臺何久留時
危亦常事人生足良謀不有撥亂功當乘浮海舟飄飄
扶搖子脱屣雲臺遊每聞一朝革尚作數日愁朝廷乃
自樂山林為誰憂視彼昂昂駒奈此汛汛鷗四維既不
張三綱遂横流坐令蚩蚩民謂兹聖與儔蚩蚩尚可恕
儒臣豈無尤不有歐馬筆孰能回萬牛太行千里來蕭
灑横中州今朝此登臨孤懷漲巖幽何當剷疊嶂一洗
佗山羞
張燕公讀書堂
陰壁下寒泉陽崖隠深洞想像張幽州當年此絃誦遐
情納方寸灝露驚宵夢既有真積功豈無致時用不然
起絶學猶當垂後統濟濟唐開元儒臣相伯仲文雖數
燕許名不並姚宋遂令百世下煙霞抱餘痛尋幽縱步
貪懷古清歌送緬思白鹿翁眼中見連棟兹山有道氣
會遇或天縱聊以永今朝白雲不可種
龍潭
盤磴脱交蔭平壇得高岑高岑不可攀哀湍激幽音窮
源豈不得爽氣來駸駸靈潤發山骨沮洳下崖陰為問
石上苔妙理誰曾尋乾坤有乾溢此水無古今下有靈
物棲倒影毛髮森東州旱連歲呼龍動雲林顧此百丈
潭豈無三日霖為霖此雖能鞭策由天心日莫碧雲合
空山深復深
經古城
我行常山尾高城下吾前按轡覽形勢依依見全燕易
水開前襟飛狐連右肩遥想豪傑埸撫已增慨然薪人
過我傍一笑如相憐指城前問余考古今幾年沈思未
及荅行歌入蒼煙
孤雲
孤雲生幾時冉冉何所適豈無崑華高路遠嗟獨力徘
徊天中央明月為顔色下有幽棲士歲宴倚青壁朝飲
澗下泉莫拂松間石相對澹忘情倒影寒潭碧
晨起書事(丁丑五月二十八日)
蒼星彗明河三月麗朱方兩月忽散落一月留中央下
有五星連西近東少張仰面東北隅流星墜綵芒誰令
月有癭飄搖及吾忩須臾日東生有星環四旁一星當
日中佇視搖晶光自北忽西旋老陽已榆桑西北雲一
絲翠暈揚清芳媆雲生碧蘚得句聲琅琅俄見雲有魚
其大丈許長火繩紛繞之昂然欲飛揚呼友與共觀此
境已茫茫靈樞夢為病周官夢為祥寤言札諸闥庸俟
知者詳
遊天城
逕遠澗隨曲崖深山漸少居然翠一城四壁立如埽天
設限仙凡雲生失昏曉平生萬事嬾登臨即輕矯山靈
知信息風煙久傾倒顧瞻困能仰汛應習稱好端居得
蕭寂遠眺礙孤峭乃知方寸間别有萬物表未須凌絶
頂胸次青已了
遊源泉
叢祠鬱蒼翠萬古藏清幽泠然石上足不逐蒼波流長
風索我御欲舉仍遲留白雲何山來相對亦悠悠
玉溪精廬
居然山四頹危檻俯晴春川氣生不極翠潤流衣巾林
隂起薄莫酒色生微醺歌聲忽落谷驚歸欲飛雲
隐仙谷
山川含太古風氣如未開中有幽棲人日莫斸蒼苔吾
胸素羲皇人世不可諧此地復何地怳若登春臺山扁
掩對峙石逕迷縈回桑麻連水竹屋宇依山崖燕南避
世謠千古知我懷横渠百世師一區竟相乖知音得元
老龍門有遺齋(伊川先生上文潞公求龍門菴地書略曰勝善上方舊址荒廢為無用之地意)
(欲得葺幽居其上為避暑著書之所唐王龜刱書堂于西谷松齋之名傳之至今某雖不才亦能為龍門添勝)
(迹于後代為門下之美事)賤子孤旅人念此良悠哉於世豈有望居
山亦無媒舉杯對上靈欲去仍徘徊他年要勝跡此駕
當招來
遊雲水菴
乘春奮幽潛觀化登丘山哀淙聞遠壑息駕思雲關墾
石密松桂結屋珍茅管生煙紛漠漠激流散潺潺山石
浮壽色澗木榮歡顔覽物有真意撫節驚循環悠然千
載情儼若盤石間眷焉欲晤語古人何當還
泛舟西溪
萬山倒滄浪一葉凌嵯峩嗟峨為飛舞翠影如婆娑輕
陰散雨足淨綠生圓波人間碧海幻老眼青銅磨風雲
幾千古辦此雨一蓑溪南有幽人鼓櫂前山阿煙深渺
無處月色浮松蘿
喜雨(以雨我公田分韻得我字)
壬申秋大水一雨乃孤注九年錙寸積曾未辦朝露陂
塘此何日還我滄洲趣夜來雲初作期待一如故既聞
漸成陣尚謂行且住甫寸驚已狂及犂歎無數平明報
三尺感激淚將雨玄功亦雄哉回旋易指顧呼酒欲鯨
吞哦詩有神助區區喜與憂豈為一飽慮
種松
萬牛來丘山大厦高崔嵬當年誰苦辛遺此千歲材手
持百松子與之俱傾頽殷勤囑造物為護荒山隈今來
見豪末喜溢蒼煙堆十年望根立百年排風雷自此千
萬年再見明堂開東家十年計戢戢千頭栽豈不早有
望求此良悠哉
玉簪
堂隂秋氣集幽花獨清新臨風玉一簪含情待何人含
情不自展未展情更真徘徊明月光泛泛如相親因之
欲有託風鬟渺冰輪
歡飲
同類天地中相親理所宜前後億萬年而我生此時前
予既不及後孰能待之同時四海内徧識將無期所識
既無幾賞心又當誰政有賞心人會遇亦復希當其會
遇時豈無事相違今朝好風色不飲君何辭
和陶
和飲酒(錄四)
凝冰得火力鬱鬱陽春姿寧滅不肯寒陽火如松枝詩
家有醇醪釀此松中竒一飲盡千山枯株彼何為所以
東坡翁偃蹇不可羈
士窮失常業治生誰有道身閒心自勞齒壮髮先老客
從東方來温言慰枯槁生事仰(去聲)小園分我瓜菜好指
授種藝方如獲連城寳佗年買溪田共住青林表
吾宗幾中表訪我時一致自吾居此菴才得同兩醉逆
數百年間相會能幾次每會不盡歡親情安足貴所歡
在親情杯水亦多味
器飲代窪尊巢居化安宅凡今佚樂恩孰非聖神迹况
彼耕戰徒勤力有千百乞我一身閒坐看山雲白内省
吾何功停觴時自惜
和詠貧士(錄二)
陶翁本強族田園猶可依我惟一畝宅貯此明月輝翁
復隠於酒世外冥鴻飛我性如延年與衆不同歸孤危
正自念誰復慮寒饑努力歲云莫勿取賢者悲(獨正者危至方)
(則礙爾實愀然中言而發違衆速尤迕風先蹶此淵明規顔延年語也見延年誄公文)
王風與連頽一輕不再軒消中正有長冬温見瓜園人
才氣所鍾亦如焰後煙寥寥洙泗心千載誰共研龍門
有遺歌三歎誦微言意長日月短持此託後賢
桃源行
六王埽地阿房起桃源與秦分一水小國寡民君所憐
賦役多慙負天子天家正朔不得知手種桃枝辨四時
遺風百世尚不泯俗無君長人熙熙漁舟載入人間世
却悔桃花露蹤迹曾聞父老說秦強不信而今解亡國
画圖曾識武陵溪飛鴻滅没天之西但恨於今又千載
不聞再有漁人迷
明妃曲
初聞丹青寫明眸明妃私喜六宫羞再聞北使選絶色
六宫無慮明妃愁妾身只有愁可必萬里今從漢宫出
悔不别君未識時免使君心憐玉質君心有憂在遠方
但恨妾身是女郎飛鴻不解琵琶語秪帶離愁歸故鄉
故鄉休嗟妾薄命此身雖死君恩重來時無數後宫花
明日飄零成底用宫花無用妾如何傳去哀絃幽思多
君王要聽新聲譜為譜高皇猛士歌
塞翁行
塞翁少小壟上鋤塞翁老來能捕魚宋家昔日塞翁行
屯田校尉功不如西山瀛海接千里長城又見開長渠
要將一水限南北笑殺當年劉六符天教陂澤養鴈鶩
留與金人賦子虛我來鄉國覽風土髣髴撾鼓笛嗚嗚
胸中雲夢忽已失酒酣懷古皆平蕪昔年阻水羣盗居
塞翁子孫殺欲無至今遺老向人泣前宋監邊無遠圖
武當野老歌
南陽武當天下稀峯巒巧避山自迷青天飛鳥不可度
但見萬壑空煙霏山不知人從太古白雲飛來天作主
旌旗明滅漢陽津幾閱東西互(缺)老人住此今百年
自言三世絶人煙往事不聞宣政後初心欲返羲皇前
脯鹿為糧豹為席竹樹蒼蒼歲寒國天分地拆保無憂
怪見北風山鬼泣一聲白鴈已成擒回望丹梯淚滿襟
傳語桃源休避世武陵不似武當深
感秋(思古人之不可見也)
湘絃悠悠阻清音駕車欲往洛水深白榆一葉驚河漢
萬里碧霄中夜心玉鸞翩翩紛翠羽髣髴機絲隔煙霧
瓊枝難得芳華年惟恐流光兩遲莫河傍有星名牽牛
此星既出令人愁明朝再見明河影已隔人間萬古秋
飲後
日光射雨明珠璣怒氣鬱作垂天蜺天奬海波吸已竭
倒景徑入黃金巵金巵一傾天宇閒天公愁吐胸中竒
海風掀舉催月出吹落酒面浮明輝瓊芝瑞露千萬斛
肝腸瀟瀟清欲饑金宫銀闕此何處夜半夢落崑崙西
眼中之人素所期赤霜為袍丹霞衣明星煌煌何太速
碧霄悵望白雲低
西山
西山龍蟠幾千里力盡西風吹不起夜來赤脚踏蒼鱗
一著神鞭上箕尾天風泠泠清入肌醉抱明月人間歸
嫦娥灑淚不敢語銀河鼓浪霑人衣寄謝君平莫饒舌
袖中此物無人知
幼安濯足圖
漢家無復雲臺功平生不識大耳公眼中天意鏡中語
此身只有扁舟東關東諸公亦英雄百年能辨山陽封
歸來老柏號秋風世事悠悠七十翁乾坤故物兩足在
霜海浮雲空復空無刀可斷華太尉有死不為丕太中
丹青白帽凛冰雪高山目送冥飛鴻為問蘇家好兄弟
萬古北海誰真龍(長公愛文舉次公愛幼安盖氣質各以類云)
采菊圖
天門折翼不再舉袖手四海横流前長星飲汝一杯酒
留我萬古羲皇天廟堂衮衮宋元勲爭信東籬有晉臣
南山果識悠然處不惜寒香持贈君
歸去來圖
淵明豪氣昔未除翺翔八表凌天衢歸來荒徑手自鋤
草中恐生劉寄奴中年欲與夷皓俱晩節樂地歸唐虞
平生磊磊一物無停雲懷人早所圖有酒今與龐通沽
眼中之人不可呼哀歌撫卷聲嗚嗚
雪翠軒
西山萬古青未了黛綠鬟雲已傾倒豈知太虛忽生白
恍如長夜今復曉紫陽仙翁見本根白波開天餘浩渺
胸中盤曲此高寒曾夢肝腸倚天表蒼崖飛來天出巧
為護煙嵐翠如埽萬縷寒煙吹不舉静秀依依見娟好
此時先生一開軒平生壁立今玉峭脚底游塵輭更紅
黑頭擾擾誰為雄臨風回首三太息安得置此冰壺中
西山秀色千萬重一顧可洗浮雲空遥望飛泉駕遠壑
中有一路開雙松人間風日不到處來訪軒中雪翠翁
飲山亭雨後
山如翠浪經雨漲開軒宛(一作似)坐扁舟上西風為我吹
拍天要駕雲帆恣吾往太行一千年一青才遇先生醉
眼醒却笑劉伶糟麴底豈知身亦屬螟蛉
巫山圖
朔風卷地聲如雷西南想見巫山摧江南圖籍二百年
一炬盡作江陵灰不知此圖何所得眼中十二猶崔嵬
猿聲髣髴餘山哀行雲欲行行復回神宫縹緲望不極
乘風御氣無九垓區區雲夢蹄涔爾豈知更有陽雲臺
陳氏莊
陳氏園林千戶封晴樓水閣圍春風翠華當年此駐蹕
太平天子長楊宫浮雲南去繁華歇回首梁園亦灰滅
淵明亂後獨歸來欲傳龍山想愁絶今我獨行尋故基
前日家僮白髮垂相看不用吞聲哭試賦宗周黍離離
(陳氏先父之外家也金章宗每遊獵必宿其家淵明謂先父龍山指孟嘉事)
采石圖
何年鑿江倚青壁乞與中原作南北天公老眼如看画
萬里才堪論咫尺蛾眉亭中愁欲滴曾見江南幾亡國
百年回首又戈船可憐辛苦磯頭石江頭老父說當年
夜卷長風曉無跡古人衮衮去不返江水悠悠來無極
只今莫道昔人非未必山川似舊時龍蟠虎踞有時歇
月白風清無盡期古人看畫論兵機我今看畫詩自竒
平生曾有金陵夢似記扁舟月下歸
金太子允恭唐人馬
道人神駿心所憐天人龍種畫亦然房星流光忽當眼
徑欲攬轡秋風前漢家金粟幾蒼煙江都筆勢猶翩翩
東丹獵騎自豪貴風氣惜有遼東偏天人秀發長白山
畫圖省識開元年金源馬坊全盛日四十萬匹如秦川
天教劫火留此幅玉花浮動青連錢英靈無汗石馬復
悲鳴真似泣金仙只今回首望甘泉汾水繁華鴈影邊
竒探竟隨轍迹盡兀坐宛在驊騮先人間若有穆天子
我詩當作祈招篇
宋理宗書宫扇(并序)
杭州宫扇二好事者得之燕市一畫雪夜泛舟
一畫二色菊理宗題其背有興盡為期及晚節
寒香之句諸公賦詩予亦同作
天津月明嗁杜鵑梁園春色凝寒煙傷心莫說靖康前
吳山又到繁華年繁華幾時春已換千秋萬古合歡扇
銅雀香銷見墨痕秋去秋來幾恩怨一聲白鴈更西風
冠蓋散為煙霧空百錢韈錦天留在禍胎要鑒驪山宫
當時夢裏金銀闕百子樓前無六月瓊枝秀發後庭春
珠簾晴卷天門雪櫂歌一曲白雲秋不覺金人淚暗流
乾坤幾度青城月扇影無情也解愁五雲回首燕山北
燕山雪花大如席雪花漫漫冰峩峩大風起兮柰爾何
續十二辰詩
饑鳶嚇鼠驚不起牛背高眠有如此江山虎踞千里來
才辦荆州兔穴爾魚龍入海浩無涯幻境等是杯中蛇
馬耳秋風去無跡羊腸蜀道早還家何必高門沐㺅舞
豚穽雞棲皆樂土柴門狗吠報鄰翁約買神猪謝春雨
觀雷溪
飛狐天下脊老氣盤互回三江瀉天怒合為一水東南
來此勢不殺令人愁石門喜見西山開未補青天裂誰
鑿混沌胎竒聲猛狀萬萬古山根幾許猶崔嵬兩山倒
傾瀾百丈逢顛崖先聲動毛髮餘爽開襟懷初疑萬壑
轉奔石意像髣髴坤軸摧又疑鼓角鳴地中百步未到
仍徘徊荒祠下石磴駭目何雄哉春風不到太古雪今
日乃得胸中雷穿石誰能窮窟宅流沫勢欲浮蓬來平
生芥蔕今寒灰兩耳到骨無纖埃酈元筆頭天下水石
門之竒猶見推乃知兹遊亦竒絶快弄素電噴瓊瑰東
崖一片石坐撫(一作拂)千年苔為招郎山君共卷長鯨杯
江妃為撾靈鼓催赤鯶躍出銀山堆先生醉來泉灑面
狂歌一和湍聲哀
遊郎山
昨日山東州馬耳索御凌風嘶今日軍市中不覺已落
山之西山之面背一無異不待風煙變化神已迷危關
度雪嶺亂石通荒蹊林間小草不識風日自太古我行
終日仰羡木杪幽禽嗁但見雨色來雲物䬃以凄忽然
長嘯得石頂痛快如御駿馬蹏萬里來長風五色開晴
霓長劒倚天立皎潔瑩鸊鵜平地拔起不傾側物外想
有神物提詩家舊品嵩少同畫圖省見巫山低誰令九
華名獨與八桂齊千態萬状天不知敢以兩目窮端倪
鶱騰誰避若飛隼側瞰何屈如怒猊千年落窮邊煙草
寒萋萋若非酈亭書生此鄉國物色誰省曾分題(酈道元注)
(水經說郎山形勢最真今涿郡有酈亭其先世所居也)乾坤至寳會有待豈有江
山如此不著幽人棲頗聞山中人雲間時聞犬與雞只
疑名山别有靈境在不許塵世窮攀躋不是先生南遊
有成約徑欲共把白雲犂九疑窺衡湘禹穴探會稽玉
井爛賞金芙蕖日觀倒卷青玻瓈風煙回首莫瀟灑南
遊準擬相招擕
挂書牛角圖
長安江都摶手空台司光禄誰雌雄大事既去乃爾耳
渠頭不斫將安容喑嗚千年楚重瞳將軍視之猶楚公
挂書牛角亦偶爾史臣比擬良未同青青澤中蒲秀色
自凌空可憐徐包徒學術皆凡庸君不見羣兒驅羊竟
何功晉陽桃李亦秋風緱山圖畫有如此何如長作多
牛翁
清江曲
清江芙蕖玉可憐岸花汀草自年年來鴻去鴈不相識
曉露無聲香暗泣江樓縹緲如花人望之見之不可親
無限晴雲錦樹新愁眉只向遥山顰遥山一千里長在
愁眉底鏡裏繁華過眼空遥山鑄向青銅中遥山遥復
遥芙蕖霜早彫明日愁眉為誰埽月白江清天未曉
除夕
百歲三分一初心漫慨然空囊難避節青鏡不留年靜
閱無窮世閒觀已定天履端思後日四鼓未成眠
晚上易臺
遺臺連廢壘落日展遥岑海嶽天東北燕遼世古今每
當多感慨直欲罷登臨莫更留塵迹千年不易禁
登武陽
朝遊樊子館晚上武陽城潮接滄溟近山從碣石生斷
虹雲淡白返照雨疎明且莫悲吟發樵歌已愴情
鄉郡南樓懷古
南北世更迭江山人重輕澶淵出師詔顯德受降城遺
恨幾時盡寸心千載生區區蓼花詠癡計欲何成
滿城道中
學館三年夢西山此日行人生兩屐足世累一蓑輕别
澗水流合斷林煙補平誰能分半壑相與結巖耕
書堂旅夜二首
少小抱孤苦飄零重此行迂疎從我好憂戚頼天成夙
志存無幾羈懷觸又生寸心同弱草歲晩怯霜清
淹留已半載去住意何深月色一千里愁人方寸心秋
聲助搖落生理歎浮沈松桂清霜滿哀歌動故林
竒邨道中
此日西塘路乘閒作勝遊深深柳成巷脈脈稻分溝白
石長含雨黃花不受秋移居新有意試就野人謀
城南
山人懶到骨一出動經秋欲赴城南約如營海外遊岸
容收潦盡邨色帶煙留禾黍歲將晩農家猶未休
秋望
病骨秋偏早單衣露爾寒微雲生水際暝色起林端地
迥月遲下樓高山易殘輕風吹欲舉醉袖拂層巒
雜詩二首
何事招提好山深馬可驅松巢低映帽竹溜細通厨霜
栗千封戶雲屏四畫圖冠巾如我用白鹿起規模
水遶千山合雲藏數畝荒初尋香有陣漸入翠成行豚
穽依危石牛蹊帶小塘團茅奄如畫可惜是逃亡
早發濡上
寒出防優逸詩情非浩然煙濃山失色雲重雪連天坏
戶仙遊上冰髯老境前别家忘再宿桑海問何年
恒山樓
萬嶺尊恒嶽遺臺枕後潭仰高慙對坐哭險負竒探影
落滄溟北雲開斗柄南山靈憐野客今夕費煙嵐
登鎮州陽和門
百尺市門起重過為暫停豪分秋物色米聚趙襟形北
望雲開嶽東行氣犯星憑闌天宇在人事聽浮萍
辛已中秋旅亭獨坐
分光隂太盛無力掩蒼溟大塊供微黑高天失舊青興
從愁外發秋向露邊零點數山河影依稀見草亭
道士孫伯英容城故居(并序)
伯英名邦傑世為縣之貴族遺山元公為作墓
銘稱其遊太學所與交皆天下名士氣甚高見
金世已亂天下事無可為思得肆志方外以耗
壯心而老歲月遂為黃冠師以終葬亳之太清
宫側時年五十一因見先君子錄其家世文行
之美以示鄉人今過其居感而賦詩
政教才氣敵希夷冠帔翻然亦未宜誰辨胡寅論鴻客
(見讀史管見)只除坡老識安期(見安期生詩)可憐喬木空秋色惟
有青山似舊時欲傳先賢問遺事故園猿鶴不勝悲(静修)
(父述字繼先好讀書明於藻鑑静修常過方古故居謂其人近史家所謂獨行先人嘗舉以律鄉里之貪鄙者)
(乃作詩云還家遊孑悲千種念舊思親淚最清亦與此詩用意相似)
登雄州城樓
古戍寒雲接渺茫故鄉遊子動悲凉江山自古有佳客
煙雨為誰留太行野色分將愁外綠物華呈出夜來霜
海門何處秋聲急極目滄波空夕陽
夢先壟
望望東阡見松桂孤雲為我且踟蹰十年一夢等閒過
四海此身何慮無千丈春暉空寸草萬山明月只嗁烏
舊家三逕今誰主羡殺河汾有敝廬
外家西園李花
無邊晴雪映柴扉夢裏繁華又一非人與山丘屬零落
天教草樹記芳菲每因寒節來相訪重為餘香不忍歸
里社他年有成約結菴終擬號春暉
入山
草露蛛絲晴日明亂蟲秋意有先聲屈盤未轉坡陀盡
蒼翠忽從懷抱生一徑峯回失南北兩山雲近異隂晴
天公若會登臨意可信傷心畫得成
山中月夕
滿懷幽思自蕭蕭况對空山夜正遥四壁晴秋霜著色
一天明水月生潮歌傳巖谷聲豪宕酒泛星河影動搖
醉裏似聞猿鶴語百年人境有今朝
五月二十三日登城樓
獨倚危闌數鬢毛一簾輕燕晩凉高雲移山影亂初定
雨帶風聲來漸豪物外此天才一幕人間何事不秋毫
遠遊未盡平生興幾欲狂歌續楚騷
曉出西塘
塘水随人緩步行哀湍激石故輕清太行穠秀霜洗淨
全趙規模天鑿成偶為登臨發悲咏忽從毛髮散秋聲
殷勤莫盡尊中酒留到青山佳處傾
南樓
登臨秋思動鄉關展盡晴波落照間歎老自非緣白髮
愛閒元不為青山幾經分合世良苦不管興亡天自閒
初擬憑闌浩歌發壯懷空與白鷗還
新晴
小雨新晴草色蘇家園生理未全疎理盆欲學魚千里
試地先栽芋一區時與老農談稼穡不因閒客罷琴書
乾坤妙處無人會卧看牆陰雀哺雛
野亭會飲
行樂人生當及辰今朝光景為誰新林陰薄薄微露日
花氣溶溶暖著人春色十分看欲盡鳥聲千種聽難真
東風就手吹殘酒無限青山動翠鱗
淺酌
淺酌微吟意自真新詩改罷酒微醺流鶯暗逐春光老
獨鶴潛驚夜景分共見白駒如晩景豈知蒼狗是浮雲
無邊風月誰無分只恐靈臺未屬君
過鎮州
太行迎馬鬱蒼蒼兩岸灘聲帶夕陽霜與秋容增古淡
樹因煙景恣微茫閱人歲月真無謂得意江山差自強
曾記城南舊時路十年回首儘堪傷
井陘淮陰侯廟
饑僮羸馬倦重遊萬將分兵坐此籌滅項豈知秦尚在
奪齊便覺漢無憂英彭一體誰遺類絳灌諸孫自列侯
愛殺鹿泉泉下水亂山百折只東流
易臺
望中孤鳥入消沈雲帶離愁結莫陰萬國山河有燕趙
百年風氣尚遼金物華暗與秋容老杯酒不隨人意深
無限霜松動嚴壑天教搖落助清吟
高亭
高亭雲錦遶清流便是吾家太一舟山影酒搖千疊翠
雨聲忩納一天秋襟懷灑落景長勝雲影空明天共遊
笑向白鷗問塵世幾人曾信有滄洲
世上
世上悠悠儘自爭眼中隠隠放教平飛蠅觸鼻人爭怒
落葉臨頭我漫驚既有陽秋暗消長何須青白太分明
蒺藜原上清霜重辛苦十年跣足行
老大
老大情懷隨處樂幽閒氣味逐時添平生長物不入室
一日百錢輒下簾題品雲山寧有諱收羅風月不妨廉
客來恐說閒興廢茶罷呼棋信手拈
山石
山石那容玉獨堅人生磨滅殆天憐畫蛇最戒足無用
書馬常憂尾不全誰見虎鬚真可捋自慚雞肋豈勝拳
誤人莫向婁師德不領春生未唾前
夏日即事
迂疎爭笑近清狂多病筋骸可預防久乏園蔬因種藥
不留忩紙為抄方閒從鳥雀分晴晝靜與蛩螀共晩凉
莫道幽人好標致北忩自古有羲皇
平昔
平昔襟期鏡屢看而今涉世願高年自憐不唾青城地
共笑仍憂杞國天履影無傷猶不忍吹齏雖誤亦當然
人間萬事思空遍依舊西忩理斷編
人情
人情雲雨九疑山世路風濤八節灘共說長安如日近
豈知蜀道比天難浮航莫笑腰舟渡坎井終當繫木觀
會取登高有良法此身何地不平寬(温公曰登高有法徐行則不困脚踏)
(實地則不危)
夜雨
夢覺呼童問幾更未譍先作不平鳴山深六月有秋意
夜静滿城惟雨聲四海虛名此身媿百年浮世寸心驚
誰教簷溜如愁思欲斷還連直到明
上塚
鄉鄰見戲說兒童日日相邀社酒同故國無家仍是客
病軀未老錯呼翁里胥驗帖徵遊戶縣長聞名謁下風
欲向溪南訪喬木不禁煙雨正空濛
夏日飲山亭
借住郊園舊有緣綠隂清晝静中便空鈎意釣魚亦樂
高枕卧遊山自前露引松香來酒盞雨催花氣潤吟牋
人來每問農桑事攷證牀頭種樹篇
春日
游絲困無力欲起重悠颺芳草落花滿相思春晝長
白樂天琵琶行圖
冀馬嘶寒風逐臣念鄉國江浦聞哀絃長吟望南北
邨居雜詩四首
鄰翁走相報隔忩呼我起數日不見山今朝翠如洗
黃昏雨氣濃喜色滿南畝誰知一夜風吹放門前柳
獨立偶懷古臨風還自傷一聲樵唱起回首莫山蒼
削樹題詩句畫沙知酒籌他年成故事蕭散更風流
題山水扇
山近雨難暗樓高秋易寒憑誰莫雲表添我倚闌干
抱陽南軒
下瞰縣崖老木稠輕風毛髮散凉秋蒼苔白石夢初覺
霽月疎雲山欲流
銅雀瓦硯
諸侯負漢已堪憐直筆何為亦魏編却愛曹瞞臺上瓦
至今猶屬建安年
仙人圖
千古誰傳海上山坐令人主厭塵寰蓬萊果有神仙在
應悔虚名落世間
春景
病餘身世淡無情但覺春來暖漸生送客出門花已謝
問知昨日是清明
今月
今月柴關幾客來擬從屐齒數莓苔求文道士花前至
載酒門生雨後回
觀梅有感
東風吹落戰塵沙夢想西湖處士家只恐江南春意減
此心元不為梅花
山家
馬蹏踏水亂明霞醉袖迎風受落花怪見溪童出門望
鵲聲先我到山家
溪上
坐久蒼苔如見侵攜笻隨水就輕陰松風自厭灘聲小
雲影旋移山色深
西郊
偶因訪客出西城一色寒蕪滿意平行過溪橋嘗脚力
招來野老問山名
早秋
昨朝一葉見秋生今日千巖萬壑清欲借西風蘇病骨
暫來石上聽松聲
春盡
草閣垂簾晝掩扉客來知我出門稀鳥鳴淡與人相對
花落方知春已歸
寒食道中
簪花楚楚歸寧女荷鍤紛紛上塚人萬古人心生意在
又隨桃李一番新
廢園
路傍雙石立崔嵬曾見遊人幾往來想得當年全盛日
好山横處盡樓臺
元詩選初集卷五
