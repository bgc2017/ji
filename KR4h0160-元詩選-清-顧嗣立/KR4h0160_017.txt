元詩選卷十七庶吉士顧嗣立編
程承旨鉅夫
鉅夫名文海避武宗諱以字行其先自徽州徙
郢京山宋末季父飛卿攝建昌守家焉元兵南
下從飛卿入覲燕京遂留宿衛授管軍千戸世
祖召見香殿竒之命給筆札書二十餘幅以進
改應奉翰林文字累遷翰林集賢直學士尚書
省初立詔為參知政事固辭又命為御史中丞
臺臣言文海南人且年少世祖怒曰汝未用南
人何以知南人不可用遂拜侍御史行御史臺
事奉詔求賢于江南薦趙孟頫等二十餘人皆
擢置清要大德八年召為翰林學士商議中書
省事武宗朝進翰林學士承旨延祐初議行貢
舉法三年以病求去加光禄大夫命廷臣飲餞
齊化門外給驛南還勅行省時加存問居三年
卒年七十贈大司徒柱國追封楚國公諡文憲
鉅夫儀狀峻偉音吐如鐘少與吳文正公同門
遭時革命寵遇優渥歴事中外者踰四十年郢
州有白雪樓嘗以名所寓故世稱雪樓先生又
號遠齋所著有雪樓集三十卷虞文靖公謂宋
季士習卑陋以時文相尚病其陳腐則以竒險
相高江西尤甚公之在朝以平易正大之學振
文風作士氣今代古文之盛實自公倡之公之
致仕也趙文敏公孟頫代為承旨先往拜其門
而後入院時人以為衣冠盛事焉
送人赴浙東木綿提舉
曾歴金華三洞天風流歴歴記山川桕林白綻梅花小
柿實紅垂橘彈圓訪古但聞羊化石因君又喜木生綿
霜風渾似當時峭愁絶雙溪八韻篇
天門山
萬里瀰漫地天門據要衝乾坤大開闢江漢此朝宗往
事空多壘千年只二峯舟人亦癡絶遥認兩眉濃
至洪王肯堂治書見示芙容詩次韻
春風歇桃李秋雨深莓苔蕭然公館間得此竒種栽九
天清露零一道紅雲開句牽綠衣隊酣宴瑶池杯穠妝
月鑑懸麗服霜刀裁瑞蓮湧平地妙色分五臺暫陪飛
仙游偏稱幽人懷終疑閬苑去嘉會何時諧此日眼雙
明臨風首低回長當歌楚騷招得花神來
家園見梅有懷疇昔同僚諸君子因成廿六韻奉
寄徐容齋王肯堂(缺)正父趙元讓(缺)文瑞諸公
往時姑射仙夜墮江南村江南富喜植梅花衆中尊九
地閟玄凝先天占春暄的皪冰雪姿不受風塵昏孤清
愜幽意賸馥醒吟魂愛之玩不斁冥契終無言羅浮本
幻境前夢覺已諼蹇蹄滯京華倦翼棲淮垣後先青雲
士表裏白玉温我形自覺穢交道久逾敦貞節保松柏
芳心共蘭蓀信知歲寒友何異連枝昆獨賢天所矜家
山問雞豚歸來適仲冬平旦窺荒園依依故人面竟日
對傾罇清池疎蕊影淡月新梢痕泠然絶埃壒恍若遊
崑崙忽憶如花人高談霏露繁眼中不可見思纛風翩
翻頗慚標致似遠近殊託根洪鈞轉嚴令青皇畀新恩
坐看佳實長適口塞衆喧徧遺實中仁生意彌乾坤平
生識賞心皎潔明朝暾凌寒折一枝殷勤寄王孫又恐
遠莫致作詩當重論
次韻肯堂學士冬日紅梨花
黃菊卧階雨六花舞天風壁凍室生白手僵肉作紅秀
句忽墮前光怪侵簾櫳至人宴坐處元氣含沖融無情
及枯株嫣然為修容坐令玉華君來從蕊珠宫麗妝凝
祥雲明眸轉驚鴻豈非散花手試君情所鍾老我嗜好
淡空詩亦雷同秪願酌花時毋㤀比鄰翁
送胡適齋先生教授瑞州
大冶平生鑄金手干莫鼎彝隨質就蕭騷霜鬢海陵風
兩眼眵昏數科斗陋邦文采貍豹變潮永他年說韓柳
天官銓材定銖寸還我耆儒善江右高安道院士素淳
近來與化移易否安定傳家教條在培植嘉生待薪槱
莫言冷官只文字錢榖簿書更紛糾幾何出入漫不省
詭對未宜師戸牖韋編一束當韋佩大耐規模當大受
此日沙頭一杯酒先生東下僕南首坐看安定門人多
四海同風軼嘉祐
和王寅夫郎中元日立春
馬蹄塵裏度芳辰帶得陽和到七閩山翠倚天迎好客
風光滿地屬吟身高情古柳仍青眼時態夭桃自絳脣
從此不憂江海遠春官袖有十分春
寅夫惠教遊鼓山四詩細讀如在屴崱杖屨間想
像追和用堅重遊之約四首
城市林泉隔幾關半生幽興欠閩山久聞屴崱高寒處
一望蓬萊縹緲間有約同看紅日上無端獨占白雲閒
錦囊收拾竒觀了物色分留肯破慳
足力猶堪敵瘦笻擬乘寺頂最高峯杯吞東海一勺水
鞭起南湫久臥龍佛界須臾三萬劫神山杳靄幾千重
煩公更泚如椽筆摹寫雲天不盡容
炎方春淺未如焚花木迷人意欲曛福地同遊勝獨往
中天一覽破千聞于今難擬高唐賦何日重開衡岳雲
眼底流求彈丸耳樓船曾見漢家軍
去天萬里此相遭攬轡無功敢告勞賸貯冰霜消瘴癘
尚疑風雨隔清高一年花事成佳蔭二月春江息怒濤
細嚼公詩如橄欖挽回塵俗入風騷
次韻寄謝盱江學院諸先輩
半生事業竟何成冷笑猶然愧宋榮日逐黃塵雙袂暗
夢回綠幕一燈明交情欵欵知君厚佳句翩翩使我驚
皓首相期崇令德殷勤遠寄白絲行
忽刺木御史還臺索詩二絶為别
曾此觀風慣土風老榕能識舊花驄如何又踏秦淮月
不待炎州荔子紅
耆碩堂堂集柏端定應問俗及閩山為言部使無功狀
減却吟詩一半閒
寅夫示再登鼓山四詩僕雖不獲同游然來詩不
可虚辱次韻奉謝且致歸班之餞(錄二)
勝處心知只耳聞却因君句得竒芬海天昏黑龍行雨
樓閣青紅蜃吐雲仙境煙霞從痼疾詩家風月要平分
悠然佳興誰能敗俗吏當前自糾紛
眼前培塿足縈纏去去瀛洲大洞天一息南溟能幾月
再行東海定何年江淮巨浪千堆雪榆柳中原萬里煙
解視歸裝還不俗有詩曾酌瘴鄉泉
次韻寅夫晩涼感事
初夏微風作嫩涼傷春一夜鬢毛蒼紅芳寂歴午陰綠
白晝須臾晩照黃濺淚露葵空滴滴鎖愁煙柳自行行
絶憐熠燿倉庚羽曾帶千門麗日光
題採蓮舟杯
攀翻葉上露釀作杯中酒可能君不醉負此摻摻手
題仲經家江貫道瀟湘八景圖(錄三)
僧定鐘聲緩依稀聽不真渡頭風正急喚醒未歸人(煙寺)
(晩鐘)
萬頃玻瓈上輝輝玉一環望中青似粟約莫是君山(洞庭)
(秋月)
昏昏風浪裏瑟瑟打篷聲騷客千年恨靈妃萬古情(瀟湘)
(夜雨)
十一日浯畬登舟十絶(錄二)
瀨頭流水綠如油急取春芽試一甌揚子江心堪伯仲
茶經從此合重修
江清照見石粼粼貌得游魚態度真說與長年輕蕩槳
放他深處著潛鱗
板橋午食
縣郭二十里板橋三五家西風熟禾黍陸地富桑麻去
歲遭洪水高林帶舊槎他鄉豈不好無奈此生涯
為曹仲堅題漁父圖
風煙浩渺浪拍天百帆齊開爭一先輕舠蕩漾自來去
詩人曾賞古漁父山圍别浦樹參差水淨沙明人迹稀
大罾小罟較得失魴鱮暗作枯魚泣直針為鉤餌亦無煙
波不見真釣徒林中茅屋是誰子袖手無言方隱几
送余率翁職滿謁選并寄容齋承旨肯堂學士
江南四月梅子黃衣袖已試荷風香出門有客欲萬里
使我憶得西山蒼西山何處雲半髮夜深斗極回寒芒
磴泉自紅澗自碧樓倚白雪歌滄浪容齋遂慵兩相好劒
氣耿耿龍騰驤我曾握手極千古逢之滿腹生琳琅曉
天一笑江水長燕鳴岸雨催牙檣
奉餞學舟老先生之武陵
疾風吹雲雲不裂南紀酣酣三日雪辰陽冷掾故不冷
破帽棕鞵來作别先生自是我輩人錦袍丹紱曾青春
黃金築臺不肯上水晶宫中一角麟一朝忽著儒冠起
泛宅浮家五千里繫船花岸茹蒸霞為展皋比說詩禮
宣尼未始三年淹我亦鳴榔下湘水蕭雲曹志上所知
銓量當遣教五溪先生行止無不可瓜期況爾來遲遲
問君此行何所之武陵思我還當歸是間少長致足樂
采花食實薪桃枝落日天低洞庭野木葉蕭蕭風上下
留君小住君掉頭前有十漿先饋者蒼蒼煙水解迷人
莫倚川原物色新漢家會有蒲輪使珍重修程隱致身
寄閻子靜唐靜卿二翰長
故人天上近何如白玉堂中足寶書燭徹宫蓮三鼓後
露漙仙掌九秋初江湖政共丹心老魚鴈全如綠鬢疎
西北闌干天咫尺欲乘黃鶴却躊躇
次韻盧疎齋就以贈别二首
百川晝夜流萬折不能止羣山勢崩奔終古乃在此人
生費推輓三嘆中夜起瀟湘有佳人朗月鑑秋水思之
不可見曠若隔千祀相逢在歲晏使我寢食美又言當
遠别東去數千里何由小躊躇招招彼舟子
芥拾琥珀針不言自相得留君我無辭送君我無力願
君加餐飯努力崇明德江空餘深寒出入慎扶翼梅花
照清潁夢寐耿玉色矯首東南雲金門幸回憶
舜舉畫棠梨練雀
霜暈棠梨臉風梳練雀翎含毫心欲醉開卷眼還醒
送尹生歸江西
江漢秋深鴈過稀悠悠歸思夢先知輸君去住無多事
顧我留行待幾時野岸曉光千棹急平湖寒影數峯攲
拍肩試向洪崖說儻有黃花覓一枝
喬達之畫江山秋晩圖二首
遮日西來正莫秋買魚沽酒醉船頭如今見畫渾疑夢
知是南湖第幾洲
别來事事可名家獨我空添兩鬢華天際有山歸未得
遠峯休著淡雲遮
漁翁圖
漁翁牽纑漁婦紡膝上兒看掉車響溪南溪北趁冬晴
水急船多欠新網祝兒休啼手正忙網成得魚如汝長
送完顔總管赴平陽
汾水西南古晉州雙旌五馬漢諸侯庭無坐吏官班重
地有遺民帝化留荆樹春風誇列士甘棠清蔭羨高秋
征騑莫嘆長安遠回首朝陽是薊丘
盧學士詩卷
渺渺蒲江遠年年桂樹秋空餘詩卷在天地與長留
七真山洞雲觀
七真之山白雲裏絳闕神宫半空起祁君有志于君成
更賜雄材自天子東臨滄海西崑崙森森翠節排天門
三更日射芙容色六月石挂冰霜痕山頭髣髴清虚府
洞底陰岑太行路青苔能識六龍車明月長懸萬年樹
峯盤澗複氣絪緼瑶草金芝日日新君王自有長生藥
端拱無為萬國春
寄鄭信卿參政
闕下相看未忍分過門誰料不逢君竟參華省江南去
定有新聲天上聞夜靜每勞瞻紫氣春深幾欲和停雲
豫章臺下南歸路何日論心到夕曛
上賜潘司農龍眠拂菻婦女圖
拂菻迢迢四萬里拂菻美人瑩秋水五代王商畫作圖
龍眠後出尤精緻手持玉鍾玉為顔前身應住補陀山
長眉翠髮四維列白㲲覆頂黃金環女伴駢肩擁孤樹
背把閒花調兒女一兒在膝嬌欲飛石榴可憐故不與
涼州舞徹來西風琵琶檀板移商宫娛尊奉長各有意
風俗雖異君臣同百年承平四海一此圖還從秘府出
司農潘卿拜賜歸點染猶須玉堂筆天門蕩蕩萬國臣
驛騎横行西海濱聞道海中西女種女生長嫁拂菻人
趙一德季潤忠孝詩
南昌趙氏子早歲遭艱虞骨肉不相保萬國為囚俘釋
縛燕趙間遂為鄭家奴蕩蕩天宇闊亹亹日月徂轉瞬
四十年朝夕勞且劬主翁豈無恩不得齊民俱主翁父
子沒悉力持且扶有客南昌來解后談厥初問知家中
事五内猶摧刳父兄死未葬有母八十餘再拜主母前
涕泗下漣如委曲陳其情願母哀其愚主母為之悲暫
許奉康娛星言整去裝策馬登長途山川日以異旬朔
奄相踰日莫不留行忽已臻其廬升堂拜慈母再世得
相於慟哭父兄前隣里皆欷歔生者幸少慰死者歸黃
壚主恩不可㤀母養不可虚黽勉與母辭復返鄭氏居
主母驚且喜左右咸歡呼趙子令至前授以咫尺書汝
孝通神明汝義薄天衢永為故鄉民汝去初躊躇趙子
再拜謝洒血滿襟裾主恩一未報何用早歸歟主翁積
忠勞封諡焉可無窮碑表墓畢逝將還故墟主翁有遺
嗣無罪倏見誅奮身伏王庭誓死訴冤誣白日迴其光
天道劃昭蘇豈獨全鄭門高風動皇都滔滔天下者迴
首成榛蕪安知磊落人淪此氓隸徒飛檄下九天大字
旌其閭郁郁文獻邦盛事映梅徐母夀涉千齡聞有駟
馬車吾聞善必報此理天不渝我作忠孝詩永激頑懦
夫
和陶詩
秋風吹庭樹密葉潛銷落玄燕寧久翔白鴈紛南泊清
晨得尊酒冥然還獨酌年運倏徂謝春秋焉能託依依仰
先哲緬邈空述作江漢日東流寒花繞叢薄開卷撫休
運振衣望丘壑
早行圖
萬山迴合路紆縈獨策羸驂欵欵行却憶麻源三谷裏
畫橋携酒聽溪聲
(建昌城西十有五里曰麻源第三谷晉謝靈運遺跡在焉公作山房藏書閒則携賓客燕游其間或幅巾)
(藜杖獨行田野與樵夫野叟相問答縣小吏馳馬值公城門怒詬公守城卒擒吏送公府公命釋之人服)
(公之容德云)
夀李秋谷
薇省星辰近鑾坡日月遲上公開瑞旦舊學蔚明時玉
琯微陽動宫壺喜氣隨已應蕭應昴復說傅騎箕琥珀
蒼松液珊瑚碧樹枝茂生豪傑士來作太平基憶昔公
初起方時事已隳艱虞身保障謀議國蓍龜赤手除蛟
虎丹心見藿葵一朝周典禮萬世漢官儀宗廟重鐘簴
乾坤再柱維秦階寒耿耿遐壤日熙熙大小陳綱紀神
姦鑄鼎彝桂枝增秀發蔓草極芟夷鄉校惟聞頌朝廷
總得宜端由天子聖亦在哲人推昭代才何盛斯文炳
獨持立言成準範析理貫書詩餘事歸青史新篇藹
素期朝趨雙闕内夕夢北山陲顧問常前席論思每執
規力援寒畯溺已視庶民饑姓字喧童稚仁恩被等衰
功高門似水心靜爵空縻報主期堯舜為臣志吕伊山
河分陜地勲業太常旂早達謙盈理居多寵禄辭戰兢
存夙夜贔屭負安危即此觀天道宜能永福綏直為天
下祝不是老夫私
孤雲
渺渺從何起亭亭只自飛朝隨風鶴去莫逐雨龍歸幾
度超滄海多應點翠微何時能借我裁作羽人衣
送武當張真人赴召祈雨南歸
聖主憂凶歲真人下碧岑雲辭武當黑雨入薊門深獨
抱回天力常存濟物心兩宫宣賜罷歸鶴杳沈沈
長江歸櫂圖
藹藹天始晴蒼蒼景將晩江波日東流游子何時返
秋江釣月
荷蓑非避世持竿不求賞夙抱江海心寧為利名鞅天
明紫煙裏日莫清波上四顧無人知孤舟自來往
題許仲仁墨跡(一作詩卷)
殘雪詞林退食時小忩開卷鬢如絲音傳正始誰同調
氣逼元和稍自持文字不隨前輩盡風流却許後人知
霜清日冷梅花瘦獨對爐熏看欲癡
汪忠卿御史梅菴
家住新安生虎林繡衣風節老梅心客來欲問封侯事
笑指菴前月色深
送札法經歴赴山西幕
我昔居南臺與君日相從回首三十年謂君己飛翀及
兹復相見微名不償功雖蒙聖主知進退何從容好爵
誰不縻君視如飄風寧為正直窮不為任巧通歘起佐
西幕激烈孝與忠别我升車行念我雙鬢蓬君行展高
材一罄平生胷我志在丘壑睠焉息微躬冥冥朝陽鳳夏雨
生梧桐寂寂澗底松蒼然歲寒中勖哉君子心庶用存始終
鄧教授致仕還江東
積學今成老遺榮不待年歸心彭蠡外客思薊門前孤
棹隨飛鳥長河合莫蟬知幾誠可尚忽别獨悽然
次韻解安卿石假山
夜瞻光怪晝生輝數尺嵌巖舊見稀欲獻楚王憂刖足
怕逢織女誤支機斜當明月偏宜照近逼紅塵不敢飛
中慶堂中蓬島客相看不覺戀柴扉
春江小景
翠柳紅桃春滿天鴛鴦鸂䳵亂平川東風閱徧閒花草
惟有人無再少年
送戴道士住天台
君承恩命住天台萬壑千峯繞絳臺門外霞川浮溟涬
杯中雲海接蓬萊時同野鶴看桃去或領山猿採藥迴
三十年前吾亦到舊題應入白雲堆
重送戴道士(并序)
予既作霞川詩送戴君提點其所稱述翰林從
事邵生為予言如此後數日太常博士虞伯生
來言君所適者越也非天台所謂霞川乃在桃
源盖用以自號者請更賦
被命將居越扁舟指會稽海雲迎棹起江月照人低有
道蟠龍虎無生混鶩鷄霞川隨處是何必武陵溪
李伯司馬
龍眠畫馬真是馬一疋猶當萬金價參差粉墨見龍媒
渴飲長江柳陰下我今老病無所求但願早賜歸林丘
肩輿飽飯百不憂閒看稚子騎犁牛
趙大年小景
疋馬衝寒踏落花杏園深處曲江涯何如相對風軒坐
喚得漁船傍酒家
吳文正公澄(亦作澂)
澄字幼清晩稱伯清撫州崇仁人生三歲授詩
成誦五歲日記千餘言弱冠領鄉薦避地布水
谷纂次諸經修正大小戴記至元二十三年侍
御史程鉅夫奉詔求賢江南徵至京師以母老
辭歸大德初起應奉翰林文字除江西儒學副
提舉三月移疾去至大初召為國子監丞皇慶
改元進司業謝歸諸生有不謁告而從之南者
英宗即位拜翰林學士同修國史泰定初為講
官英宗實錄成亟命小車出都遣官驛追不及
加授資善大夫卒年八十五贈江西行省左丞
臨川郡公諡文正有草廬集詩四卷先生雅好
邵子書故其詩多近之其句法迢逸處如喬木
嘯清風寒花醉香露忩紅開曉沴草碧驗春温
人定籟聲寂天旋斗柄移又述懷云懸知海上
三山客塵視人間萬戶侯題大乾廟壁云身合
沈江甘殉楚心知蹈海勝歸秦芍藥云淺潮半
醉流霞暈清印初昏淡月痕俱清婉可誦也先
生嘗作草屋數間題其牖曰抱膝梁父吟浩歌
出師表程文憲知其意題之曰草廬故學者稱
草廬先生初自京師歸廷中老成及宋之遺士
在者皆感激賦詩餞之趙文敏公孟頫獨書朱
子與劉屏山所和詩三章以贈識者歎之先是
許文正公倡教于北而先生崛起于南道統淵
源互相提唱又不繫乎詞章之工拙也
題諸葛武侯畫像
含嘯沔陽春孫曹不敢臣若無三顧主何地著斯人
題漁舟風雨圖
蓑笠寒颼颼一篙背拳曲有人方醉眠酒醒失茅屋
題張尹書巢
醯鷄瓮裏天露蟬殼外身此巢何處著六合一微塵
題吕公干謁不遇手卷
持鉢空歸雪滿天地鑪幾日斷炊煙妻兒不作嗁號態
剛信鑪灰冷復然
題伯司馬
驍壯雲連力氣麤慣看馳突暗中都如何得此真龍種
消得千金買畫圖
跋牧樵子蒲萄
芸香樓上汗成珠起趁清風為埽除見此西涼甘露乳
泠然齒頰出寒酥
題雪洲圖
向來洲上雪漫漫僵倒詩人一屋寒洲上雪消人亦徙
畫圖猶作雪中看
寄題無波亭
長江遠壑幾飇迴雪屋銀山巨浪摧最喜此中澄一鏡
微風不動月常來
題皮如心行囊中畫竹圖
疇昔江鄉識此君清風凜凜動霜筠被誰點染移將去
也受京華半面塵
題山水圖
遠樹疎林映晩霞江心鴈影度平沙誰人寫我邨居樂
付與巖前處士家
題和靖觀梅圖
一枝春信到孤山冰雪肌膚不覺寒月下水邊看未足
折來更向手中看
彭澤遇成之之京都(并序)
予有集賢之命與修撰虞伯生俱乘驛而北於
彭澤解后曹成之訓導將觀上國為賦此
人海茫茫名利場盛年快意一觀光顧予白髮歸來晩
羞過淵明五柳莊
建康西江避暑用滕玉霄韻
石頭城下看淮山羨殺白雲終日閒寄語醉中彭澤令
如何飛倦始知還
送富州尹劉秉彝如京
六載心如一今朝船欲東我來期數數公去忽悤悤别
意萬里外交情片語中自憐棲病鶴不得逐長風
送唐教導往見鄉先達
謂余將有適暫此輟絃歌城市囂塵遠山林遺逸多樹
膏蘇隰稻涼意到庭柯為問躬耕者憂饑思若何
豫章貢院即事奉和雲林提舉晩春閒居舊韻
客裏秋光好歸心不厭遲牆低孤塔見院靜一簾垂隔
紙聞風怒臨階看日移宛然似三徑未負菊花期
與張仲美别仍用前韻二首
鄉隣應怪我何以獨歸遲木末夫容發簾前果臝垂夜
寒知露重秋老驗星移南浦今番别重來儻可期
己了公家事歸尋小洞天㕛吟留别句官辦送歸船夜
月各千里秋風又一年但當頻寄字悃懇問安眠
歌風臺
黃屋巍巍萬乘尊千秋游子故鄉魂韓彭自取夷三族
平勃那堪託後昆湛露迄今王迹熄大風終古霸心存
當時儘自規模遠誰起河汾與細論
燕城
燕絡中原東北去吳通上國古今竒五千里外只如此
數百年來幸見之弔望諸墳吾有淚擊漸離筑世無知
西山緜亘三關險日日氊車鐵馬馳
立春日寓北方賦雪詩
臘轉洪鈞歲已殘東風剪水下天壇賸添吳楚千江水
壓倒秦淮萬里山風竹婆娑銀鳳舞雲松偃蹇玉龍寒
不知天上誰横笛吹落瓊花滿世間
曡葉梅
羅浮夢斷杳無蹤冰雪仙姿兩兩逢縞被怯單寒後襲
粉妝嫌薄曉來濃迎風一笑和顔厚臨水相看見影重
道眼只將平等視玉環飛燕總天容
送國子伴讀倪行簡赴京
瀲灩離杯泛九霞還家未久便辭家出門惻惻重闈遠
前路漫漫萬里賒不怕狂風妨去鷁偏愁寒月照棲鴉
諸生凝望須君至共賦新詩賞雪花
夜坐次韻
物情自適更誰禁草際螢飛鳥宿林魯叟爾來無夢寐
蜀莊此去只冥沈客中又見秋風起夜半初聞木葉吟
涼意逼人眠不得坐看孤月到天心
晝坐次韻
靜中不覺暑難禁况復身居七寶林槐國避焚封蟻出
石盆趨冷戲魚沈蚊將伺莫深深聚蟬未知秋懇懇吟
只有道人方燕坐清香一縷起鑪心
客中即事次韻元復初郊行
客中又過二分春聞道千紅百紫新雨到庭隅長芳草
日窺忩隙弄游塵懸知萬里只如此孤坐一堂還可人
不信却須凌倒景九天樓閣倚長身
題倒騎驢觀梅圖
玉妃一笑本無猜拗性驢兒去不回見面可憐交臂失
留情聊復轉身來月凝絶豔駸駸遠風送清香欵欵陪
雪裏吟翁吟弗就過時却與惱癡獃
次韻楊司業牡丹
誰是舊時姚魏家喜從官舍得竒葩風前月下妖嬈態
天上人間富貴花化魄他年鎖子骨點脣何處箭頭砂
後庭玉樹聞歌曲羞殺陳宫說麗華
題簡齋陳參政奏稾後
君臣密勿紹興中文物依稀貞觀風三幅奏篇存雅製
諸家題字總名公已聞玉匣人間見空想銀鉤天上工
百八十年如一夢摩挲遺墨視夢夢(紹興參政簡齋陳公奏槀三幅其一)
(謝御賜臨王羲之玉潤帖其二為奉旨辨歐陽詢書真偽湻熙紹熙葛周洪尤謝楊章樓以至慶元嘉泰開禧)
(諸名公題跋者凡十八人盖百八十年于兹矣澄得肅讀感慨繫之臨川吳澄謹書)
次韻息窩道人遠寄
飲罷金盤玉露杯和陽消息到寒梅月華夜照崑崙頂
雪浪春融&KR1527;澦堆此事一行嗟便廢迷途未遠幸歸來
高齋久久高人迹砌面重重封綠苔
題閣皂山
漢吳仙跡兩峯齊欲拾瑶華路恐述寶殿青紅疑地湧
林巒蒼翠接天低九重香案分雲篆八景琅函記玉題
仙鶴翔空清似水步虚聲在朵雲西
送人遊武昌
丈夫落落志四海俗士拘拘守一途羨子春秋當壯日
結交豪傑必通都孤舟驚浪千堆雪片紙長江萬里圖
歴覽山川俱遍了歸來我欲問金吾
貢院校文用張仲美韻二首
棘闈校藝日如年生怕談經說用燕執筆敢矜修月手
稱心得似順風船鑒衡遇物元無意竹帛書名固有天
裁决至公還自樂賡詩何惜費長牋
文弊東都六百年初唐猶似說張燕障川亦有回瀾手
航海應無到岸船韓祖蘇孫星北斗周情孔思日中天
與君共此談生事弊帚千金一幅牋
雪巖詩
木長柔枝草長藤鳳凰岡下老雲仍清名寂寂無名叟
白髮蕭蕭有髮僧晴霰撒珠泉噴薄莫煙凝翠石崚嶒
寒山生怕人饒舌喚作雪巖渠不譍
次韻靈興避暑
書忩候曙色紙白朝復朝自聞雨聲斷不厭日氣歊一
襟夏籟爽萬慮春冰消空中九畹香飄下襲桂椒夜堂
月影清劇談神境超曉轡露蹏濕前瞻天宇昭靈峰存
舊迹方士構新寮共尋幽棲勝未計歸程遥忽悟種植
理嘉禾生柔苗回眸睇仙娥示以髧髧髫叩頭禮阿母
賜以婉婉嬌黍炊邯鄲枕樹響箕山瓢食已問前路征
人趁良宵此時别緒惡風纛寸心搖明晨喜機動霞暈
雙臉潮夢云蘭茁芽驚見梓附橋先期合桐君為子歌
椒聊登閣望芙容麻煙起蒸窯懸知及問子笑語谷口
囂親歡怡怡奉客話欵欵邀廣厦足稱美高田尚枯焦
萃翁納溝愧長願陰陽調彼哉隔幻膜豢養秪自驕誰
憐作苦者塵甑午腹枵道眼洞一視仁聲徹層霄脱除
小窠臼蜕殼非蟬蜩
餞王講師分韻得波字
夫君鸞鵠姿早蔭青青柯天風忽搖落匿影逃虞羅堂
堂少微翁闊視海一蠡閩山初識君有如歐得坡違離
十年餘契義矢靡他朅來漳江濆千里重經過青眼兩
熠燿白髮各挪挱朝飲共談諧夜燈對吟哦交情政爾
歡别意今如何謂有神官招道妙相縷覼去去不可留
船頭漾春波寅軒忩外月清夜照薜蘿頽然一翁老顧
影獨婆娑我欲丏媵馥亦復成蹉跎目極象山雲仙巖
岌嵯峨幸君勿我遺頻寄别後歌
談經次韻夏編修
六經在天下浩瀚若河漢東流竟日夜萬世資溉灌遼
哉去聖久原遠末益散競持郢書說孰别魯鼎贗雞鶡
物之微猶自了晨旦云胡有目人莫覩星宿爛新安巨
子出毫縷密分辨嗟予童而習弱質少勇悍續綆鉤其
深事倍功未半吾鄉有竒彦京國逞縱觀顧予&KR1085;夢中
快甚湯液汗妙句發心聲嚴嚴氣魁岸相期五色瓜剖
實得犀瓣
送楊志行赴閩海照磨效其體
負痾出京華息擔憩江介解后玉雪姿乘陵塵囂外嘉
名昔屢聞良覿今一快談諧每欣豫晨夕數期會藉此
慰羈孤胡然倏離背天書下司臬海嶠備寮寀陽烏方
赫曦驛騎促徂邁去矣君弗留懷哉我奚賴
送涂君歸淛
昨歲抱琴來今兹抱琴去委質隨長風斷蓬與飛絮一
家蠡湖南一住西湖東兩地各繾綣寸心漫怔忡浮雲
豈無依倦鳥亦有棲迎門穉婦笑索果嬌兒嗁歸裝春
袖薄荒徑春華落理曲到求凰何人悲别鶴
贈人求賻
德甫死數月家貧不能葬其子泣告予聽之為惆悵予
謂其子曰今日汝宜往汝父在世時滿眼知識廣高閎
慣奔走所事盡豪爽資財既饒裕意氣亦倜儻故人之
子至寧不動念想生死見情誼真實非勉強應有郭元
振錢送幾萬鏹應有柳仲塗金餽幾千兩堯夫稱廉吏
麥且五百饟子瞻酸寒儒絹且四十丈彼但抽氊毛此
已歸泉壤汝其試扣門佇看賻盈帑予助嗟薄少忝作
汝父黨蘇詩贈季明鄙語漫相倣
江西秋闈分韻(并序)
延祐四年秋江西府中書省欽奉天詔第二舉
進士典校文者七人或居千里外或居千里内
一時麏至來集于兹晨夕相親亦云樂矣其將
别也能無情乎乃九月九日開尊暢飲登樓遠
眺秋意滿目悠然興懷酒闌以日月依辰至舉
俗愛其名為韻各賦古詩一首爰記良辰會聚
之樂且抒異日離索之思焉
一天秋意滿淡泊散微靉羈棲滯公館朓朒忽已再佳
辰遘九日節物兩冥昧東籬黃花吐應笑我安在天網
罩羣髦驅使及我輩白袍蟻蜂聚黑字蛇蚓態居然三
千牘負以幾牛背妍媸屬鏡鑑踳駁混鉛黛披條索其
華掇擷紛瑣碎臨文費三思撫几時一嘅皇心天廣遠
鴻澤海汪濊猗歟際休明光垢勇礪淬誰能日鋤耨沃
衍有荒穢繼今獲小成力學期大耐異時國君臣彪炳
麗昭代此中斷金侣清氣浮沆瀣繾綣膠漆情頡頏璚
瑶珮忽謂歲華徂共希賢哲配道崇極所躋厚德重彌
載臨别無媚言努力各自愛
雪谷早行為張允中作
路絶人蹤失關隘槎枒老樹森矛介兩間寥廓淨無塵
誰剪天花遍飛灑風絮當頭零亂舞兹遊浪說平生快
蹇駑瘦骨真耐寒踏破鴻蒙新色界應不是竒謨李常
侍夜發文城薄淮蔡又不是直諫韓侍郎遠謫潮陽出
秦塞面梨凍帖髭綴銀何事催君早行邁君不見古昔
閉門僵臥人高似灞橋驢背償詩債
次韻楊司業
春夏華榮變衰歇頽飇刮肌山露骨騷人望秋悲泬寥
忽見小春梅蘂發頓然喜氣排寒冬不管天令嚴鈇鉞
古來蹈道如蹈水與汨與齊偕出沒坐中白晝對羲皇
門外黃埃自城闕只憐郭璞注蟲魚或誤蔡謨啖蜞&KR1209;
爭似冥冥雲翼遠靜看滑滑霜蹏蹶公桑十畝邇洙泗
我菊一區連楚越懸知真樂在曲肱到處扁舟堪散髮
我能振袂從公遊分我南溪半風月
湖口阻風登江磯山觀濤
狂風吹人渾欲倒琴瑟寒聲動秋草捫蘿徑上磯頭山
萬頃江湖波浩渺怒鱗雲鬛奔騰來眩目快心千樣好
向曾觀海難為觀回首匡廬青未了玄雲作帽深蒙頭
五老藏昂元不老何時月夜水鏡淨漭蕩澄虚納蒼昊
著我峰尖伴老人坐看海東紅日杲
次韻玉清避暑
廛西水北有佳處五月六月泠泠風移將上界清淨下
豈與塵世熱惱同若人睡厭黃琉璃曉夢驚走紅守宫
起來忽忽動逸興倒指疇昔閒過從相邀采真無何境
㗳然熟視誰長雄談邊了悟蟬蜕殼區中局促鳥在籠
杯行笑語各忘倦西景徐射寶藏東歸來賸帶煙霞馥
一眉初月浮高空新詩追紀昨遊勝泉思湧出清無窮
善觀慚我非季子世業早已荒夀夢况加白雪不易和
欲待他日不悤悤坐間政爾揮白羽門外又報來青童和
篇兩地一時至燦燦星斗羅璇穹旋温鑊湯抽繭緒陡
覺平陸生竒峯擬代移文謝幕府且卷片玉還冰翁
玉霄詩贈王成教諭
玉霄山人通身酒淋漓醉墨龍蛇走偶然山邊行一匝
攬取雲煙十之九如何只分山半截不謂此山可全有
歸來小立象山巔俯視羣山俱培塿
八駿圖
陰山鐵騎千千匹雨鬛霜蹏神鬼出風馳雲合暗中州
蹂盡東賓西餞日豈皆腰褭與蜚黃拓土開基功第一
忽於紙上見八駿穆滿所乘最超逸如今已死骨亦朽
漫向毫端趁毛質當時造御天上藝僅到瑶池王母室
莫雪霏霏黃竹歌日行三萬竟如何逢時莫問才高下
只與論功孰少多
過枯河
高堂出郭二舍近午憩東陽安樂鎮雙堤對峙似城牆
中坳一道如壕圳驅車下坂抵坳行低平盡處還復登
半坳一門字斗大濱鹽滄鹽兩分界不知此是古黃河
且行且顧心疑怪前詢父老為予言河北山東此處分
濱隸河南滄隸北河流已改界仍存古河來自白馬渡
東過開州城下去遂入滄河越魯河入海當年猶此處
自從六七十年來南趨梁汴會于淮河患古來兖州極
今日兖州河道塞憶昔初通禹貢時道元漁仲遍參稽
萬語千言俱紙上親見親聞今指掌振古黃河北道流
漸漸南移天地秋今逕與淮同入海北行無用濟河舟
世事古今大竒變豈但蓬萊更清淺他年欲續山海經
聊述此詩紀聞見(圳甽同子浚切)
題牧牛圖
樹葉醉霜秋草萎童驅觳&KR1100;涉淺溪一牛先登䑛犢背
犢毛溼溼猶未晞一牛四蹏俱在水引脰前望喜近隄一
牛兩脚初下水尻高未舉後兩蹏前牛已濟伺同隊回
身向後立不移一牛將濟一未濟直須竝濟同時歸此
牛如人有恩義人不如牛多有之人不如牛多有之笑
問二童知不知
和桃源行效何判縣鍾作(丙子十二月)
冀州以北健蹏馬一旦羣嘶廬霍下睢陽不遇雙貂公
總是開關迎拜者燎原燄燄春復春不惟捧水惟益薪
海門浪沸會稽坼血淚交流草莽臣舉手日邊遠與近
不知官守何人問仲連未即蹈東海元亮至今尚東晉
桃源深處無腥塵依然平日舊衣巾擬學漁郎棹舟入
韓良寧忍終忘秦
懷黃縣丞(申)時避亂寓華盖山(丁丑四月)
丞君丞君天一所十日不共牀頭語粤從天紀渙散來
大半英雄化兒女舉世張頤啖糞壤君獨吐之不肯茹
舉世眯目蒙埃塵君獨去之不肯處大鵬垂翅何人憐
神龍失水癡獺侮當道林林立虎豺深山處處多蛇鼠
不堪嘯聚沒復出近來眠食聞幾阻奔逃無間天陰晴
腹背浴汗頭沐雨心如清水到底潔身寄白雲深處住
伯夷叔齊上追蹤浮丘王喬與為侣洞巖殷殷生風雷
仙館沈沈鎖煙霧山蔬可羹買米炊何須更學農與圃
有兒讀書紹家風有客清談忘世務我自遠來亦云樂
尋又别去徒延佇二親定省不可曠安得終歲矻矻萬
仞岡頭論今古
書李伯時九歌圖後
李家畫手入神品楚賢流風清凜凜誰遣巫陽叫帝閽
為招江上歸來暾音紛紛音紛紛柱高辰遠聰不聞扶
桑初瞰海横雲司命播物泥在鈞洪纖厚薄無齊雲公
無渡公無渡衝風起螭黿怒夜猿啾啾天欲雨迷歸路
歲晏山中採蘭杜靈修顧顧復去莫怨瑶臺神女妬坎
坎鼓進芳醑恥作蠻巫小腰舞千年往事今如新摩挲
舊畫空愴神騰身輕舉一回首楚天萬里江湖春
采石渡
流波萬斛忠臣淚遺跡千年采石磯南北于今失天限
江山如昨愴人非新潮寂寞陰風怒舊冢荒涼落月輝
一去不來虞雍國當時渡馬更秋肥
泗河
泗堤四望盡平原叢葦荒茅十室煙淮北更無生草地
江南已是落花天陰風洶洶浮孤艇春雨濛濛冥一川
只有漁翁猶世業長蓑短笠淺灘前
吳參政當
當字伯尚幼清之孫也少侍其祖至京師補國
子生至正初以蔭入仕薦為國子助教預編纂
宋遼金三史除翰林修撰累遷直學士江南兵
起拜江西肅政廉訪使為忌者所搆左遷撫州
路總管尋罷之已而知其功狀擢行省參知政
事時陳友諒已陷江西矣遣人辟之堅臥以死
誓乃舁牀載送江州終不屈隱于吉水之谷坪
逾年卒所著有周禮纂言及學言藁
潯陽舟中三首
百年頭上著烏紗一日江邊踏釣槎病似相如空有賦
貧于杜甫更無家漁歌楚楚蒹葭月樵笛村村躑躅花
事業已隨兵燹盡青門惟守邵平瓜
天地無情淚眼枯故園松菊久荒蕪秋風屋破從誰葺
春酒家貧祗自沽萬里關山勞夢寐孤舟煙雨落江湖
渥洼龍種空相憶雲漢迢迢不易呼
伏枕移牀向小舟江頭漁父問何由風波接棹魚龍冷
煙草迷津鴈鶩秋往事幾年懷内顧狂瀾百折任東流
草玄不守揚雄宅垂白空添宋玉愁
贈樊秀才
憶昨承恩乞鑑湖幾回清夢謁神都蒲萄天馬來邊徼
秔稻雲帆出越吳暘谷吠晨驚蜀犬神祠乘夜託城狐
龍鍾臥病空籌策萬里雲霄羽翮孤
元總管淮
淮字國泉别號水鏡臨川人徙于邵武至元初
以軍功顯閩中官至溧陽路總管嘗有詩云截
髮搓繩聫斷鎧撦旗作帶繫金創卧薪嘗膽經
營了更理毛錐治溧陽溧陽為金陵上邑至元
丙子陞為溧州繼改溧陽府又陞為路水鏡以
丁亥秋之任庚寅春因公到省乞改作孤州少
蘇民力作詩云此來為遠客歸去作閒人又云
問歸行李輕如羽沿路吟詩有一船其廉退之
風可想也所著金囦吟一卷
石硯行
溧陽渺渺紅塵杳訟牒簿書何日了日斜猶自未休衙
欲寢樓頭已催曉政出多門空擾擾休誇金印大如斗
君不見古人惜硯如惜珪端溪妍醜紛不齊此來囊中
無一錐但携石硯作親隨官罷奚奴背歸去濃磨香墨
賦樵溪
小滿
子規聲裏雨如煙潤逼紅綃透客氊映水黃梅多半老
隣家蠶熟麥秋天
訪屏風山
獨出南關訪翠微鐘樓佛閣靄霏霏草根縛筆題牆了
更與山僧伴話歸
人日書懷
麗日池塘凍水消嫩紅嬌白見芳苗郊原雪霽東風輭
籬落梅殘碧玉彫便好踏青穿細草不妨携酒驟鳴鑣
遥憐九曲沙堤畔多少鵝黃上柳條
春詞
繡被春寒掩翠屏家常只繫石榴裙鮫綃誤落花磚上
旋向沈香火上薰
年寢
鸚來踏碎亂紅翻盡日簾垂晝永閒午睡覺來香味遠
金猊猶有鷓鴣斑
鳳凰臺
此地可消憂長江不斷流橋邊朱雀市城外白鷗洲鳳
去名猶在潮回浪倒收六朝春夢散遺跡在荒丘
南園新柳
萬縷依依帶嫩黃斜穿紅杏弄疎狂晝長舞得東風困
半倚鞦韆半拂牆
春遊憶武陽
繞郭煙嵐溪上來千峯碧玉一環開紅雲島上熙春路
簾幕重重闞楚臺
春閨
杏花零落燕泥香閒立東風看夕陽倒把鳳翹搔鬢影
一雙蝴蝶過東牆
賞春樓書懷
醉盡春風興未闌飲豪惟恐玉杯乾狂風横雨春能幾
卧酒吞花意自寬役役奔名腰似沈區區競利鬢如潘
人生最是閒為貴不待三年即挂冠
郊行
城東一簇野人家門枕清流淺帶沙籬角欲晴喧燕雀
門前過雨濕桑麻橋因春水三番斷柳礙東風一向斜
景物似知寒食近邨邨開徧野棠花
寒食
城西爛漫拆桐花珠翠郊原散綺霞試問溧陽新燕子
今年飛去入誰家
元詩選初集卷十七
