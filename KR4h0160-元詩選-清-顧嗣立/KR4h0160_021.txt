元詩選初集卷二十一庶吉士顧嗣立編
馬中丞祖常
祖常字伯庸世為雍古部居靖州之天山其高
祖錫里吉思當金季為鳳翔兵馬判官子孫因
號馬氏曾祖月合乃從元南伐留汴後徙光州
祖常七歲知學延祐初貢舉法行鄉貢會試皆
第一廷試為第二人授應奉翰林文字擢監察
御史劾奏柄臣鐵木迭兒十罪罷之柄臣復相
左遷開平縣尹因欲中傷之退居光州鐵木迭
兒死乃除翰林待制累遷禮部尚書兩知貢舉
一為讀卷官尋參議中書省事參定親郊禮儀
元統初拜御史中丞轉樞密副使辭歸起為江
南行臺中丞又改陜西皆不赴至正四年卒年
六十贈河南行省右丞魏郡公諡文貞伯庸文
章宏贍而精核刮除近代南北文士習氣而專
以先秦兩漢為法與姚文公燧元文敏公明善
實相繼後先尤致力於詩大篇短章多可傳者
所著曰石田集以所居有石田山房也浙東廉
訪蘇天爵請于朝刻以行世序之曰公詩接武
隋唐上追漢魏後生爭效慕之文章為之一變
與會稽袁公蜀郡虞公東平王公更唱迭和金
石相宣而文益竒史官陳旅亦曰公古詩似漢
魏而律句入盛唐散語得西漢之體文宗嘗駐
蹕龍虎臺祖常應制賦詩尤被歎賞曰孰謂中
原無碩儒乎
都門一百韻用韓文公會合聯句詩韻
返躬操耒耜奉身寡帷幕田居水舂磑城宿霜鳴柝凝
塵尚沈冥幽賞任飄泊行歌鮮同歎起舞真獨作嘯詠
氣頗雄攀躋力或弱樛木植幢蔭醜石掀獸惡心恥婦
女仁志薄遊俠諾校書揚雄官入粟卜式爵娛情愜禽
弄失意被蜂蠚佩履侍殿陛觚牘宴館閣傭童飼棧駒
賤婢占屋鵲上書願封禪監祠議嘗礿紅瓔綴花房碧
刺罥叢薄春旗天仗浮秋駕星河涸補衮子何能懷禄
我所怍英名襲蓮炬貴籍謝魚鑰造謁每赧然循默譬
沃若壁蝸涎篆攲穴蟻戰壘却組繡紅縷連罨畫翠色
著卿雲羃邑屋瑞雪塗郛郭羣儒修麟經諸將宣豹略
請劍斬樓蘭傳檄喻邛筰賈區紫貝粲酒鑪銀甕鑠潑
刺鱠翻砧郭索蟹就縛水戲鬭魚龍山蒐獻熊玃竒服
燕姬姹獠語滇童愕東郊買鬭雞西市賣馴鶴宛宛綠
項鳳濯濯紅頭雀豪僧佛宗開大巫鬼物託迎祥有時
和驅厲無旱虐漕粟大庾盈賦秸崇廥錯圈虎割肉喂
鞲鷹搏禽嚼荔丹貢甌閩橘顆苞沔鄂能賦皆鄒枚飛
翰盡盧駱未央曲罘罳長楊市羽檄閑棋笑遇仙雜劇
坐忘瘧佽飛頭虎毛刑官面瓜削朝儀徵魯生廟獻賓
商恪天池漾文波海島通潛壑婦功春蠶溢穡事秋田
穫器美鏤桐梓冶良鑄錢鎛街樾布虚隂觀闕翔寥廓
治廷播訓敕清邊禁剽掠窮髮炙駞蹄句麗醢熊脚詰
姦鉏大猾恤隠發深瘼靈圃白獸游禁籞黃鵠落時方
追古治事乃繼疇昨巢橧尚羊裘蓽門仍葦箔周封表
鎮望禹畫首河洛聲名惜馬纓音律辨牛鐸郎署紆銀
艾王邸施丹雘轍浚千車馳塵坌萬馬躍碣石入渤澥
太行分嶺㟧士女工鞶絲王孫帶河槖清明日月懸統
正宇宙拓分行下觀風立聽上宣噩服官綺纚屬虞衡
鞹旁魄腒䐹販澤國乳湩給沙漠木禾神所食石蜜刀
乃斫天樞夾杓垣日畿絡雄莫鼎豈以金鑄山豈以銅
鑿戴憑席重重周舍言諤諤錫宴屬在鎬咸秩函祠霍
造邦象邰室立法簡漢約吾生類鳬鷖賤跡雜兔狢囊
書爛星芒匣劍瑩霜鍔雨耕稗頻耨月斸石或搏尋真
養三芝求方問五藥傳竒存山經輿地指井絡悠悠秋
翦菘晏晏春食藿親歡戲假面客至樂吹籥恃才頗優
游使酒漸諧謔山深木敷榮野迥鶴寂寞擔簦踏槐黃
疊被聯棣萼移官居旂常職領專錞鑮遮塵帽頂席隨
俗屋蓋蒻俸錢具菹醢飲餕嘗膋臄孤危衆易傾獨立
古難卓徒跣防毒蛇空拳困狂㹱出敝季子裘入舍居
士屩海運知化鵾泥蟠見屈蠖門高譽荀龍才逸薦禰
鶚逍遙投壺歌慷慨擲骰噱有興即騎行無疑豈龜灼
俎豆觀揖讓賓介謂獻酢風櫺李涵冰日幌櫻裛酪鄰
饑馬通爨市醉羊屠醵耘德釤礪刃稱藝弩引彍任情
受世疵肆志探古博奏賦始中程諫獵終失度不念嫠
恤緯巳謂童舞勺寢興避彈射周折凖規彠襆被丘中
琴揚舲池上酌桐孫迸空枝竹穉穿石籜南翁日種漆
北地日産柞蓄厚用不躓材衆工豈格甘泉祠猶清西
河居乃索菁莪採衢謠湛露興徒咢帝仁載大輿臣詩
埓微爝史官詳纂記儲以掩甕粕(自注詩中有三字非元韻蓋祖常荒學不)
(能用古韻故也延祐五年八月作)
壯遊八十韻
十五讀古文二十舞劍器馳獵溱洧間已有丈夫氣裹
糧上嵩高靈竒發天祕燁燁三秀芝為我擢粲翠空青
丹銀品伏龜鏤文貝駢羅星辰精附麗日月會紫鳳友
朱鷺翩翩劇翔戲飛閣舒鳥翼懸泉瀉珠琲磨崖見古
刻應是列仙記捫蘿欲登觀苔滑阻凌厲烟霞薈蔚隮
霧雨蕭颯至余時戴籜冠綠壁照縞袂檀欒有磐石真
人每同憩北臨黃河水濁流觸天沸蛟龍逐黿鼉鱗介
滿水裔衝波崩金隄萬夫廢穡事官家憂其勞玉馬歲
沈祭江淮畫鷁船夜上謌嘒嘒魚鹽不直錢寡婦豈拾
穗釀酒相呼飲顛倒再拜跪中心忘嗔訶縱談詆漢魏
三十能歌詩鄙薄雕蟲技不肯學仕宦慷慨負高義持
錢送酒家觴至即一醉羹芼嶰谷筍飯煮山陽穄峩冠
擬魯儒短衣真楚製遠行探禹穴六月剖丹荔巫峽與
洞庭彷彿蒼梧帝三吳震澤區幼婦蛾眉細唱歌攪人
心不可久留滯沿淮達汶泗摩挲泰山礪聖鄉有亡書
求道亦容易童子操觚牘價重麒麟罽京國天下雄豪
英盡一世舞羽肅文教櫜甲飾武備馬跡見騰塵車轍
聞戛轊翬鶱天觀起鱗雜井屋綴千畝開靈潢馴象浴
其汭我皇拓文場羣髦咸戰藝汩予黔婁生言辭罔絺
繪但幸晁董死收拾在等第臚傳下閶闔恩澤承滂沛
春雲覆林塘雜花懸火齊詞垣正舒華吹竽獨無喙執
筆御史府羞縮如牡蠣彈評則春秋齟齬失剞劂問俗
西夏國驛過流沙地馬囓苜蓿根人衣駱駞毳雞鳴麥
酒熟木柈薦乾薺浮圖天竺學焚尸取舍利安定昆戎
居貪鄙何足貴返途歴邠岐原田表古畷宛宛陶穴民
艱難謀樹藝驪山葬秦魄茂陵迷漢竁黍離悲故宫脩
竹編清渭日入狐狸驕天隂螮蝀翳温泉山津陽古瓦
識唐字關河隔山東華岳秋更霽首陽餓夫薇霜露巳
憔悴鑄牛挽浮梁恍惚水所噬晉俗棗齒黃冀馬電蛇
駛井陘阨坤維太行逼象緯煌煌日圍近赫赫天人瑞
田舍植汶篁郵亭擷吳桂優游逢化國俯仰詠樂歲豈
用百二險自乃什一税北都上時巡扈蹕浮雲騎宴鎬
帳殿移拜洛周廬衛巖空山櫻繁川曲紅藥膩列障敕
勒塞萬里靜烽燧九節菖蒲良貢篚充藥餌疇昔閉戶
居耽讀未見試三年不窺園自謂五經笥四十得俸禄
僅可給美饎誰能薄淮陽不作鴻臚寺簡書畏懷歸弧
矢示初志振鷺方擢質冥鴻忽垂翅感歎對囊螢興言
友荷蕢諒非廊廟具頗異市井輩當曳鄒陽裾願擁文
侯篲
贈客
疊巘擢薈蔚繁英粲紛葩銀繭霞巳積翠幢柏方遮劇
飲肆豪縱清談宴賓嘉叫嘯虎當巖趨蹌鶴行沙聯蛾
聘趙女貫珠唱吳娃露庭汎蘭叢風閨透窗紗魚泳文
波圓禽翔矞雲斜逸樂諧金石清真況烟霞洗藥秋汲
澗種秫春燒畬寓言託莊列潛心著羲媧所貴丘園賁
終然心匪遐
送袁伯長歸浙東二首
龍角不如犀常不生馬廏麟趾不如牛終當在君囿我
行泰山阿日觀望朝候見子被雲服家居夾靈鷲揖之
不得近跂慕塵光後
鷄鳴戒僕御具食起就塗僅取資給周豈謂車騎都行
過青齊野忍見人逃逋翁姑纍帶索跟脛無完膚即欲
與盤餐但可飽一夫遲遲去國旌能得不疾驅
西方濼
魯郊秋巳深西濼多蒲魚日莫積靄重維舟月生初露
涼水禽宿雨晴豔芙蕖擷花結楚佩宛若湘南居
春雲
高雲起城闕流離度庭樹依風拂迴塘波纈光影注荒
林帶疎烟照日亂縈縷婉孌連浮陽空明映凄霧嵐翠
含玉暉景采滿巖嶼逍遙幽賞諧緬邈世娛阻
賦海月送彭君教授九江
江月照人近海月涵太清大地積微塵何能翳其明遡
光儷陽耀隂魄獨含精況爾朝夕馳呼吸成虚盈持兹
燭玄造萬類無遁情彭君忽起揖子以知言名
飲酒五首
進士當盛明自謂非時才狂裴學文字無聖為我裁二
者俱寡合終令智士咍斯旦巳陽春對我聊持杯祖母
在堂上小孫方稚孩俯仰見五世居生豈悠哉
簡編有重譌折衷無權衡黎庶有重困救藥無持平昔
者賢聖出屯蹇躓其身躓身不躓道龍蛇果能伸棄置
姑飲酒陶然會天真萬物各遂性雜沓向我陳
考妣早棄我得禄不逮親幸兹有祖母九十康強身我
情終不樂日思我親仁襁抱免水火少長俾知倫出入
鄒魯俗用變宿習因植松在淮山稼田為齊民興念輒
涕泣有酒亦逡巡
昔我七世上養馬洮河西六世徙天山日日聞鼓鼙金
室狩河表我祖先羣黎詩書百年澤濡翼豈梁鵜嘗觀
漢建國再世有日磾後來興唐臣胤裔多羌氐春秋聖
人法諸侯亂冠笄夷禮即夷之毫髮各有稽吾生賴陶
化孔階力攀躋敷文佐時運爛爛應璧奎
嗟哉寡諧合蒼髮秃不齊觴至即飲嚼猶恐逢訶詆衆
人以儒進我不限吏資入官養交譽惟恐不合時含笑
作雅詠遭罵亦詭隨出入踐華要諈諉成其私積階漸
崇貴剽獵章句辭鼓頰說古今證據稱云為斯世豈可
誣小夫甘自欺興言發喟歎飲者終不知
留别沂州張君仲
揚舲下彭城分颿上沂水與子作别離眷言重徙倚曩
在京華居連室同井里出則馬轡(一作鑣御)聯入則衣被比
今也(一作兹辰)各散去相顧意未巳我操田器歸子執州符
仕慎勿輕此身期以善自止
觀耕者有言
庶矣新田殖疲民得無飢先輸公家賦又足食其私老
父揖我語歲功實由兹勸農古有官助給牛種施今官
亦勸農行田吏奔馳爾去告爾長我自安無為
禮部合化堂前後栽小松
買松栽兩階綠髮巳可梳恐是女元君截鬚生地腴遲
爾千尺長下産黃琥珀服以安心神飛身作仙客
寄六弟元德宰束鹿
我有六兄弟我長汝最幼我長守田廬汝幼侍親右跋
涉萬里途隨牒越閩岫親復當官清晝坐寘宴豆教汝
讀詩書夙夜獵文囿不幸親棄予萬里汝扶柩汝兄元
禮賢斬服攜汝走我自河淮南迎喪匍匐救號哭天不
譍崩裂屢顛踣歸安桐鄉阡銘文手自鏤買石礱古儀
樹栢夾漢獸俯仰歎存没今兹霜露又汝今出作縣我
偶尚書簉戒汝憶親教公田代耕耨汝素謹禮法口未
見嗔詬更宜歌我詩無視我老謬憔悴傷民恫恚忿兩
莫鬭縣政書考功同去聽山溜
端午效六朝體
修篁發秀林新荷疊芳池采絲擷霧縷紗縠含風漪蕤
賓應樂律端陽正歲時馥馥蘭湯浴灩灩蒲酒持漢宫
鬭草戲楚船張水嬉江心鑄龍鏡好用照湘纍
移梅四首
幽屏逐魚鳥沈跡儔隠淪所欣在林藪嘉植日以親眷
言江介品紛葩號南珍遇我好竒服移根得良因井井
十畝園菁茒蔭澗濱縞裳擢玉質宜此空山春
始逃爨下厄復脱燎原焚結根園畝間炯炯臨水濆疏
華照歲莫綠萼栖寶熏春陽桃杏繁鼎實獨巳先遐情
愜真賞來置我石田北枝散餘霞苔光生碧鮮
玄冬陽巳復仙葩綴疏星隔浦映碧竹隨風墮寒燈我
來刈薪蒸弛檐南山陘攀莖嗅清馥擷英嚼芳馨樛結
灌木叢顔色無光熒彷徨未忍棄洗濯歸林亭
植爾當庭隅豈復資鼎味遷爾自谷中豈復相嫵媚冽
冽玄冥候衆植各浮脆高標自凌寒孤尚獨冠歲么禽
何處來飛下雙羽翠
初日二首
初日照我樹我樹日華滋檀欒綠隂合四顧無曲枝盛
景熾煩歊其中有涼颸成林蔭千畝棲息任所宜
初日照我書我書在東牖赫矣先聖言天地相永久秦
火雖燎原其灰為世夀人文待兹成老死學敢後
史館閒題二首
騎馬到畫省冠佩趨几筵豈但文字美所樂長官賢京
國足府寺金穀相百千飛書日雜遝奔命愳不先肅肅
館閣嚴操瓢績簡編上有日月光下有草木妍森羅大
象列俟此言語宣蹇予昧儒學羣髦辱官聯遭逢賴明
世益喜身悠然
畫省真仙居華屋映丹樹青石倚闌干松髮沐雲霧綺
疏刻連錢承塵畫翔鷺中有河漢文夜深室光聚玉圅
黃金鑰太史自侍御河上一豎儒伊吾誦章句偶趨彤
庭詔詞林邇天路雖樂文雅懿終慙紬繹誤
擬古
長安青雲士任俠日娛遊千金為人夀萬金買名謳小
舅拜郎官女壻恩澤侯出入意氣盛歡樂不知憂銀柈
薦海品羊酪乞蒼頭生逢承平世死葬崑崙丘
登都北神山醉中題壁
過溪踏瑤瓊入山采蒼翠仙宫名神山下負六鼇背我
來訪丹藥羽人巳千歲清嘯響山谷幽姿媚松檜白水
從北來南與衆川會開窗目沃野千峯儼相對自是山
林樂何但官爵貴買田釀清泉里社日相慰詩成悵如
失天風逼衣袂東望鄒衍廟杯酒可遠酹談天劇當時
古屋尚粉繪騎驢獨歸去人世空一喟
種桃
種桃南山麓三歲不得實種瓜東郊園擷之在百日豈
不思遲莫終焉有常食如何種(一作植)瑤草千歲始一獲
擬古
驅車上疾坡六馬汗滿溝解航下急瀧百夫不能留微
機有逆順無用卜筮謀車遲或可安航速或覆流
度居庸關次繼學韻
飛鞚陟雲巘决眥盡圖畫天氣吹高寒山雨灑長夏冥
冥白鳥去寂寂松子下陸行石當途水舂泉繞舍高與
蜀道齊深乃盤谷亞筍輿約重來羸馬苦常跨朋從詠
連疊酬應給閒暇得見王子喬吾將驂鶴駕
題惠崇畫
龍門千尺梧桐樹多在石崖懸絶處上有古巢生鳳凰
鳳凰臺高山水長吳蠶入繭白雲絲畫史落筆光陸離
江天萬里莫射鴈春草年年出湖岸
淮安路池山
淮浦蒲花秋渺渺淮岸楊花春裊裊白魚初下酒船來
十里風烟隔飛鳥吾生欲向淮安居更聞池山好田廬
濯足滄浪箕踞坐不問朝家求聘車
贈陳衆仲秀才纈雲辭
纈雲織波射金水郎君水西著皮履南陌紫塵十丈高
捋鬚買酒意氣豪萬里將書憑好鳥荔枝千顆團團小
天津不隔少微星閶闔門開夜光曉
湖北驛中偶成
江田稻花露始零浦中蓮子青復青楚船祠龍來買酒
十幅蒲帆上洞庭羅衣熏香錢滿篋身是揚州販鹽客
明年載米入長安妻封縣君身有官
李後主圖
澤國中寒歲年宴沙嶼潮痕明石棧風吹半樹野梅發
天上書來問春鴈江南後主丹鉛手畫盡冰絲世無有
宫中長晝諫囊稀媚嫵吳娃雙進酒
寄鄉友
河邊老父念我出遠寄京華書一行謂言白髮今多少
又報南園竹樹荒門前石田耕秫熟犢子新生走如鹿
莫戀官家有俸錢長年作客身如束
題明皇端箭圖
寧王玉笛吹鳳凰桐花秋露宫晝長開元天子忽思武
手中金箭照眼光何物羣婢出後房羽林孤兒射殺將
坐中凛凛無漁陽
上京書懷
燕子泥融蘭葉短疊疊荷錢水初滿人家時節近端陽
繡被羅衫雙佩光共笑江南五雜組畫鷁浮波供角黍
沙苑射柳追風駒古來北地為名區
室婦歎
南陌日長春已半天風猶寒室婦歎咄哉室婦爾何為
卉衣廩粟充凍飢飽煖無憂樂以嬉乃此屢歎將有私
室婦涕泗言復咽食鮮被良焉足說近聞官家賑貧民
雄保諸州巳捐瘠翁姑帶索行纍纍弱兒失爺夫失妻
哀號邨空野樹槁蔀屋見斗餓鼠嗁縣令具名報大府
星火符來應期聚索錢買餅飼公卒書券質田問鄰主
艱難憔悴不易狀誰實為之俾無養嗚嗚吾人痛切膚
忍死莫作盗賊徒君不見蒼鷹乳虎有司靡何但歲凶
人化鬼
息齋風竹圖道士華山隠得之命予賦之
往年家住篔簹谷丹鸞之實美如粟玄雲翻空下深靚
昆吾寶刀削秋玉石衣漬錦侵書光風微粉墮生細香
琳館瑤臺九天近夜寒笙磬聲鏘鏘萬斛蒼烟鬱江雨
二妃彈瑟瀟湘浦郫筒蜀酒亦堪沽蟠石雙杖令誰取
河朔歲晏冰為梁羣木鱗皴臨雪霜遲汝狂飈莫吹裂
截管他年侑帝觴
上京效李長吉
龍沙秋淺雲光薄畫羅宫衣侵曉著吳娃楚娘侍團扇
象輿鳳輦明珠絡椒花染紫風雨香三十六盤天路長
南都北都望行幸千秋萬歲迎君王
李夫人
未央天子香熏骨夫人不貯黃金屋水銅無光澀秋月
留得當年舊蛾綠瑤臺夜佩聲闌珊沈雲叫鴈沙泉寒
二十五絃彈鳳凰玉釵小燕飛春山
蔡州妓趙氏墜崖以死自誓作詩諷俗
鱗鱗汝水冰碧光汝之左右百草芳紅蘭紫桂媚長晝
鉤輈鳥子回銀塘茭蒲無數菱葉小西家鞦韆屬年少
燕泥霽雨風景酣簾箔依稀有歌笑趙氏女子邯鄲娼
綵絲繡履踏春陽心思宛轉縈雲縷羞對兒郎唱鳳凰
樂山嵯峩石生雨鄉人迎神奏歌舞婆婆起向神祠前
祝願生身事針組野風吹目雙淚零泉聲柏韻相泠泠
誰言女子情愛癖誓死命輕如鳥翎鳥翎飛上合歡樹
開花夜夜無愁苦秋香不斷相思浦玉釵斷股埋黃土
秋意
銀牀墜露下高桐竹練含冰留麝籠蒲萄酒作碼碯紅
湘娥江邊采芙容月華流影天漢東素商淒清颺微風
草根知秋有鳴蛩
寄家書
春雲閣雨花泥少池上波平飛白鳥薊中河外盡天涯
蓮葉圓時身到家
送文著作往鄂州諭南使
大化均天施黃圖象岳寧宣風依日月發號布雷霆貔
虎嚴分鎮鵷鸞蔚在廷芝莖聯孔廟蓂葉茂堯庭珠米
圓圓白樓桑箇箇青謳吟興隴畝游衍及郊坰楚俗那
三戶滇童信六經巳知含煦育復此仰儀刑使得皇華
美歌應湛露聽賜衣裁錦段官醖應瑤缾上國崇懷服
熙朝尚德馨魚書閒粉蠧雞卜枉軺星鄂渚翔鸚鵡燕
臺念鶺鴒歸途回四牡楓樹失江汀
送王眉叟真人
秋暉上寒竹白鶴立蒼苔石洞松花落雲房澗水來彈
琴翻道曲𢷬藥應猿哀别浦迴船急孤山看早梅
伯長内翰與繼學内翰聯句賦畫松詩清壯偉麗
備體諸家祖常實不能及後塵也仍作詩美之焉
吳絹冰絲白秦封石髮青沐華浮鶴露戢景蔽鶉星刻
畫風雲狀雕鑱鳥獸形哦詩鏗玉署集句燦珠經燁燁
舒光氣沈沈逐杳冥離歌三曡唱凱奏萬鐃聽肅穆官
師位雍容樂舞庭江花春豔豔山竹雪亭亭自笑如塵
俗懷慚似酒醒無因題琥珀有去對鵁鶄
春寒
春寒犢子瘦誰與念農耕地底多生煖天邊正要晴落
梅棲雪暈裂竹見風聲為問催花鳥如何得使名
謁告書懷
先子桐鄉地年來憶舊遊山春花競發沙晩水閒流石
屋青霞夜藤牀碧樹秋防身龍具在強欲問吳鈎
送董仁甫之西臺幕
西南萬里地詔屬大行臺秦樹浮天去巴江帶雪來山
河無用險邦國正須才臺幕風流美書籖想盡(一作畫)開
靈州
乍入西河地歸心見夢餘蒲萄憐酒美苜蓿趁田居少
婦能騎馬高年未識書清明重農榖稍稍把犂鉏
宿遷縣
河伯朝宗日黃昏(一作塵)出岸高蛟龍分窟穴舟楫用波
濤使者修隄急田甿棄屋逃無錢誰貰汝歲晚更嗷嗷
吕梁
天府河流北徐方禹跡難青山開石峽白日看風湍星
宿光芒合坤維脈絡蟠吳船牽百丈釃酒酹隂官
海子橋
朝馬秋塵急天潢晩鏡舒影圓雲度鳥波靜藻依魚石
棧通星漢銀河落水渠無人洗寒露為我媚芙蕖
秋谷平章生日
上宰儒宗重中台位望隆承天施坱圠捧日照曈曨汾
洛精靈合文章運會通酇侯初亦(一作生兆)昴周翰降維嵩
姬正逢陽復羲車舍斗中眉毫齊紺髮仙骨炯方瞳鸞
鳳翔千仞貂蟬侍兩宫天池浮畫鷁公衮煥華蟲造命
毘元化書思沃帝聰山河尊社稷禮樂賴臣工韓國蕃
宣永高皇報施崇從來黃閣貴只屬紫芝翁檻竹沈沈
翠庭花灼灼紅道山蔵畫象詞館轉詩筒洛下耆英盛
人間夀域同君王自養老何羡菊潭東
泉南孫氏園亭
鑿石通歸汐浮梁看浴暾鴨闌萍上甃鹿柵蘚生垣薝
蔔垂梔子篔簹長竹孫書香芸辟蠧席暖錦裁鵷交客
登仙籍承家荷帝恩冰甌蜂蜜溜酒榼荔醬翻吹籥花
圍屋彈琴鶴舞園海雲春有態閩雪夜無痕誰謂衣裳
嬾予今杖履煩捋鬚歌月地翹首望天門
次韻繼學三首
金爵層霄外銀猊曲檻邊含香俱國士持槖半神仙豈
有遮塵手應無見麯涎池清天似水席暖罽如綿客送
蒲萄酒人分苜蓿田書思趨豹省掞藻賦龍船(時上京自大都)
(移舟至)誰念馮唐老為郎白首年
雞塞西寧外龍沙北極邊有天皆入貢無地不生仙鵲
玉光含水驪珠溼帶涎香清堪閉閤衣薄宣勝綿珥筆
遊鼇禁扶犂占鶴田酒來揚子宅人上剡溪船自信篇
章貴能歌擊壤年
丞相晨趨漏元戎夜拓邊碧雞崇漢畤丹藥監秦仙敢
謂鼇頭選初逃虎口涎柳詞方濯錦雪賦巳抽綿豔豔
金為屋輝輝玉滿田客衣隨禁製鄉夢逐吳船所賴三
階正螭坳記有年
陪可用中議祠星於天寶宫
教命司諸席元辰集醮筵星君符介夀歲紀輯安躔炬
焰天無夜熏焚樹有烟音如緱嶺上拜似竹宫前蕊笈
祥延世飈輪儼御仙日餘青煒接宿耀罽壇連象緯昭
重潤齋明祝大年步虛垂珮響奠幣織文鮮誠感將馨
祀神娛樂鼓淵蕃釐歸帝胄孚祐播農田
崇真宫西梨花
春日棃花下相逢把臂行香痕憐粉白酒暈惜紅輕影
動簾穿燕聲來樹度鸎共當拚一醉莫待鬢華生
明日在羅中官園池次韻
帝里春光媚花前可獨行額黃團帶小眉綠畫痕輕蕩
槳波浮鷁裁衣粉妒鸎却愁風信惡明日樹隂生
盧師山下過郝景文參政墓
故相聲名遠荒阡松柏長地能終不夜天莫借飛光舊
客驅車過新詩灑淚傷千年此山下樵牧禁牛羊
送史正翁經歴之嘉興
京華春滿眼楚客榜船歸花送行衣舞鸎從上苑飛蓴
鱸隨俸入桑苧接田肥鈴閣文書少還知小吏稀
姚左司墨竹為賈仲章尚書賦十韻
江渚春生雨山楹夜宿雲籜鱗穿石錦節粉帶書芸玄
玉昆刀削素絲并剪分魚竿方問野鳳管巳招君莫作
宣房楗還歌華澤文露零忻鶴警星度恐螢焚影似風
欞見聲如雪幌聞裁冠終有製作屋更無氛移植驚燕
叟盤根識楚妘中郎揮墨汁宗伯侑鑪熏
送宋誠夫太監祠海上諸神
上聖崇明祀元臣屬有文内香開寶炷制幣出玄纁授
節臨前殿傳臚聽後軍酒清黃木廟魚祭武夷君颶母
應回雨天妃却下雲不勞風有隧猶願楚無氛漕粟瑯
琊見還珠合浦聞穹蒼天坱漭溟渤氣絪緼龍戶編魚
賦鮫人織霧紋畤祠光炯炯宣室語欣欣鵬運連番舶
軺歸願冀羣觀書曾拜洛歌賦不横汾越水琉璃靜閩
花茉利熏伏波封莫請宵旰念華勛
求趙伯顯畫家山圖用唐李中韻
春鴈南來後家書一紙無山花應向日陂水計通湖羸
㹀衣資絮生蠶薄藉蘆久宜拂白石強此伏青蒲琴客
分抄譜仙翁許借壺園紅榴火鍊沼綠芡盤鋪嵐氣飄
簷隙烟光鬱座隅呼雲横螮蝀問月看蟾蜍倚杖心何
逸觀魚興不辜新開竹林逕并乞寫成圖
猗綠園
殖産吾何取開林我獨能縛船嘗取竹𢷬紙每移藤池
曲波濤小花繁霧雨蒸春雲同礎潤秋月共江澄鳳下
非因食魚來不可罾寫經還道士裹飯乞行僧筍履新
青折荷衣舊翠凝浮甌茶有乳溢甕酒無冰香灺留文
篆書囊剰繚綾清晨餐玉罷東坐日初升
出都
長城懷古處身在日華東水出盧龍塞山連碣石宫沙
鷗終自白霜樹忽然紅雲海鴻濛氣歸颿杳靄中
登雨花臺
積翠生層巘凝光浴巨濤吳城花覆井楚舸竹栽篙地
近魚龍逼天空鶴鸛高野橋皆螮蝀溪水盡蒲萄雨石
逢芝箭風林得鳳毛臙脂兒女小罨畫鬼神饕六代都
銜璧三山尚戴鼇故宫猶荏苒古樹漫周遭仙洞歌瑤
草人家宴碧桃飯香非接浙酒好不篘糟綠霧春連閣
丹霞曉映袍攀躋忻境勝跋涉憚人勞老我才還力清
資媿重叨採詩今有使問俗似無曹佳麗千年最聲名
一世豪歲時休澣日攜手可遊遨
贈楊洞天道人
我自不入俗君今又欲仙鳥嗁百花裏屋住萬山邊密
樹雲難過空潭月易圓題詩秋卷了為說小行年
五言六首
太行東北去形勢自天分一葦航吳越千車輓朔雲衣
冠今復盛豪傑古猶聞欲獻三都賦茫然媿不文
不作還山夢因吟李杜詩平生無飽飯抵死只憂時事
實兼唐史風流揖楚詞山川舊遊處千載有餘悲
好去春山路騎驢罨畫中徜徉紫芝客憔悴鹿皮翁得
酒寧辭醉逢人莫語窮乾坤皆古意人自不相同
御史青驄馬詞臣白玉堂有才皆展驥此老尚亡羊雲
海迷舟路天風失鴈行不須愁白髮正欲媚幽光
聞道光山縣城南十里賖人家依翠竹野水亂梅花應
有仙燒藥寧無客&KR0712;槎行當問田畝結屋貯烟霞
栽竹復栽花居然處士家有田供白飯無句咏青霞春
雨浮鄰甕秋船繫樹槎漁樵相見熟來聽讀南華
北行
山轉疑無路溪深似有雲衣裳沾沆瀣鞍馬入氤氲巖
樹花凝畫崖藤蔓駐曛佛宫金币币帳屋錦文文塵坌
車爭出霞舒騎亂分烟中聽犬吠天畔見人耘草檄期
誅泚歌詩擬弔蕡家家收棗栗處處種榆枌枕有仙人
記琴無山鬼聞時巡勞聖主靈會召神君泉脈流釵股
松身鏤纈紋團團留象迹矗矗立駞羣龍虎盤南石貔
貅鎮北軍井鹽仍皛皛馬酒亦醺醺越貢珠璣錯夷琛
翠羽紛弓旌徵隠逸斧鉞賜功勲俗巳多羊酪民還賤
豕豶雨餘雷菌長秋入地椒芬井邑聯山海倉箱溢隴
汾白鷹隨雪鴈黃鼠掘田鼢太祖初飛御中原正溺焚
劍光明塞道箭影落冥氛聖嗣開元極天聲震大&KR2855;轅
門方納禹國鏡又收員降主來銜璧奔君自束緼只今
修栒簴何但去䡝轒公子衣縫掖王妃曳練裙期緜堯
歷祚物阜舜風薰學士工謨訓成均載典墳小臣難頌
德祗合採書芸
送同年趙繼清尹安陸
席帽文場裏于今十七年白鬚俱滿鏡墨綬獨行田鵜
翼知吾刺鸞棲覺汝賢高才多晩達未可歎迍邅
寄舒真人
金闕來華蓋琳壇集羽衣石因鍾乳膩松為茯苓肥劑
墨香翻杵修琴玉布徽天低臨象緯日近逼光輝竹裏
開長逕池邊蔽小扉紅迷霞綺錯綠漲水環圍仙杏葩
凝赤蟠桃萼翦緋龍來還獨宿鶴去更知歸割蜜蜂先
避銜書鳳自飛祠雷陳古磬符鬼掣靈旂丹井泉偏冽
銅盤露未晞俗人那得識詩客盡相依伊我逢休澣從
兹詠浴沂憑師消鄙吝猶可採山薇
送華山隠之宗陽宫
江閣魚龍近山房霧雨多地清天不暑池曲水無波筍
籜迎書帶櫻桃送錦窠呦呦呼伴鹿唼唼換經鵝養素
行編屨乘閒坐織蓑幾篇餐玉法一帙醮星科香灺沈
銀葉衣裾佩紫荷丹光留海月絳景出松蘿醉憶泉浮
乳幽憐石爛柯神君攀綠桂天女踏青莎邀客登山頂
尋真入澗阿洞簫吹道曲雲紙寫魚歌予髮今如此君
心可奈何高談見明月為我問娑羅
石田山居八首
甲子人愁雨河田麥巳丹歲凶捐瘠衆天遠禱祠難賈
客還沽酒王孫自飽餐更憐黧面黑征戍出桑乾
積雨衣裳溼愁人是麥田泥將深没馬霧欲墮飛鳶爨
火勞薪盡家居老屋穿墻根雜蛙蚓擬買繫籬船
光山楓製錦潢浦荻飛緜秫熟何論酒魚來不計錢卜
鄰多野老求藥有神仙為客留羹筍清晨步石田
四月淮天雨清林蔭碧池筍香鄰甕酒禽響(一作聽)客窗
棋田鼓春迎社鄉巫夜賽祠漸知飄泊久自覺是農師
無麥夫何極吾憂隴畝空豈能驅盜賊得忍鬻兒童荼
蓼充腸熟樵蘇救口窮無端縣小吏召役到疲癃
作客何多意淮南即是家自牽蘿屋小不正葛巾斜書
嬾眠尤熟詩來酒更賖春天雲嫵媚相對坐鷗沙
竟日無賓主山房一秃翁竹光浮晝碧花蕊颺春紅田
父分雞桀(一作柵)鄰僧乞(一作與)鶴籠時行親杖屨未覺坐
書空
淮南窮僻地先世有林廬花曙鳴山鳥芹春躍岸魚鼓
琴仙度曲種杏客傳書朋舊如相覓休嗔禮法疎
用樂天韻困效其題詠閒意
繅絲車響雨來稀罨畫圖中住翠微邨北邨南桑扈叫
家前家後竹雞飛青憐藤蔓春牽屋綠愛荷盤夏翦衣
更憶江天家萬里行逢僧子借船歸
夀郝大參
退傅歸來髮尚青角巾閒對老人星鳳凰池上辭松閣
鸚鵡洲邊買竹亭留客只談三里霧見人不問五侯鯖
慚無剛夘為公夀他日淮南種茯苓
寄隠士
林下蕭然一病身可憐家計若為親葛花藤蔓供山貢
菰米蓮房給水珍鶴子見貧能代僕犬兒知主會憎人
清朝日日弓旌出誰說巢由不肯臣
奉和奥屯都事秋懷
靈河七夕巧雲稠墜露聲清夜得秋月冷桂花飄左界
山寒(一作空又作深)荔子落東甌人憐紈縞裁衣被誰借蒲葵
翦扇頭竹影近窗砧杵急夢隨南客問行舟
雙頭菊
金屈巵邊醉裏垂秋雲如幄貯仙姿寒生小靨廻鸞動
香入流蘇睡鴨移結綬巧承西顥曲落鈿羞帶月支眉
青霜為我催憔悴銀屋何人怨别離
送忽都達兒著作祠岳瀆
日長東觀著書清絳薦龍香為帝擎山(闕)發靈銀甕出
河宫迎節馬圖明行觀謠俗期星使歸奏蕃釐拜月卿
千里楚鄉乘傳去關人應識棄繻生
和繼學郎中送友歸越中
薊門東望海無波誰許山人問薜蘿雀舫春聲留水燕
鵠袍秋影動天鵝鑑湖草滿芙容少鄞縣(一作水)潮來牡
蠣多羞見京塵遮帽頂羊裘亦欲換漁蓑
輓何得之先生
手織烏紗日賣錢全家閒(一作移)住五雲邊伏生有女書
空在伯道無兒世共憐北市行歌花爛漫西亭坐嘯月
嬋娟少微光氣(一作星彩)今年闇知是詩隨過海船
錢塘潮
石橋西畔竹棚斜閒日浮舟閱歲華金鑿懸崖開佛國
玉分飛瀑過人家風杉鸛下春鳴垤雨樹猿嗁暝蹋花
欲賃茭田來此住東南更望赤城霞
追和許渾遊溪夜回韻
溪水連雲過竹間溪聲雲影半潺潺鶴來近屋童看熟
鷺下長松客對閒直待月痕侵石隖還期烟色認柴關
人生豈獨官為貴好向君王乞越山
賦王叔能宅芍藥
鸎粉分奩豔有光天工巧製殿春陽霞繒襞積雲千曡
寶盝凝脂蜜半香並蒂當階盤綬帶金苞向日剖珠囊
詩人莫詠揚州紫便與花王可頡頏
上京翰苑書懷三首
沙草山低叫白翎松林春雨樹青青土房通火為長炕
氊屋疏涼啟小櫺六月椒香駝貢乳九秋雷隠菌收釘
誰知重見鼇峯客颯颯臨風鬢巳星
門外春橋漾綠波因尋紅藥過南坡巳知積水皆為海
不信疏星又隔河酒市杯陳金錯落人家冠簇翠盤陀
薰風到面無蒸暑去鳥長雲奈客何
萬里雲沙碣石西高樓一望夕陽低谷量(一作深)牛馬烟
霞錯天險山河海岱齊貢篚銀貂金作藉官窑磁盞玉
為泥未央宫下長生樹還許尋巢彩鳳棲
次韻王參議寄上京胡安常諸公二首
石甃冰澌古不消廣寒張樂喜聞韶五坊戲馬春旗合
百隊回龍曉仗朝閶闔門高承藻井番禺縣遠貢鮫綃
年年載筆陪京道題柱相如又過橋
省中温樹晝隂隂郎署熏衣盡麝沈星近紫垣明上界
日行黃道對天心和鸞秋駕車塵靜佩玉朝鳴漏水深
好乞龍門灘上石種桐千尺斷為琴
貢院憶繼學治書
棘闈粉署隔重墻校藝分官屬正郎五夜風簾燒蠟燭
九天冰樹劑龍香周旋接武尚書履供帳留茵御史牀
臚唱閤門春色曙侍臣應奏慶雲章
治書寵和誤用光字仍再次韻
金吾魚鑰限南墻襆被淹旬借直郎燈轉九枝回晝景
筆題雙榜奪春光番禺珠琲寧無樹勾漏丹砂信有牀
明日大廷親策試昭回雲漢見天章
治書再和復次韻
西南春巷杏花墻索米長安漢戟郎市裏忽聞雞吐綬
海邊還報鳥含香月移桂樹通階石芝發銅池謝井牀
儤直閤門休沐夕新詩刻燭賦千章
貢仲章待制寵和次韻
宫雲光影度椒墻待制官高不是郎夕拜日升龍尾道
朝回天賜馬人(一作牙)香戴憑久負談經席阮籍唯知近
酒牀春巷杏花開未遍門前欣得碧霞章
畫古木
桑空河上生賢相楓老山中化羽人未借九關當地軸
還曾八月上天津雷燒桐尾琴材古玉刻龍形劍具新
雨蝕蒼皮苔護石泉舂玉乳月翻輪東隄楊柳春烟暖
西浦芙容曉露勻偃蹇孤根巖壑氣我知棫樸不為薪
鄢陵别南客
稜層林表白浮圖古鄢城高旅望孤秋雨喜沾梁土麥
暝烟愁合楚田蕪行人北上隨沙鴈歸客南還對渚鳬
溱洧波清多草樹百年生聚尚繩樞
寄弘長老雲山
曙雨初生螮蝀橋梵山吟唄不移朝曾分禪榻春盤礴
更想雲山夜寂寥繭紙題詩尋伴少郫筒沽酒入城遙
佛龕千丈金銀界照世酥燈弟子燒
龍虎臺應制
龍虎臺高秋意多翠華來日似鸞坡天將山海為城塹
人倚雲霞作綺羅周穆故慚黃竹賦漢高空奏大風歌
兩京巡省非行幸要使蒼生樂至和
徽政院公退
早春天氣半晴隂坐隔宫墻望上林御水有波皆浴鳳
官橋無柳不拖金相風竿直青雲近井幹樓高綠霧深
朝路莫歸塵更合五坊調馬出駸駸
奉陪薦食英宗神御殿用繼學韻
垂石松隂偃翠虬先皇曾此駐龍輈茂陵弓劍隨天御
原廟衣冠奉月遊藉玉巳行周制度酎金不罰漢諸侯
百馨水陸修葅醢望拜孤臣涕莫收
送王參政上京奏選二首
滇池細馬踏龍沙宰(一作參)相朝天路不賒峽裏琴泉春
作乳月中珠樹夜成花三千禮樂尊儒術百二山河壯
帝家魚上禹門無點額直郎宣奏日當衙
千官吉日聽宣麻白髮文(一作詞)臣帝汝嘉池鳳有毛皆
五色蕊珠無樹不三花綠綈詔底書分雨紅錦囊中字
翦霞天路北盤三十六歸時秋月滿京華
贈内
幾年不到鹿門山妻子相看亦強顔桂樹有枝曾獨折
女蘿無蔓不同攀仙人樓上騎黃鶴野客籠中放白鷴
莫恨五湖波浪闊鬢毛歸去未全斑
畫海棠圖
石家五尺珊瑚樹海國千房火齊珠風雨春寒圍錦護
豔陽天暖倚闌扶浣時應貯芙容水香處重熏翡翠鑪
紅膩不隨蜂觜蝕粉勻終為蝶身敷葳蕤綵纈盤仙綬
襞積雲羅落舞襦青帝化成非幻有杜陵吟老却知無
催開每賴斟鸚鵡吹落還因唱鷓鴣曾見赤城花亞蕊
丹鉛此去不須圖
送毛真人還山
朱提仙印碧霞裳賜履承恩自尚方雨灑石壇苔錦滑
日穿油幌竹書光葉鳬此日還滄海漢鵠當年下建章
琪樹萬叢芝萬本江南歸路水雲鄉
奏對興聖殿後
萬花簇錦寶簷垂化日舒舒漏下遲馬酒金盤流沆瀣
凌人玉井出琉璃侍臣橐筆皆鵷鳳御士櫜弓盡虎羆
他日滄洲應夢想紫宸端御放朝時
雜詠二首
百丈牽船泝上流清淮從古有三洲浮山堰逐降王去
淝水波因小謝收紅樹有霜還可騎白蘋無雨更宜舟
平生自是多行役莫信吾家馬少游
濠梁無客更觀魚遊子行過莫問書潮落沙痕鷗泛少
風回雲影雁行疎歸帆夜宿山前寺從橐秋辭仗外車
俯仰此身天地内滄洲重去帶經鉏
西山
鳳城西去玉泉頭楊柳隄長馬上遊六月薰風吹别殿
半天飛雨灑重樓山浮樹蓋連雲動露滴荷盤並水流
&KR0712;岸龍舟能北望翠華來日正清秋
試院雜題五首
小雨霏微不作泥棘圍魚鑰待晨雞銀袍影近花燈立
綵戶光連粉署題霢霂已霑文運慶絪緼猶覺化鈞齊
端門三月黃金榜應有商霖應上奎
蓮炬銀臺墮蠟泥氍毺重席織文雞計偕萬里人交趾
骨買千金馬月題省樹春回珠蕊亞御溝冰泮纈波齊
臚傳名上多龍虎昨夕官占巳報奎
春闈新雨透花泥學士聯詩擬鬭雞騕褭龍媒來大宛
狻猊獅子出雕題宫花壓帽牌金小官錦裁袍綬綵齊
奏牘三千方朔健天章爛漫象西奎
歌詩且莫到青泥好倩王褒頌碧雞人去淮南愁米價
雁來江北問書題催花曉樹飄簾密滋麥春膏覆壟齊
最喜泰階平在位衆星分次繞明奎
遊客春來醉若泥攝官一月伏雌雞連茵夜聽同年語
寫紙朝分舉子題畫閣薰香金篆鬱銀臺燒燭玉蟲齊
太官巳具恩榮宴列宿重輝想次奎
光山縣尹孔凝道作縣有聲鄉人為圖(一作題山光縣孔宰)
(豳風亭)
光山近在故山西樹滿江頭稻滿畦鄰屋讀書相教授
社祠醉酒共提攜水牛礪角嫌耕淺野繭抽絲喜價低
春雨行田無從吏獨騎齋馬畏青泥
無題四首
瓦溝銀竹曙翻江閬苑涼風滿石幢葛令寄來丹臼一
陶公歸去酒瓢雙梧桐寂莫陳公井薜荔扶疎玉女窗
天畔帝車呼小鳳桂花流水夜淙淙
鶴城十二曡瑤光琪樹懸秋四面香蛺蝶染花生粉白
玻璃著酒暖金黃熏鑪舊夢憑荀令燭釦閒吟屬沈郎
南國雁來書不至江樓誰為製荷裳
三湘瀟灑恨無潮烏鵲填河願有橋丹穴鳳來龍樹遠
海門魚去蜃樓遙巳知京兆誇高髻不信章華鬭細腰
船尾横江春水急長年無事醉吹簫
愛酒書生白髮垂鸞膠獺髓豈能醫漢宫鬭草端陽節
唐殿穿針七夕時竹上蠣房真可買石間芝箭似難移
揚雄擬奏河東賦但乞君王酒一巵
次前韻四首
岷峩山下錦成江好買玄都翡翠幢竹種篔簹千萬個
鳥飛鸂鶒兩三雙銅龍漏下春生水金馬神來霧入(一作)
(斂)窗花落天台招小隠胡麻飯熟石淙淙
切玉龍刀寶氣光袷羅半臂麝臍香荔枝囊密嫣嫣紫
盧橘團金顆顆黃秦氏故侯更漢主石家小婦嫁孫郎
江心誰鑄芙容鏡照見嫦(一作姮)娥織翠裳
錢塘八月水生潮邛筰千年竹架(一作作)橋簟織龍鬚天
路近衣裁蟬翼渚宫遙府中丞相魚垂帶閫外將軍箭
插腰無奈黃金閒買賦雲間學得鳳凰簫
樂部韋娘舞小垂病來能召(一作識)翰林醫嗔人書奏三
千牘勸客歌詩十二時金谷花枝隨雨盡石城江水逐
潮移世間若有神仙術西去瑤池醉酒巵
龍門
萬壑奔流一峽開君王歲歲御龍來人間塵土常相隔
天上星辰到此迴草木四時承午日風雲半夜束春雷
自慚曾奏長門賦跋馬徬徨念暴鰓
還過龍門
紫塞秋高鳳輦迴龍門有客去還來盪摩日月崑崙圻
吐納風雲混沌開天帝有神司主宰地霛無力戴崔嵬誰
吹石瀨成飛雨不使時人汚酒杯
駕發上京
蒼龍對闕夾天閽秋駕凌晨出國門十里貔貅騎騕褭
一雙日月繡旗旛講蒐獵較黃羊圈賜宴恩沾白獸尊
赫奕漢家人物盛馬卿有賦在文園
和袁伯長待制送虞伯生博士祠祭嶽鎮江河后
土
房闥歌兒翠黛摧不禁夫壻陟崔嵬一春花好人相别
四月梅黃雨又來酒酌玉缸酣臉暈香消銀葉蠧鑪灰
祠官好致君王意蚤奉神休馬首回(此題清容集本是兩韻石田集亦載)
(二首而前一首低字韻見薩天錫集各本皆然及元音體要諸選亦俱作薩詩豈伯庸天錫各存一詩耶抑其)
(中必有一誤也姑仍其舊以俟考)
琉璃簾
吳儂巧製玉玲瓏翡翠蝦鬚迥不同萬縷横陳銀色界
一塵不入水晶宫月華遠射離離白燈影斜穿細細紅
相隔神仙纔咫尺靈犀一點若為通
菊枕
東籬采采數枝霜包裹西風入夢涼半夜歸心三逕遠
一囊秋色四屏香牀頭未覺黃金盡鏡底難教白髮長
幾度醉來消不得卧收清氣入詩腸
野興
滄洲梅發月生波屋角寒藤半挂蘿孤石隠林真似馬
亂雲渡水却如鵝步隨野老逢人少閒過鄰家有酒多
轉憶淮南粳稻熟夜歸衝雨借田蓑
開平事
金馬門東畫省西千官花覆曙光低九莖芝蓋雲衣合
百石銅盤露顆齊鹿柵巳營修竹隖燕巢還補落花泥
上林伏日金桃熟鸚鵡來時不敢棲
次韻進士宋顯夫海岸春行
靈沼春波殿影高行人苑外望蟠桃街塵曙雨沈紅霧
宫瓦晴霏動翠濤鳥度鏡中還避彈魚跳船尾不因篙
曲江别有新承宴笑我官曹似馬曹
駕發
紫繡鸞旗不受風北都駕發日曈曨九秋宫殿明天外
十部簫韶起仗中白海水波浮曉綠赤城花蕊帶春紅
神皋不用清塵雨輦路龍沙草藉重
送宋顯夫南歸
琵琶溝北識君初藉甚才華二十餘欲賦兔園干孝邸
不同狗監薦相如瀟湘路熟逢知巳韋杜天低望故居
攜幼歸來拜丘隴南遊莫戀武昌魚
寄淡淵提點
仙客吹簫踏月輪因遊淮海誤尋真松花𢷬藥分貧士
柿葉題詩寄遠人秋浦有潮留載酒春雲不雨取裁巾
江都千樹隋宫柳曾見先生綠髮新
送客西歸
陸機初入洛王粲却歸秦春草無愁思楊花送遠人
雪中登郡城西亭二首
石路屐齒滑天風吹高寒花明喜珠綴竹瘦愁露溥
楚甸無層冰霢霂土膏溼更憐三角湖澄徹瑩寒碧
弔節婦
白日松臺閟青山石椁沈空餘哭夫淚下入九泉深
題四皓圖
不聽高皇召還來太子宫阿㜷人彘禍吾恨紫芝翁
僧院蜀葵
紫暈成丹景黃旉綴綠幢何因女冠子却近老僧窗
閒題樹葉上
秋意鳳城多涼飈奈夜何題詩滿霜葉不見洞庭波
山水圖
石壁雲生樹濤江雨闇船居人屬仙籍長負免丁錢
李陵臺二首
故國關河遠高臺日月荒頗聞蘇屬國海上牧羝羊
蹛林聞野祭漢室議門誅辛苦樓蘭將凄涼太史書
畫鷹
側視窺霄漢低飛近草萊金韝時一脱肉飽更須回
題猿圖
江渚無來雁山樊有宿猿秋高盧橘熟巴月樹連邨
黃河
塵海東南下雲山西北高黃流蕩中潏萬里費波濤
獨石
秋瀨喧石梁臨流不肯渡與客坐忘歸山寒日將莫
六言三首
南塘雨晴草滿西林春早花疎道士燒丹借竈山翁種
樹求書
白鳥飛來何許青山閒對誰家日莫一尊濁酒不知風
帽攲斜
絶澗花迎莫竹回塘水媚春雲欲賦淮南招隠山中桂
樹留人
楊妃墓
漢廟衣冠照碧燐唐陵翁仲作黃塵馬嵬坡上棠梨樹
猶占秦原幾日春
南城二首(元文類作竹枝歌)
城南牡丹一百本翰林學士走馬來渡水楊花逐飛燕
薊中芳草送春迴(一作翦衣雪影覆春臺)
粟侯亭前(一作宅中)花一園客來日日(一作飲酒)費金錢明朝碧
樹春城合恨不江東問酒船(京城南粟侯玩芳亭仲淵子於同賞牡丹)
驪山二首
繡嶺春來綠樹圓東風吹影入温泉華清夢斷飛塵起
玉雁銜香墮野田
玉女泉邊翠藻多石池涵影媚宫娥可憐繡嶺嗁春鳥
猶似梨園弟子歌
河湟書事二首
隂山鐵騎角弓長閒日原頭射白狼青海無波春雁下
草生磧裏見牛羊
波斯老賈度流沙夜聽駞鈴識路賖採玉河邊青石子
收來東國易桑麻
七夕舟中苦熱
嘗憶銀牀桐泣露更思玉椀蔗流漿天孫初嫁龍綃薄
却恐秋河入夜涼
戲馬臺
將軍一叱靡(一作廢)千人未可掀髯便笑秦枉築高臺閒
戲馬漢王將地擬功臣
春日即事
棃花白罷海棠紅誰為韶光次第工小閤卷簾春事晚
竚看蝴蝶過庭東
送胡古愚還越二首
越江秋水得霜清夜夜天南婺女明客子布衣風又急
世間無用是才名
送客歸山天正霜吳江蟹美橘初黃上林千樹櫻桃熟
莫戀金華是故鄉
過故相宅
瓦墜當簷燕不來白頭老妾賣花栽舊時小吏今身貴
羞近門西上馬臺
閩浙之交三首
閩嶠人居罨畫圖客行只欲望京都筍輿軋軋相思嶺
秋雨空濛叫鷓鴣
路入閩中盡翠微家家蕉葛作秋衣石墻遮竹松圍屋
時有丹禽哺子歸
山溪秋瀨急飛淙萬斛跳珠濺石矼閩女唱歌來漂苧
素馨花插髻丫雙
誚燕
風雨池塘鬭頡頏春來秋去一生忙世間多少寬閒境
辛苦營巢傍屋梁
五月芍藥
紅芍花開端午時江南遊客苦相疑上京不是春光晚
自是天家日景遲
潘居士施飯
飯飽千僧洗鉢歸生臺飢鳥拂簷飛山中丈室維摩病
獨向長松挂衲衣
駿馬圖
天馬西來入帝閑風騣霧鬛駁文斑房星一夜光如水
却怨龍媒萬里還
貢院次曹子真尚書韻二首
杏園三月換銀袍燕子西飛背伯勞賦罷長楊傳唱急
天門金榜日華高
紅綾餅餤出宫闈賜宴恩榮玉殿西白髮詞臣曾射策
榜名欣見武都泥
和史參政韻(一作殿試和李參政韻)
五雲天近書香殘紅白花枝滿藥闌一夜東風吹小雨
殿頭持卷隔簾看
丁卯上京四絶
山雨晴時已是秋苑中行殿日華浮長楊十里旌旗宿
不使飛霜入畫樓
離宫秋草仗頻移天子長楊羽獵時白鶴水寒霜露滿
騎奴猶唱蹋歌詞
海國名鷹豈鶻胎渥洼天馬是龍媒明時不惜黃金賜
只欲番王萬里來
持槖詞垣巳賜金對衣侍拜更恩深何如坐索長安米
只有詩歌滿翰林
御溝春日偶成二首
御溝流水曉潺潺直似長虹曲似環流入宫墻才一尺
便分天上與人間
水南沙路雨清塵桃李花開蛺蝶春三月京華寒食近
東風十里酒旗新
趙中丞折枝圖
洛陽春雨溼芳菲萬斛臙脂染舞衣帳底金盤承蜜露
東家蝴蝶不須飛(牡丹)
乘槎使者海西來移得珊瑚漢苑栽只待綠隂芳樹合
蕊珠如火一時開(石榴)
館娃宫裏醉西施不覺秋生水殿時酒病却嫌丹粉惡
洗妝天上影娥池(芙容)
火齊珠紅拂翠翹石家步障曉寒消千枝蠟炬燒春夜
羯鼓催花打六么(山茶)
代悼亡為陳云嶠作
燕子樓空花不開繡簾天晩月初來手痕留在紅牙板
猶有餘香妒落梅
次王參政延福宫韻二首
蕊珠宫闕畫雲扉么鳳桐花白日飛冰水藕絲清暑宴
偷桃方朔醉忘歸
唐家漲水望雲亭三月千花隔障屏不似仙人華綠洞
雙笙吹鳳五芝庭
題吳娃圖二首
金蓮燭下看蛾眉應是吳王半醉時一自館娃宫壊後
仙魂都上落花枝
千兩金盤浴小兒玉釵雙墮燕差池繡窗白日無針線
却笑羅敷不畫眉
吳宗師送牡丹
十五年前花發時仙翁邀賞醉瑤池如今頭白無情思
只見瑤池花滿枝
楊邨
霜明野水曉粼粼蘆葉黃時少白蘋船上忽逢吳客子
牽衣雙手拂征塵
絶句
一春不得見花開何況飛紅墮酒杯今日城南花萬樹
看花不肯放春回
絶句七首
吳王蓮宫夜張樂急管哀絲翠簾幕可憐西子眉少顰
坐使長洲百花落
天上冰蠶白雪絲裁成紈扇好題詩南風恰住西風起
莫道班娘有怨詞
初嫁郎時正盛年畫眉塗頰鬭嬋娟只知百歲專房寵
誰料君恩不似前
江南女兒年十五兩髻丫丫面粉光小紅船上採蓮葉
北客初來應斷腸
盈盈小客抱琵琶歌舞王孫帝子家彈得開元教坊曲
金錢還只當泥沙
翡翠明珠載畫船黃金腰帶耳環穿自言家住波斯國
只種珊瑚不種田
甬東賈客錦花袍海上新收翡翠毛買得吳船載吳女
都門日日醉春醪
寄示男武子
爛漫天孫織錦機春風吹雨洗芳菲香泥滿地臙脂溼
只許新來燕子飛
桃花馬
白毛紅點巧安排勾引春風上背來莫解雕鞍橋下浴
(一作洗)恐隨流水泛天台
南方賈客詞
江岸琅玕悲帝婦雲光漏日波含霧瀧船春下鷓鴣林
青幘蠻郎占龍戶千尋高杉生翠微北人去買椒葛衣
雞骨卜神銅鑄鼓却意冰紈將北歸
踏水車行
松槽長長櫟木軸龍骨翻翻聲陸續父老踏車足生繭
日中無飯倚車哭乾田犖确穉禾槁高天有雨不肯下
富家操金射民田但喜市頭添米價人生莫作耕田夫
好去公門為小胥日日得錢歌飲酒朝朝買絹與豪奴
識字農夫年四十脚欲踏車脚失力宛轉長謠卧隴(一作)
(隴畝)間誰能聽此無悽惻
繅絲行
繅車軋伊繭抽絲桑薪煮水急莫遲黃絲白絲光縱縰
老蠶成蛹啖兒飢田家婦姑喜滿眉賣絲得錢買羃䍦
翁叟慣事罵婦姑只今長男戍葭蘆秋寒無衣霜冽膚
鳴機織素將何須翁叟喃喃罵未竟當門叫呼迎縣令
騶奴横索馬鞭絲婦姑房中拆纑經
拾麥女歌
壟雉飛桑扈鳴老蠶入簇繭欲成原頭腰鎌者誰子刈
麥歸家作餅餌心知棲畝有滯穗惻惻忍收寡婦利寡
婦持筐衣藍褸終朝拾麥滿筐筥兒嗁婦悲竈無火寒
漿麥飯晡時取豈不見貴家妾豈不知娼家婦繡絲繫
襦蓮曳步銀刀鱠魚佐酒杯狎坐酣歌愁日莫拾麥女
拾麥女爾莫嗟爾莫憂人生賦命各有由前年貴家妾
籍入為官婢今日娼家婦年老為人棄貧賤艱難且莫
辭畢竟榮華成底事
古樂府
天上雲片誰翦裁空中雨絲誰織來蒺藜秋沙田鼠肥
貧家女婦寒無衣女婦無衣何足道征夫戍邊更枯槁
朔雪埋山鐵甲澀頭髮離離短如草
河西歌效長吉體
賀蘭山下河西地女郎十八梳高髻茜根染衣光如霞
却召瞿曇作夫壻紫駞載錦涼州西換得萬金鑄馬蹏
沙羊冰脂蜜脾白箇中飲酒聲澌澌
淮南田歌三首
東塘水初滿西塘泉又生春風兩塘側多少路人行
蒲生亦有筍菰生亦有米可憐芙容花照影秋塘裏
借錢買鹽茶倩人蒔早秧日望秋田熟仍防野鴨傷
淮南魚歌三首
棹船淮水上曬網赤岸南船中捕來魚賣錢買魚籃
小艇如鳬鷖湘東柴杉木載家復捕魚夜夜繫江竹
渡江問魚價人來索酒錢婦姑亦不惡便煮縮項鯿
和王左司柳枝詞二首
郎君巧歌楊柳枝柳眉初出學月支隋隄千樹烟光莫
不如柳眉初出時
鳳城三月草色青池塘飛絮相飄零風吹宛轉低撲人
長空(一作天)白日流榆(一作疎)星
和王左司竹枝詞二首
日邊寶書開紫泥内臣珠帽輦步齊君王視朝天未旦
銅龍漏轉雞人(一作金雞)嗁
金鑪寶熏留篆雲花間百舌鳴(一作嗁)早春五坊戲馬賽
爭道傳聲(一作宣)催賜十流銀(西湖竹枝詞序云中丞詩名敵虞王西夏氏之詩振)
(始于石田集也竹枝蓋和繼學之作其音格矯健類山谷老人)
北歌行
君不見李陵臺白龍堆自古戰士不敢來黃雲千里雁
影暗北風裂旗馬首回漢家衛霍今何用見說軍還如
裹痛不思百口仰食恩豈念一身推轂送如今天子皇
威遠大積金山烽燧鮮却將此地建陪京灤水回環抱
山轉萬井喧闐車戛輪翠華歲歲修時廵親王覲圭荆
玉盡侍臣朝紱蠙珠新高昌句麗子入學交趾蠻官貢
麟角斗米三錢金如土國人謳歌將軍樂將軍樂四海
清吾皇省方豈田獵觀風察俗知太平
車簇簇行
李陵臺西車簇簇行人夜向灤河宿灤河美酒斗十千
下馬飲者不計錢青旗遙遙出華表滿堂醉客俱年少
侑杯小女歌竹枝衣上翠金光陸離細肋沙羊成體薦
共訝高門食三縣白髮從官珥筆行毳袍衝雨桓州城
前宛轉曲
紫檀出海南削成琵琶槽上有鴛鴦弦彈曲聲嘈嘈客
問此何聲新聲名絳桃一奏桃始華再奏花枝斜笑靨
頰暈粉仙源飲蒸霞度作新聲曲春樹雙鸎逐雙鸎擲
金梭魚藻蕩圓波陌上行車帶結羅絳桃年少光隂多
蕭姓淵善鼓琴予嘗為之作我思操今自和林歸
再任巡徼之職于江南比行又求予詩遂為賦
漢銅馬式歌以送之
漢家金銅鑄馬式求馬相比不失一塞上將軍得一疋
驌驦如龍高八尺日斜騎出隂山道獵獵霜風鳴淺草
鞍後並懸雙白狼歸來穹廬月弓好江南綠蕪春接天
只須一抹蹴雲烟摩訶舊是將軍種酒涴青衫學控弦
楊花宛轉曲
空中游絲巳無賴宛轉楊花猶百態隨風撲帳拂香奩
度水點衣縈錦帶輕薄顛狂風上下燕子鸎兒各新嫁
釵頭燼墜玉蟲初盆裏絲繅銀繭乍欲落不落春沼平
無根無蔕作浮萍纈波繡苔總成媚人間最好是清明
清明豔陽三月天帝里烟花帀酒船石橋横直人家好
小海白魚跳碧藻榆莢荷錢怨别離不似楊花宛轉飛
楊花飛盡綠隂合更看明年春雨時
公子行
綠香繡帳乘流蘇牀頭三尺紅珊瑚十八窈窕秦羅敷
曲房小步璫鳴襦高臺公子吹笙竽百斛明珠買氍毹
蘭燈桂漿炙文魚但苦不駐羲和車
擬唐宫詞十首
華清水殿繡芙容金鴨香消寶帳重竹葉羊車來别院
何人空聽景陽鐘
銀牀井冷露漙漙半臂熏衣釧辟寒不恨長門冬夜永
小奴休報韈羅單
長門月轉漏聲催自熨寒衣減帶圍休怕官家嫌體弱
細腰曾是楚王妃
合宫舟泛躍龍池端午爭懸百綵絲新賜承恩脂粉磑
上陽不敢妒蛾眉
繭館繅絲溼翠翹夫人纖指織鮫綃羅襦雙佩清晨響
只恐君王有晏朝
八姨粉翠錫千緡脂盝新妝百寶勻白髮上陽宫女老
補衣重拆繡麒麟
夘酒微微解宿酲催花羯鼓變新聲君王好賜承恩宴
辛苦邊頭百將營
露蘭研粉夀陽妝簾内新燒百刻香圓舌教成鸚鵡語
偷將玉笛送寧王
銀河七夕度雙星桐樹逢秋葉未零萬歲君王當宁立
妾身不怨(一作顧)命如萍
花氣蒸霞淑景明望仙樓上看彈鸎李謩吹笛宫墻外
學得梨園第幾聲
書上都學宫齋壁
齋居芹宫旁永日少人跡清心慕古躅簡編頗紬繹徒
自傷迷民位卑力莫及荀禄亦可羞吾將反蓬蓽
集袁王二學士詩為首二句祖常足成之
石城月落鴉棲堞秋浦天清雁拂簷春送亂紅浮酒面
山飄空翠溼書籖
鸚鵡聯句同王繼學賦
雕籠居啄桃袨服儀采綠南荒孕靈質西顥發麗曲頸
綬紅縈絲喙棘赬屈玉蓄慧婉含章襮彩粲成縟能言
貫珠舌善舞凌雲躅金眸肖韝隼珍畜異巢鵠層墖寶
舍利深杯注醽醁流丹曙林度墮翠春洲浴石鏡影毰
毸銅梁步陸續題賦吾豈能入貢爾應錄
都城南有道者居名松鶴堂暇日同東平王繼學
為避暑之遊因作松鶴聯句
偃雲聳層霄驚露落古雪虬枝喜垂澗鷺羽陋鳴垤蟠
石千歲芩頂朱百齡血胎禽哺春巢乳脂凝沍節舞蓋
竽籟喧啄粒苔蘚齧玄玉熏麝煤碧脛隘雞桀陟岳秦
爵崇授甲衛軒劣沐髮豹霧深引吭鳳竹裂風馭八極
小河舟三翼拙魯縞曳䙰褷夏社挺嶻嶭任重明堂林
言歸華表别拳縮包胥立堅剛伯夷烈延世餌方液顧
步炫高潔作室擅兹美觀物入獨閱誓將束囊書從爾
解珮玦
天慶寺納涼聯句
槐屋夏隂繁石池暑氣清高堂瞰福田邃宇依王城午
磬梵唄集夜廊酥燈明龕經鬱金字壁礎承丹楹寂寂
鴿棲罘宛宛燕穿榮露葵炫晝豔霞藥敷陽英境闃便
靜室心古樂高情逍遙祇園賞迤邐廬社盟山枕藉雲
潤水簟凝冰輕飯盂給香積架衲褫華纓共忻朋簪合
敢謂詞鋒并睥睨荒草棘横縱按林坰幽尋振塵鞅雅
談忘飛觥鄙哉河朔飲投憤得世名
元詩選初集卷二十一
