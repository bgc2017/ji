元詩選初集卷五十六庶吉士顧嗣立編
寄張伯雨(以下鐵崖集)
句曲先生非隱淪苦嫌城市客來頻每瞻湖上青烏去
不覺山中白兔馴古洞神瓜圓佀斗空林老茯長如神
金鐘玉几我所愛鶴氅烏巾許卜鄰
送羅太初北游
聚散何如水上漚君行朔漠我東州三年風雨同為客
一日江湖各問舟古木殘陽栖短景清琴凉月照高秋
燕山驛路四千里歸夢還能到此不
游開元寺憩綠隂堂(為開元寺長老秀石公賦)
韋郎句中尋晝寂劫灰不盡綠層層鴻文重紀青城客
内典新傳瀑布僧石佛浮江輕佀葉神珠照鉢隠如燈
杪欏樹子風前落吹滿(一作傍)恩公舊毾㲪(音榻登西域毛席大牀前)
(小榻以上香者)
贈溧陽馬閒雲鍊師
閒雲隠者一區宅相直芝山半面開劒氣上天看北斗
鶴人作語過蓬萊樵柯石爛圍棋在梅洞雲深采藥回
相約丹陽尋祖武三花髻子市中來
四月四日偕蜀郡袁景文大梁程冲霄益都張翔
遠雲間吕德厚會稽胡時敏汝南殷大章同
游錢氏别墅飲于菊亭僧舍賦此書于壁
山公今日飲何處為愛東池似習池喬木尚傳錢相宅
蒼苔已上岳公碑井羵或從雙劒起(一作出)石人夜逐五
丁移中天艮岳為平地可但平泉草木悲
追和鮮于公寄山齋先生釣石詩
星灘分得小雙臺不染東華半點埃爽氣時從仙掌出
青天忽見岳蓮開雲根遠帶桐江水夜雨新生海眼苔
九朵峯前成屢憶不隨霜鶴寄詩來
送錢思復之永嘉山長
湖頭送客綵舟移青雀飛來花滿枝進士舊傳羅刹賦
佳人新唱竹枝詞黃桐錦樹秋風早青奥紅雲海日遲
思遠樓前約相見西山煙雨畫新眉
送費夢臣北上并簡十八丈
桃花新水漲湖頭今日南風起戍樓雲近紫臺龍虎氣
春回青海鳳麟游簫韶美頌從容上光範長書次第投
為問湖南名奉使綠衣驄馬正風流
錢塘懷古率堵無傲同賦(一作詠白塔)
天山乳鳳飛來小南渡衣冠又六朝劫火自焚楊璉塔
箭鋒猶抵伍胥潮燐光夜附山精出龍氣秋隨海霧消
惟(一作獨)有宫人斜畔月多情還(一作猶)自照吹簫
訪倪元鎮不遇
霜滿船篷月滿天飄零孤客不成眠居山久慕陶弘景
蹈海深慚魯仲連萬里乾坤秋佀水一窗燈火夜如年
白頭未遂終焉計猶欠蘇門二頃田
西湖
西湖風景開圖畫墨客騷人入咏嗟扇底魚龍吹日影
鏡中鸎燕老年華蘇堤物換前朝柳葛嶺人耕故相家
今古(一作日)消沈一杯水兩峯長照夕陽斜
留别浯溪諸友
浯溪長揖向蘭溪偶及高秋欲半時明月不分天遠近
故人相望浙東西青山木落千檣立滄海潮來萬馬馳
倚棹歌闌離思作今宵風雨倍凄凄
次韻黃大癡豔體
千枝燭樹玉青蔥綠紗照人江霧空銀甲辟絃斜鴈柱
薰花撲被熱鴛籠仙人掌重初承露燕子腰輕欲受風
閒寫惱公詩已就花房自𢷬守宫紅
寄衛叔剛
二月春光如酒濃好懷每與故(一作可)人同杏花城郭青
旗雨燕子樓臺玉笛風錦帳將軍烽火外鳳池仙客碧
雲中憑誰解釋春風恨(一作情重)只有江南盛小叢
玄霜臺為吕希顔賦
仙家樓若有玄霜無奈今宵月色凉露下金莖仙掌白
光生玉兔雪眉蒼道人醉寫榴皮字仙客饑分寶屑糧
愛我西闌吹鐵笛碧雲千里鴈飛長
和吕希顔
雨過長江五月秋主家讌客林塘幽苦無竒字從人問
賴有清尊消我憂道士舊游尋赤壁美人相見憶羅浮
休官便擬璜溪住蓴菜鱸魚不外求
題春江漁父圖
一片青天白鷺前桃花水泛住家船呼兒去換城中酒
新得槎頭縮頸鯿
郭天錫春山圖
不見朱方老郭髯大江秋色滿疎簾醉傾一斗金壺汁
貌得江心兩玉尖
飛絮
春風門巷欲無花絮起晴風落又斜飛入畫簾空惹恨
不知楊柳在誰家
吳詠十章用韻復正宗架閣
館娃宫裏落花多春色撩人可奈何南省風流又架閣
宫才解賦館娃歌
曾侍虚皇第二筵鐵仙輕脫故依然江州坐上初相見
還識人中孟萬年
杜牧尋春苦未遲水晶宫裏舊題詩小鬟莫訝腰如束
善唱白家楊柳枝
馬上郎君出帝城璚林宴裏記相迎吳山吳水新迎送
學唱陽關第四聲
淮南八月鴈初過奉使槎回烏鵲河十里揚州花底散
五陵年少已無多
夏駕湖頭朱雀舟湖光山色不勝秋丘中不見金銀氣
臺上閒看麋鹿游
江上梅花鐵石心江南腸斷越人吟南垣閣老多情甚
才見梅花便抱琴
鴟夷仙去五湖船故國何人憶計然昨夜洞庭秋水長
夢聞廣樂下鈞天
黃菊初華客未歸登高自試苧羅衣眞娘墓上好紅葉
伍相祠前多翠微
地行仙子羊權家曾降山中萼綠華三十六橋明月夜
姑蘇城内有瓊花(官妓名璚花宴者新自維揚來蘇州)
奉題伏生受書圖
瓜丘崩北斗藏典墳孰求楚左相金絲未壞孔子堂濟
南老生教齊魯綿蕝禮生何足伍挾書嚴禁禁未開盤
詰誰能禁齊語百年禮樂當有興天子好文開太平百
篇大義喜有託十三女口傳嚘嚶太常掌故親往受百篇
僅遺二十九河内女兒還自疑老人屋中有北斗建元
博士孔襄孫五十九篇為訓文嘉唐悼桀空有詔孔氏
全經誰與論倪家書生能受學一篇薦上原非樸賞官
得列中大夫帝軌皇塗未恢擴漢家小康黃老餘烏用
司空城旦書蓋(音闔)師言治在何處後世徒走陳農車(陳農)
(車漢成帝時人)
題二喬觀書圖
喬家二女雙芙蓉一代國色江之東亂離唯恐埋百草
豈料一日俱乘龍江東子弟孫郎策同住周郎道南宅
弟兄不減骨肉親喜作喬家两嬌客明年符死鏡中妖
銅雀春深愁大喬自是阿瑜能了事黃星一道隨煙
銷小喬初嫁有如此天下三分從此始風流顧曲本多
才風雨雞鳴戒君子喬家教女善詩書豈比小姑持刃為帳
中草檄名漢賊已知事屬方頤兒君不見阿瞞老贖蔡
文姬博學才辯何所施天下羞誦胡笳詞
題王粲登樓圖
臨洮水涸銅人毁西園青青草千里秦川公子走亂離
瘦馬疲童面如鬼(粲貌甚瘦)俊君威名跨海南虎視走鹿何
眈眈可憐膝下盡豚犬誰復大厦收楩楠落月樓頭髀
空拊目斷神州隔風雨平生不識大耳公座上客歸丞
相府春深銅雀眼中蒿攬涕尚復思登高江山破碎非
舊土版圖何日還金刀荆臺高樓已荆棘丹青寫賦工
何益君不見袁家有客能罵賊將軍頭風重草檄
題陶淵明漉酒圖
義熙老人羲上人一生嗜酒見天眞山中今日新酒熟
漉酒不知頭上巾酒醒亂髮吹騷屑架上烏紗洗糟糵
客來忽(一作休)怪頭不冠巾冠豈為我輩設故人設具
在道南老人一笑猩猩貪東林法師非酒社攢眉入社
吾何堪家貧不食檀公肉肯食劉家天子禄頽然徑醉
卧坦腹笑爾阿弘來奉足
題陶弘景移居圖
大奴擔簦挈壺飱小奴籠雞約孤㹠雪斑鹿前雙婉孌
水雲牯背三温黁中有玉立而長身幅巾野服為何人
云是永明之隱君身有黑子七星文自從夜讀葛洪傳
便覺白日生青雲解冠徑挂神武門蜜䖅尚拜君王恩
句容洞天元第八茅家兄弟遁秦臘飛宫三接十二樓
下聽華陽海聲狹三朝人物半凋零水丑木中文已成
金牛脱絡誰得箠(畫牛以金籠頭絡之)枯龜受灼寧生靈金沙丹
飯饑可餉山中猶嫌呼宰相從此移家金積東滿谷桃
花隔秦壤畫工何處訪仙蹤修眉明目射方瞳可無雞
犬逐牛豕栗橘葛㭾皆家僮鐵崖浮家妻子從名山亦
欲尋赤松華陽禮(一作祀)郎或相逢清風喚起十八公乞
以玉笙雙鳳吹雌雄
唐玄宗按樂圖
大唐天子梨園師金湯(一作城)重付軋犖(一作綠衣)兒何人端
坐閱樂籍三萬纏頭不足支龜年(一作兹)檀板阿蠻舞花
奴手中花如雨鈞天供奉眞天人上亦親撾(一作搥)汝陽鼔
玉奴檀槽倦無力忽竊寧哥手中笛邊風吹入新貢簫
銅池夜夢雙飛翼閤門邊(一作大臣廷)奏塞黈聰耳譜更訪
(一作傳)明月宫漁陽一震萬竅聾梨園弟子散如雨(一作簫琶)
(羯鼔擲如土)惟有舞馬傷春風
自題鐵笛道人像
道人鍊鐵如鍊雪丹鐵火花飛列缺神焦鬼爛愁鏌鋣
精魂夜語吳鈎血居然躍冶作龍吟三尺笛成如竹截
道人天聲閟天竅媧皇上天補天裂淮南張涯人中傑
愛畫道人吹怒鐵道人與笛同死生直上方壺觀日月
題趙仲穆臨黃筌秋山圖
成都畫師稱要叔不獨錦雞兼寫竹李昇筆法最稱神
萬里雲山出西蜀重巒疊嶂金碧堆丹崖楓樹如花開
銀河著地可望不可到上有仙家十二之瓊臺峨眉玉
壘天邊落萬雉金城連劒閣雪山西蜀為武擔石鏡清
輝纏井絡江邊里牯似沉犀水怪不敢湍金堤支機石
在嚴眞觀浣花水落少陵溪蜀王宫殿牛羊下鼔吹却
入雞豚社雪飛水磨舊敲茶春釀郫筒荷熟鮝草田麥
壠煙光薄交鹿呦吻雉角角何處山僧赤脚歸空林野
水日欲落吳興小趙精天機出入内府閱秘竒親摹此
本第一幅閉戸三月忘朝飢老夫平生有山癖草玄亭
前雙眼碧江上何處未歸來黃鶴高樓吹鐵笛
題錢選畫長江萬里圖
神禹劃天塹横分南北州秪今天不限南北一葦航之
如大溝洪源發從瞿塘口嶮峽中擘爭黃牛括漢包(一作)
(甲)湘會沅澧二妃風浪兼天浮青山何罪受秦赭翠黛
依然生遠愁洞庭微波木葉脫有客起登黃鶴樓老瞞
横槊處釃酒澆江流江東數豪傑乃是孫與周東風一
信江上發從此鼎國曹孫劉吳南魏北後倏忽(一作忽聞)開
六朝(叶輖)江南龍虎地山水清相繆渡頭龍馬王氣歇洲
邊鸚鵡才名畱新亭風景豈有異長江不洗諸公羞宫
中金蓮步方曉後庭玉樹聲已秋何如一杯酒錦袍仙
人月下舟解道澄江靚(一作淨)如練醉呼小謝開青眸鐵
崖散人(一作瀟散)萬里鷗拙迹今似林中鳩不如大賈舶江
山足勝游腰纏足跨揚州鶴樓船不用(一作問)篷萊丘平
生此志苦未酬眼眀萬里移滄洲烏乎楚水尾吳淞頭
山河一髮瞻神州孰使我戸不出兮囚山囚
題桺風芙月亭詩卷
主家池館西龍塘龍塘華國參差芳秋輪軋露春雲熱
水風楊柳芙蓉月星橋高挂東西虹宫花小隊煙花紅
金絲拂鞍長袖舞夜静水涼神欲語草池夢落西堂客
吟詩一夜東方白
謝吕敬夫紅牙管歌(并序)
吕云度廟老宫人所傳物也滄江泰娘蓋敬夫席上
善倚歌以和予天忽雷者故詩中及之
鐵心道人吹鐵笛大雷怒裂龍門石滄江一夜風雨湍
水族千頭嘯悲激樓頭阿泰聚雙蛾手持紫檀不敢歌
吕家律吕慘不和換以紅牙尺八之冰柯五絲同心結
(一作繫)龍首曾把昭陽玉人手只今流落已百年不省愁
中折楊柳道人吹春哀北征宫人斜上草青青吳兒木
石悍不驚泰娘苦獨多春情為君清淚滴紅冰
紅酒歌(謝同年智同知作)
揚子渴如馬文園宰官特賜桃花源桃花源頭釀春酒
滴滴眞珠紅欲然左官忽落東海邊渴心鹽井生炎煙
相呼西子湖上船蓮花博士飲中仙如銀酒色未(一作不)
為貴令人長憶桃花泉膠州判官玉牒賢憶昔同醉瓊
林筵别來南北不通問夜夢玉樹春風前朝來五馬過
陋㕓贈以同袍(一作我胷中)五色彩(一作線)副以五鳳樓頭牋
何以澆我磊落抑塞之感慨桃花美酒斗十千垂虹橋
下水泊天虹光散作眞珠涎吳娃鬭色櫻在口不放白
雪盈人顚我有文園渴苦無曲奏鴛鴦絃預恐沙頭雙
玉盡力醉未與長瓶眠徑當垂虹去鯨量吸(一作此興吞)百
川我歌君扣舷一斗不惜詩百篇
題月山公九馬圖手卷為任伯温賦(并序)
任公月山九馬圖一卷馬官控而立者二渴飲者二
赴飲者一共櫪秣者二立而昂首回顧者二昔韓幹
善畫馬實出曹將軍霸唐之畫馬稱曹韓而杜子美
評曰幹惟畫肉不畫骨則幹猶未暇入曹將軍室也
今公所畫法備而神完使在開元間未知與霸孰先
後豈獨方駕幹而已哉其孫士珪出卷求予言故為
賦卷尾
任公一生多馬癖松雪畫馬稱同時已知筆意有獨得
天育萬騎皆吾師房精夜墮池水黑龍出池中飛霹靂
圖中九馬氣俱王都護青驄尤第一一馬飲水水有聲
兩馬齕草風雨生其餘五馬盡竒骨蠻煙洗盡桃花明
君不見佛郎獻馬七度洋朝發流沙夕明光任公承旨
寫神駿妙筆不數江都王任公一化那可復後生畫馬
空多肉此圖此馬無人看黃金臺高春草綠(原卷題云李黼榜第)
(二甲進士會稽楊維楨書時捧硯者蘇臺常氏繡簾也)
袞馬圖
唐家内廐三萬匹畫史縑緗都熟識綠蛇連卷骨初蛻
一團旋風五花色濕雲乍洗烏龍池金索掣斷愁欲飛
奚官獨立桺隂下手把玉鞭將贈誰
飲馬圖
佛郎新來雙象龍鼻端生火耳生風臨流飲水如飲虹
波光倒吸王良宫吁嗟青海頭白磧尾渴烏一失金井
水長城窟遠腥風起
正面黃
鼎湖乘黃忽已仙龍池霹靂飛青天玉臺萬里在足下
青絲挽住春風前嶷如長鶴静不騫仗下肯受庸奴鞭
主恩一顧百金重不辭正面當君憐
背立驪
首昂渴烏胯山峙拂階一把銀絲委金羈脫免勢無前
踣鐵盤攢忽如掎淺髖大脰方爭塗忍使驪龍老垂耳
倚風背立非背恩駝錦秋高為君起
趙大年鵝圖
鏡湖湖上春波明灣碕樹樹鵝黃青上有金衣弄簧舌
下有紅掌浮繡翎舂鋤(鷺也)一白能自好尚嫌性帶鸕鷀
腥眼明見此羣鸐鸐不與匹鳥爭春晴大年筆法如蘭
亭宛頸箇箇由天成艮宫流落二百載胡賈不厭千金
争却恨會稽内史無此筆為人辛苦書黃庭
月梅(以下鐵籠詩集)
天上清虚府人間香影家阿剛斫桂斧只合種梅花
雨竹
倚石添新筍爭妍箇箇添佳人聽春雨笑隔水晶簾
秋江晚渡圖
船泊大江口行人與馬爭不如漁艇子高卧待潮平
詠石榴花
密幄千重碧疎巾一拶紅花時隨早晚不必嫁春風
秋鴈圖
野水江湖遠秋風蘆葉黃南飛舊兄弟一一自成行
織錦圖
秋深未寄衣絡緯上寒機斷織曾相戒夫君不用歸
題米芾小景
煙霧林梢出蒼翠望中分山澑雜人語溪雲亂鶴羣石
梁逢釋子嵒屋隱徵君皴皵誰家筆披圖有篆文(皵七迹反)
(皮細也米元章有皴皵畫法)
畱題毗山松風竹月亭
蕩舟北郭外華表見新亭水作游龍勢山為偃月形怪
松蟠水赤高竹上山青一束生芻意千秋地下靈
題邊魯生梨花雙燕圖
燕燕兩于飛璚樓莫雨微春風歌白雪夜月夢烏衣對
語寄宫樹營巢接禁闈江南花事晚疑是苦思歸
題山居圖(以下鐵笛詩)
千澗沄沄一徑通長松盡入白雲中徵君更在山深處
滿谷桃花爛漫紅
雨後雲林圖
(缺)雲載山山欲行橋頭雨餘春水生便須借榻雲林館
卧聽仙家雞犬聲
狼山晚晴圖
樵東風雪夜無邊一别狼山已幾年今日江南攜畫看
玉峯十二倚青天
題芭蕉美人圖
髻雲淺露月牙彎獨立西風意自閒書破綠蕉雙鳳尾
不隨紅葉到人間
題凌波仙圖
帝子乘風下九疑含情欲去更遲遲獨憐江草年年長
曾見凌波解佩時
題撚花仕女圖
寫罷桃花扇底詩木香手撚小枝枝靈犀一點春心密
不許牆東野蝶知
水墨四香畫
玉龍聲嘶五更了綠衣倒挂榑桑曉道人衝寒酒未醒
梨花零落春雲小
瑞香花
一團華蓋翠亭亭萬箇丁香露欲零日炙錦薰眠不得
玉人扶起酒初醒
題柯敬仲竹木
洞庭秋盡水增波光動珊瑚碧樹柯夜半仙人騎紫鳳
滿天清影月明多
題王元章畫梅
舊時月色有誰歌拔劒王郎鬢已皤惆悵東風舊詞筆
南枝香少北枝多(此詩玉山雅集作鄭元祐)
四馬挾彈圖
八駿瑶池一半歸錦袍欲脫玉腰圍君王手挾流星彈
莫打慈烏繞樹飛
出獵圖
燕支花開春日暉從官游騎去如飛分明一段龍沙景
白鴈黃羊好打圍
題墨鴈
黃沙衰草羽毿毿八月天山冷不堪昨夜朔風吹過影
盡將秋色到天南
夜宴范氏莊
南弁山間多翠微池塘處處涵清暉丹泉釀酒名千日
花樹成窠大十圍童子單衣碧鶴立美人兩袖彩鸞飛
臨分㪅作嬉春約賸載紅船白苧衣
題孟珍玉澗畫岳陽小景
岳陽樓上望君山山色蒼涼十二鬟劒氣拂雲連翠黛
珮聲挑月過滄灣洞庭水落漁船上雲夢秋深獵客還
最憶老仙吹鐵笛馭風時復往來閒
承天閣
荆棘荒涼繞故宫梵樓突兀畫圖中地連滄海何由斷
月墜青天不離空蝃蝀著簷秋易雨蒲牢吼屋夜還風
越南羈旅登臨倦書賦囚人日月籠
題張長年雪篷
故人今在霅之濱風雪孤篷未苦貧二載溪頭見安道一
蓑江上覓玄眞飯烝(一作風清)菰米香生夜被擁(一作月白)蘆花
夢繞春莫說江都錦帆事蕪城煙雨正愁人
龍眠居士畫捫蝨圖(以下草玄閣後集)
困敦游兆稽堯史眞卿夜降條山裏仙官豈榮璽書紙
銅符傳信八子齒雪鼠成精眞錯比妒女廟前空宣旨
肯為阿瞾三徵起金榼墮地非酒鬼巾箱以驢行萬里
神仙狡獪聊復耳青羊小子元姓李(此詠唐張果老事注見後瞾音照武)
(后名)
古觀潮圖
八月十八睡龍死海龜夜食羅刹水須臾海壁龕赭門
地卷銀龍薄于紙艮山移來天子宫宫前一箭隨西風
劫灰欲死蛇鬼穴婆畱朽鐵猶爭雄望海樓頭誇景好
斷鰲已走金銀島天吳一夜海水移馬蹀沙田食沙草
崖山樓船歸不歸七歲呱呱啼軹道(此詠趙宋觀潮事)
奉題子昂驑馬圖
西家驍騎驍如龍鼻端生火耳生風東家老段老且蹇
有如征南矍鑠翁西家公子誇遠服千里之行一日速
東家主人役老段不取驍騰取馴伏主人公子性各殊
愛驍愛段知何如若將䕫蚿較足下胡敢並轡爭齊驅
朝明西家蹄一蹶解鞍折臂中道歇道傍仰首鳴向天
䠥躠風塵愁跛鼈坐令公子心火然顧瞻老段行在前
烏乎世步誰後先東家莫厭遲遲鞭
題履元陳君萬松圖
紫芝道人天思精南來新畫青松障東家畫水西家山
積棄陳縑忽如忘突然槎牙生肺肝元氣淋漓迫神王
亟呼圓瓦倒墨汁盡寫髯官立成仗羣爭十丈百丈身
氣敵千人萬人將交柯玉鎻混鱗甲屈鐵金繩殊骨相
石鬭雷霆白日傾雨走蛡龍青天上前身要是僧擇仁
五百蜿蜒見情狀天台老林亦畫松三株五株成冗長
我家東越大松岡五鬛蒼蒼鬱相望門前两箇赤婆娑
上有玄禽語相向雕龍梓客朝取材伏虎將軍夜偷餉
安得射洪好絹百尺強令泫隂森移曡嶂鼓以軒轅之
瑟五十絃共寫江聲入悲壮(右寫似子昭異才子昭工畫仕女花木予懼其情過)
(粉黛則氣乏風雲故書此詩以遺之子昭讀此詩後得無激作于公孫大娘之劒乎)
蹋踘歌贈劉叔芳
蹋踘復蹋踘佳人當好春金刀翦夫容紉作滿月輪落
花游絲白日長年年它宅媚流光綺襦珠絡錦繡襠草
裀漫地綠色涼揭門縳綵觀如堵恰呼三三喚五五低
過不墜蹴忽高蛺蝶窺飛燕廻舞步矯且捷如凌波輕
塵不上紅錦靴揚眉吐笑頰微渦江南年少黃家多劉
娘劉娘奈爾何只在當年舊城住門前一株海棠樹(古樂)
(府載蹋踘篇為劉娘賦云江南女兒花娟娟五花繡出葵花圓蹋花上下雙文鴛雙文鴛玉蓮𤨏髻斜斜馬初)
(墮)
鼙婆引(搜神記琵琶一名鼙婆)
吳門玉帳元戎府手擊銅龍踏哮虎錦貂半醉金盤春
芍藥三千嬌欲語梅卿上馬彈鼙婆鵾絃振振金邏逤
軟灰促節變幹羅楓香古調翻回波四索眞珠瀉銅盌
三十六竿合笙管孤鸞夜語烏絲愁朔風吹寒青草短
玉環流落梨園空三郎不在華清宫凝碧池頭散花雨
天上仙班奉明主
明皇按樂圖
沈香亭前花萼下(叶戸)天街一陣催花雨海棠花妖睡初
著(直略切)喚醒一聲紅芍藥金鑾供奉調清平梨園舊曲
換新聲阿環自吹范陽笛八姨獨操傷春情君不見夜
游重到明月府青鸞能歌兔能舞五雲不障蚩尤旗回
首煙中萬鼙鼔那知著底梧桐雨雨聲已入淋鈴譜
題開元王孫挾彈圖
開元少年意氣雄任俠不數陳孟公文犀束帶鵠被小
驕馬䬃踏如飛龍側身仰望目瞿瞿為有流鶯在高樹
兩騎聯翩未敢前看送金丸落飛羽白頭烏啄延秋門
漁陽塵起天地昏珊瑚寶玦散原野空令野客哀王孫
平原公子五色筆俗史庸工俱辟易寫成圖畫鑒興衰
未必奢淫不亾國
王若水綠衣使圖
綠衣翠頂珠冠纓西來萬里隴山青金雞一鳴天下白
此鳥一鳴天下平金精禀氣清儆直言語分明藏不得
宫中未聞家國事共愛聰明好顔色殿上衮衣誰小戲
宫中錦䙀搖虎翅皂鵰御史不彈邪拜賜君王綠衣使
聽鸎曲
紫驑踏花雲滿足南陌東阡日馳逐不如幽谷黃衣郎
好音綿蠻出深木鄰家女兒愁别離楊花却傍珠簾飛
樓前關山人未歸奈何奈何啼黃鸝
蓮花㘰歌(㘰在太湖之西薊氏村㘰或作阧山川峭絶處音斗)
楝花風殘啼鴂(一作子規)舌蓮花㘰上春三月㘰上女郎齊
踏歌輕衫白苧飄香雪青山深鎻薊家村使君艇子恰
(一作泊)當門門前滿樹櫻桃子手摘櫻桃招使君使君本
是龍門客身脫宫袍岸烏幘何處江南最有情新買蓮
花㘰上宅
小姑謠
小姑失母年十五大嫂育之嫂如母小姑急嫁嫁蠻郎
雙鬟私插金釵股大嫂泣血告小姑爾祖儀同父上柱
如何世閥不對當失身去作蠻郎婦汝貧蠻婦多金銀
寧嫁華郎守賤貧蠻郎金多不到老華人雖窶終吾身
小姑不聽大嫂戒蠻郎戰没羊羅寨五丁一夜發郿塢
官籍黃金官估賣小姑還家嫂怒嗔棄置棄置同市門
嫁衣重繡金織孫今年又嫁烏將軍
題王母醉歸圖
瑶池春暖波如澱不與紅糚洗嬌面仙娥泛月蕊宫來
催宴璚花開水殿麻姑滿進九霞觴金盤鮓熟夫容香
歌雲緩繞紫鸞管舞飇淑洒青霓裳阿母嬉春淡糚束
雲冠巧琢梅花玉酒痕凝頰呼不醒扶上仙山雪毛鹿
綺袍半脫露香肩飛控不動金連錢天風吹夢渡弱水
含羞倦倚雙嬋娟歸來笑拂龍髯席汗濕鮫綃睡無力
玉鉤齊上水精簾十二璚樓月光白吳興畫史筆如神
丹青貌得瑶池眞劉郎自是識仙趣看花同賞玄都春
圖中彷彿一相見何必蓬萊問清淺便呼青鳥報鸞箋
蟠桃明日重開宴
六客亭分題送趙季文知事湖州
秋水城下碧秋山城上青水晶出宫闕雲氣到車輧風
流五馬貴六客聯華星美酒來東林朱果取洞庭竒畫
掃寒蕩妍辭約浮萍焉知後不繼高堂葺殘扃送子河
風道賓鴻集修翎官奴重秉燭此筆懷蘇亭(六客亭在湖州郡圃中張)
(子野為前六客詞東坡為後六客詞李公擇為郡時有張子野劉孝叔楊元素東坡陳君舉會于碧瀾堂子野)
(作六客詞張子野守郡時有東坡曹子方劉景文蘇伯固張秉道會于此東坡繼前作六客詞)
鳳皇石(至正辛丑花朝前三日余偕華藏月亭登玉峯頂坐鳳皇石月庭索賦詩為課十有)
(四韻)
大瀛浴火烏滅没失倒景玉龍挾之飛脫落曡浪頂根
從太始幷勢與華嵩並琅實既充脰玉距猶在礦馬爭
灩澦堆龜讓天梯餅神人不敢鞭怒啄欲成癭遷輕岐
陽鼔扛重烏獲鼎坐寒彭蠡磯沈怯景陽井裘突月支
頭劒磨嚴顔頸秦女寧受跨晉士豈容醒灰歴五千劫
金鏁八千頃未知金帶恩遠却白羽影會當鳴朝陽即
都(鳳飛鳴也)有竒警巨手一拍飛欽師許誰請
嬉春體四絶句
燕子衝簾過胡蜂採蜜歸折花香露濕不惜繡羅衣
水暖鴛鴛渡風寒燕燕樓桃根與桃葉都在曲江頭
月過薔微架雕鞍未到家小娃猶殢酒攔路奪人花
花氣不成雨鸎聲都是春戎裝飛上馬疑是漢宫人
士女
小玉相呼起問春階前草色上羅裙玉釵半墮無聊賴
欲倩牙纖理亂雲
紅梅
羅浮仙子宴璚宫海色生春醉靨紅十二闌干明月夜
九霞帳暖睡東風
折枝海棠
金屋銀釭照宿妝一枝分得錦雲鄉梅郎底事多餘恨
怪殺珊瑚不肯香
王左轄席上夜宴
銀燭光殘午夜過鳳笙龍管雜鳴鼉佩符新賜連珠虎
觴令嚴行卷白波南國遺音誇壯士西蠻小隊舞天魔
醉歸不怕金吾禁門外一聲吹簸羅
禁酒
鐵史先生遵酒禁笙歌不上小蓬臺忍看紅雨將春去
孤負青天送月來陶令額紗勞且裹孔融手薦豈容裁
洞庭春色應無律多種黃柑作酒材
挽達兼善御史(辛卯八月殁于南洋)
黑風吹雨(一作浪)海冥冥被甲船頭夜點兵報國豈(一作但)
知身有死誓天不與賊俱生神遊碧落青騾遠氣(一作怒)
挾洪濤白馬迎金匱(一作廊廟)正修仁義傳史官(一作詞臣)執筆
淚先傾
過沙湖書所見
五月落殘梅子雨沙湖水高三尺強大風開帆作弓滿
白浪觸船如馬狂唱歌買魚赤鬚老打鼓踏車青苧孃
故人相憶在樓上坐對玉山懷草堂
璚花珠月二名姬(并序)
春正月廿有二日偕崑山顧仲瑛霅川郯九成大梁
徐師顔讌于吳城路義道家佐酒者六姝皆蘇臺之
選内有璚花與珠月者選中之絶也義道起持觴屬
客曰今日名姬對名客不可無作座客酒俱酣暢璚
花者捧硯請余題首仲瑛曰花月一對雖絶而彼此
不無相妬題品稍偏當令偏者舉主人蓮花巨觥連
飲之予矢口月滿十分珠有價花開第一玉無瑕(時珠)
(月者已出主仲瑛有意收之璚花者未事人也)兩姬大喜客皆起坐交觥予
就醉矣明日足詩曰
新年春色在鄰家隊子三三聚館姓月滿十分珠有價
花開第一玉無瑕蒲萄酒灩沈櫻顆翡翠裙翻踏月牙
老子圍紅先點筆詩成勉飲玉蓮花
楊妃襪
天寶年來窄袎畱幾隨錦被暖香篝月生簾影初弦夜
水浸蓮花一瓣秋塵玷翠盤思亂滚香黏金鐙憶微兜
縣知賜浴華清日花底䙀兒碧眼偷
夜坐(以下東維子集)
日落羣動息張燈坐草堂浮生百年事清坐一爐香謀
拙鄰人嘆幽棲世慮忘吟詩不知寐華月自流光
賦春夢㜑
黃桺城邊風雨多白頭宫女有遺歌東坡哨徧無知已
賴有人間春夢㜑
送貢尚書入閩
繡衣經略南來後漕運尚書又入閩萬里銅鹽開越嶠
千艘升斗貿蕃人香熏茉莉春酲重葉卷㯽榔曉饌頻
海道東歸閒未得法冠重戴髮如銀
寄秋淵沈鍊師(所居號琅玕所)
琅玕種得三千箇箇箇瓊臺玉樹齊秋淨雙鳬青泖曲
夜寒一虎大茅西長茸不著花猫獵深竹時聞翠羽啼
老我所須唯鐵杖不須太乙乞青藜
用韻復雲松老人華陽巾歌
君不見獬豸不識字高柱削鐵堅白簡孰辨賢不賢又
不見鵕䴊偏尚武高屋壓虎肩五兵不理長酣眠鐵崖
老狂者強項如董宣小巾製子夏正要江東傳人間緋
紫揎已蛻風中蟬脫巾漉酒東籬邊吳淞老褐來賀我
倒冠共醉春風前我歌此歌君拍手東壺西閬開洞天
洞天之鶴為我雙回旋
大樹歌為馮囦如賦
東柯溪頭三大樹水深土厚崖石牢一株石茶粲冬蘤
紅若火鏡鎔冰濤兩株老檜挺霜幹青如連弁翹雙鼇
不知人間富貴楦青紫草亡木卒紛如毛漢家根株歴
千歲當時大將誇人豪只今子孫仗大義昧始尚薄巾
車勞三槐風雲慶有待(闕)荆湯火死已逃金鴉倒立海
底景白鳳夜燄風中膏蟠柯骨露黑石虎竒幹手接蒼
山猱惡氛西起白日翳恍惚大將排旌旄東柯東柯濟
時具豈無兵家文武韜摩挲大樹日酣卧不肯卽偽從
鞬櫜始知后皇受命乞獨正神明扶植冰霜操我來飲
我中山醪脫巾挂樹三花高大槐太守夢楚國大梅美
人臨漢皋大槲老雄侍我酒長筝亦即金絲槽醉歌寫
入嘉樹傳竊比橘頌騷人騷
毘陵行(記十月七日事)
孟冬四將發句吳彎弓誓落雙髠顱智謀無過史萬葉
嫖姚無加李金吾前茅已作破竹刃三覆乃裹含沙狙
常山長蛇一斷尾卽墨怒牯齊犇&KR1568;玉蕊孤軍呼庚癸
皂鴉萬甲迷糢糊江南長技江北無蒲牢一吼千鯨呼
赤杠卓入鐵甕戸鐵翅横截丹陽湖𢷬虛之策不出此
赤手可縛生於菟當時上將陷江都至今莫贖千金軀
後來飛將愼勿疎襄王城頭啼白烏如何臨期易將犯
兵忌何必不讀孫吳書烏乎臨期易將犯兵忌何必不
讀孫吳書
送謝太守
湖秀今三郡循良第一人武林非復舊文比要圖新海
岳東南會湖江左右鄰曾開天水國直問尾箕津府大
同京尹居崇異國賓提封家萬戶易俗力千鈞惜也承
平久於焉値亂頻煙華餘故市風物感殘民今日褱匡
濟乘時好拊循念君多意氣滿腹貯精神别地梅凝曙
寒江柳孕春過船沙没屐駐旆雪埋輪黽勉猶無及窮
愁不敢嗔贈言知面𧹞取醉寄情眞勿袖烹鮮手須閒
牧犢身推誠歸簡妙植善息頑嚚亂後無家世漁中有
隱淪千年黃鶴返萬里白鷗親莫學張京兆應如召信
臣貂蟬從岳牧圖畫可麒麟
紀夢中作書遺報復元
九月九如三月三五湖山水盡清酣西瞻林屋三天近
南上風颿一日貪潮蹴灩堆青不動雨縣花洞氣長谽
月中簫鼔神君殿雲下龍鸞帝子驂猛虎護林依董奉
毒蛇避井施蘇耽臙脂塘暗清塵起縹緲峯高碧落參
落日大堤花杲杲西風茂苑草毿毿越人仕倦秋思棗
吳女情多夜擘柑自是王仁僧好伴為予善唱望江南
送客洞庭西(以下從各選本錄入)
送客洞庭西雷堆青兩兩陳殿出空明吳城連蒼莽春
隨湖色深風將潮聲長楊柳讀書堂芙蓉採菱槳懷人
故未休望望欲成往
淵明撫松圖
孤松手自植保此貞且固微微歲寒心孰樂我遲莫畱
侯報韓仇還尋赤松去後生同一心成敗顧隨遇歸來
撫孤松猶是晉時樹
遊虎丘與句曲張貞居遂昌鄭明德毘陵倪元鎮
各追和東坡畱題石壁詩韻
漾舟海湧西坡陁緣素嶺陟彼闔閭丘俯瞰千尺井至
今井中龍上應星耿耿居然辟歴飛殘腥洗蛙黽己知
湛盧精古憤裂幽礦肯隨魚腸逆寒鋒助殘猛後來入
郢功勇志亦馳騁丹臺納㛹娟金鎚碎骨鯁坐令金精
氣龍虎散俄頃花凝鐵壁堅木根(去聲)山骨冷何哉幽獨
魂白日歌夜永我從陶朱來青山異風景豈無西家兒
池頭弄風影五湖尚浮桴煙波不須請
元夕與婦飲
問夜夜何其睠兹燈火夕月出屋東頭照見琴與冊老
婦紀節序清夜羅酒席右蠻舞裊裊左瓊歌昔昔婦起
勸我酒夀我歲千百仰唾天上蜍誓作酒中魄勸君飲
此酒呼月為酒客婦言自可聽為之浮大白(老婦曰人言天孫思)
(妃不如月娥守孤不知羿婦相棄以奔曷若織女相望以久之愈也)
玉蓮曲為金陵張氏妓賦
芙蓉出五沃蕩漾水中央託根遍七澤濯影照滄浪亭
亭立淤泥静試岳井妝使君青雀舫夜夜宿花傍為結
明璫蓋覆此並頭芳洛妃解瑶珮王母薦瓊觴飢餐玲
瓏玉渴飲醍醐漿白日忽成晚粉面落秋霜窟䆛不結
子柔絲斷藕腸波寒沈獺傘愁殺野鴛鴦
孤憤一章和夢菴韻
楊子哭停雲歴數死生友首哭台州帥再哭江州守三
哭天水頭四哭淮渦口五哭六哭餘英風復何有確山
截罵舌宛湖沈斫首嗟嗟徇國臣培養百年久猛去晉
終背彧死魏何咎而况鳴吠才蠢蠢小鷄狗弋鴻羽旣
怯釣魚餌滋誘根撥那望實蒂分尚懷藕珠雀既失彈
火鼠重被垢長抱中土心相詫模棱手外壺宜倒戈中
薄肯敝笱祝宗祈未死循墻駭還走長涕未上書窮辭
空還酒驚見夢菴詩一首洒百醜大義揭日月孤忠縣
畎畝亂厭出下泉戹極還易(闕)褱君郭泰交夜柈飣春
韭和君孤憤章澆致酒一斗
夕陽亭
夕陽亭馬超超車驅驅問高貴今何如夕陽亭行且止
白沙一信南風起千載髑髏夜生齒項成大府攝鬼豪
論功闕翦當塗高竹書小兒旣有罪夕陽老魅誅何逃
於乎桐宫空斃金屑斝鴛鴦榼中牛繼馬
(鐵崖古樂府外有詠史詩門人顧亮所編多吳編所未載者鐵崖樂府自吳復章琬所編者名曰鐵雅而)
(詠史詩又名為鐵史云)
大健兒(唐太宗常曰當今名將惟李勣道宗萬徹而已勣道宗雖不能大勝亦不大敗至萬)
(徹非大勝即大敗徹自建成敗後嘗隱於終南山晚節再出乃為房氏不肖子所陷君子惜之)
燉煌有力士自稱大健兒氣吞黃狼纛義扶白鵲旗李
家春宫子去逐春宫起海池敵虬髯不議眞天子天子
親評三大將鴨綠歸來肆驕宕快刀不斫兩牝妖躄足
甘為羣鼠葬老荆盗弄金烏丸手持血日夢中還何如
短衣疋馬射猛虎老死不出終南山
孔巢父
孔巢父竹溪流竹溪之水可飲牛胡為去干肉食謀孔
巢父盍歸來(叶)河北虎幸斃河中虎方威孔巢父不歸
去十年東海迷煙霧釣竿空負珊瑚樹
警枕詞(吴越王錢鏐自少在軍中夜未嘗寐倦極則就圓木小枕或枕大鈴寐熟輒攲而寤)
(名曰警枕置粉盤于卧内有所記則書盤中比老不倦或寢方酣外有白事者令侍女振鈴即)
(寤時彈銅丸于樓牆之外以警直㪅者嘗微行夜叩北門吏不肯啓關曰雖大王來亦不啓乃)
(自他門入明日召北門吏厚賜之)
不睡龍醒復醒珊瑚圓木搖金鈴五花寶簟芙蓉屏銅
盤雪粉香淺清樓牆銅彈飛霹靂夜半㪅奴起辟易圓
木功無與敵吳越封疆平地闢四世三王安衽席
三閣圖
金陵新閣空中起虎踞龍蟠鳳雙掎沈檀雕柱闞玉螭
麗華吹笙綵雲裏水晶簾空濾明月三十六宫白于水
紅塵巴馬四百秋(梁末童謠)五城步障五花毬綵繒山頭蓋
宫殿山前十二銀潢流健娥五百曳錦纜金蓮吐影上
下金銀州二三狎客混歌舞中有酒悲淚如雨嘉州諷
諫三閣圖秦川别幸千花株回鵑隊鴉羣呼夜半卷土
昌瀘渝黃茅縳髻口銜璧草降表王中書嗚呼玉樹聲
中作唐虜門外崇韜是擒虎
李鐵鎗歌(并序)
鐵鎗封萬戶至正壬辰七月二十日破賊于杭予嘗
歌以美之是年九月不幸死於昱關復為歌些之
李鐵鎗人之傑將之強手持鐵鎗丈二長鐵鎗入手烏
龍驤龍精射之落攙搶皇帝十有二載秋七月紅兇西
來宼西浙防關健兒走惶惶鐵鎗一怒目眥裂十萬赭
衣暗城闕鐵鎗烏龍去明滅須臾化作風雨來淨洗銅
城滿城血嗚呼殪猰㺄屠封狼鐵鎗之鋒無與當胡為
將星昨夜墜昱關鐵鎗一折天無光天無光人倀倀雲
臺倚天雲潛傷天子贈忠良祠以血食冬青鄉嗚呼歸
來乎鐵鎗
鐵城謠(并序)
張司業有築城詞嫌其嘽緩無沈痛迫切之警今補
之
蒸土築城城上鐵北風一夜吹作雪君不見銅駞關外
鐵甕堆中填白骨外塗血髑髏作聲穿鬼穴銅駞崩鐵
甕裂(又鐵崖杵歌云亟亟城城城亟成小兒齊唱杵歌聲杵歌傳作睢陽曲中有哭聲能陷城疊疊石石)
(石㠂㠂立竿作表齊竿旄阿誰造得雲梯子剗地過城百尺高其詩音調悽苦用意與此相近)
冬青塚篇
老羝夜射錢塘潮天山兩乳王氣消秃妖尚壓龍虎怪
浮圖千尺高岧嶤文山老客智且勇夜舟拔山山不&KR0978;
江南石馬久不嘶塚上冬青今已拱百年父老憤填胷
不知巧手奪天工冬青之木鬱蔥蔥六檟㪅樹蒲門東
盲老公(伊喇布濟克臺長戊戌十月二十三日黨海寇用壯士椎殺之穆爾古蘇將黃中禽拜)
(珠盡戮其家)
盲老公侍御史崇臺半面呼天子白米紅鹽十萬家鳳
笙龍管三千指門前養客皆夭驕一客解散千黃苗太
阿之枋忽倒擲槌殺義鶻招羣梟一客死百客辱萬夫
怒一夫獨生縳老盲來作俘百口賤良一日戮獨遣小
娥年十五腰金買身潛出戸䭾作倡家馬
銅將軍(刺偽相張士信丁未六月六日為龍井砲擊死)
銅將軍無目視有準無耳聽有神高紗紅帽鐵篙子南
來開府稱藩臣兵強國富結四隣上禀正朔天王尊阿弟
柱國秉國鈞僭逼大兄稱孤君案前火勢十妖嬖後宫
春豔千花嬪水犀萬弩填震澤河丁萬鍾輸茅津神愁
鬼憤哭萬民銅將軍天假手疾雷一擊粉碎千金身斬
妖蔓拔禍根烈火三日燒碧雲鐵篙子面縳西向為吳
賓
周鐵星(張氏亾國亾於其弟士信趣亾於毒斂臣周侲侲山陽鐵冶子以聚斂功至上卿伏)
(誅日曰錢榖鹽鐵籍皆在我汝國欲富當勿殺我主者怒曰亾國賊不知死罪尚敢言是耶速殺)
(之吳人快之或手額謝天曰今日天開眼也)
周鐵星國上卿談申韓為法經釘箠杖為國刑千倉萬
庫内外盈十有三賦爭科名周鐵星鞭筭箕歛無時停
開血河築血城血戰艦血軍營刮民膏嗍民髓六郡赤
骨填芻靈齊雲倚天一日傾鐵星亾國法當烹尚將六
郡金谷數丐死萬一充虞衡嗚呼周鐵星十抽一椎百
萬釘誓刳爾髏作溺罌鐵星碎地啟瞶天開顭(音盲)
蔡葉行(刺佞倖臣蔡文葉德張氏亾國由大弟致此實由二佞丁未春二佞伏誅于臺城風)
(乾其尸于秤刑者一月)
君不見偽吳兄弟四六七十年強兵富金榖大兄垂旒
不下堂小弟秉鈞獨當國山隂蔡藥師雲陽葉星卜朝
坐白玉堂莫宿黃金屋文不談周召武不論頗牧機務
託腹心邊策憑耳目弄臣什什引膝前骨鯁孤孤内囚
牿去年東臺殺普化今年南垣殺鐵木鳳陵剖棺取舍
珠鯨海刮商劫沈玉粥官隨地進妖豔籠貨無時滿坑
谷西風卷地來六郡下披竹朽索不御六馬奔腐木那
支五樓覆大越先罪魁餘殃盡孥戮寄謝悠悠佞倖兒
福不盈眦禍連族何如吳門市賣藥賣卜餓死亦足
金盤美人(刺偽駙馬潘某潘娶美娼凡數十内一蘇氏才色兼美醉後尋其罪殺之以金)
(盤薦其首于客宴絶類北齊至事國亾伏誅臺城投其首于溷)
昨夜金牀喜喜薦美人體今日金盤愁愁薦美人頭明
朝使君在何處溷中人溺血骷髏君不見東山琵(音弼)琶
骨夜夜鬼語啼箜&KR0585;(北齊主納娼婦薛氏清河王岳嘗因其娣迎之至第主怒殺其娣薛)
(甚寵于帝久之主忽思其與岳通斬首藏于裹出東山宴飲探其首投于盤支解其屍弄其髀為琵琶復收髀)
(流涕曰佳人難再得載屍出葬主被髮步哭送之)
老客婦謠(一作鍼線婦)
老客婦老客婦行年七十又一九(一作鍼線婦鍼線婦黃塵滿面蓬滿首)
少年嫁夫甚分明夫死猶存舊箕帚南山阿妹北山姨
勸我(一作予)再嫁我(一作一)力辭涉江(一作水)采蓮上山采蘼
(一作薇)采蓮采蘼(一作采薇采蓮)可以療饑夜來道(一作昨日偶)過娼
(一作閶)門首娼(一作閶)門蕭(一作諠)然驚(一作嗤)老醜老醜自有
能養身(一作養身自有能)萬兩黃金在纖手上天織得(一作繡出)雲
錦章繡成願補(一作玄黼)舜衣裳舜衣裳為(一作與)妾佩(一作立)
古意(一作節)揚清光辨妾不是邯鄲娼
(明太祖初即位遣翰林詹同奉幣徵維楨維楨賦此詩同為作老客婦傳維楨又有詩曰皇帝書徵老秀)
(才秀才懶下讀書臺商山本為儲君出黃石終期孺子來太守枉于堂下拜使臣空向日邊回老夫一管)
(春秋筆留向胷中取次裁宋景濂詩云不受君王五色詔白衣宣至白衣還蓋記其實也)
邯鄲美人二首(為趙娘賦也)
邯鄲市上美人家美人小襪青月牙繡靴對著平頭鴉
平頭鴉蹋場下包銀壺䭾細馬
裙翻柳脚垂青空水花吹亂秋芙蓉須臾氣喘如渴虹
如渴虹索銀癭轉轆轤飲金井
二月十二日玉山人買百花船泊山塘橋下呼瓊
花翠屏二姬招予與張渥叔厚于立彦成游虎阜
俄而雪霰交作未果此行先以此詩寫寄就要諸
公各和
百華樓船高八柱主人春游約春渚山塘橋下風兼雨
正值灌壇西海婦桃花衖口小蠻孃腰身楊柳隨風揚
翡翠屏深未肯出蹋歌直待踏春陽喜聞晴語聲谷谷
明朝豫作花游曲小蠻約伴合吹笙解調江南有于鵠
乙酉四月二日與蔣桂軒伯仲諸友同泛震澤大
小雷望洞庭之峯吹笛飲酒乘月而歸蓋不異老
杜坡仙游渼陂赤壁也舟中各賦詩余賦二十韻
為首唱
江國春歸夏云孟十日五日風雨横具區擺闔浪如山
吳兒善泅并敢榜今朝氣候昨不同湖頭無雨兼無風
小施祠前棹謳發樓船下水如游龍大雷不動小雷伏
銀海空青光奪目魚龍百怪暫祓除平展輕綃三百幅
牙檣五兩空中舉陳瀆村中過撾鼔燒筍既憩彭城灣
采蓴復渡楊家浦中流颶發占莫徭須臾鯨浪吼蒲牢
長年捩柁稱好手小腰失箸生寒毛蔣家二仲素奇士
更有登高羊叔子老崖鐵笛上青雲玉龍穿空卷秋水
船頭可奈風水何拔劒擬斫生蛟鼉人生哀樂固相半
神靈涉意母過多鴟夷入海人不識漁媪漁王配寒食
鄉里小兒舞竹枝乞與神童舞銅狄我聞洞庭之峯其
橘大如斗剖而食之見奕叟弱水不隔天表流獨我胡
為牛馬走五湖挂席從此首
題楊妃春睡圖
沈香亭前燕來後三郎鼔中放花柳西宫困人春最先
華清溶溶煖如酒雪肢欲透紅薔薇錦襠卸盡流蘇幃
小蓮侍擁扶不起翠被卷作梨雲飛蟠龍髻重未勝綰
燕釵半落犀梳偃晚漏壺中水聲遠簾外日斜花影轉
琵琶未受宣喚促睡重黎腰春正熟不知小䙀思塞酥
夢中化作銜花鹿
素雲引為玄霜公子賦(玄霜璜溪吕氏月臺名也)
清河美人姑射神夢中認得梨花雲朝朝暮暮不肯雨
璚枝玉葉光輪囷靘妝不染胭脂水輕歌欲遏鸞笙起
五花細馬䭾春風羅帶飄颻白鷴尾柔情易逐綵霞空
半掩春衣嘶玉龍九點峯前指歸路家住松陵東復東
桃葉桃根春已暮又逐飛花度江去梨園昨夜春雨多
回首孤飛在何處何處孤飛去復來直是玄霜百尺臺
和楊孟載春愁曲之什
小樓日日聽雨卧輕雲作團拂簾過金黃楊柳葉初勻
雪色棠梨花半破東家蝴蝶飛無數西隣燕子來兩箇
玉關萬里尺書稀春風不似春愁大(一作羞殺牡丹如斗大)
送曹生之京
十載辭京國常懷玉筍班鳳麟游璧水虎豹啟天關海
樹分秦雨江雲隔楚山壯游須努力况子正紅顔
題蘇武牧羊圖
未入麒麟閣時時望帝鄉寄書元有鴈食雪不離羊旄
盡風霜節心縣日月光李陵何以別涕淚滿河梁
送用上人之金陵
東土帝王州高僧汗漫游(闕)衣收夜雨洗鉢渡江流草
發金銀穴花飛霹靂溝攜詩見短李應下讀書樓
送楊生琰歸溧陽
之子吾同姓相逢已道南春衣彫白苧佳樹長黃柑雨
淡潛龍寺天清漂女潭蒲公讀書處白石有新菴
翡翠巢
羅浮花使先春到來傍玉樓深處巢舞雪豔翻楊柳絮
歌雲輕壓海棠梢屏開時露鴉頭襪絃斷應銜鳳觜膠
却笑雪衣娘太劣雕籠深鎖未全教
席上賦
蘿洞蘭煙繞燭微三更三點妓成圍魚吹綠酒常雙躍
鴈列瑶箏不獨飛隔座送鬮喧中射當筵呼摻促更衣
雞嗚樂極翻悽斷闕月纖纖照影歸
嬉春體五首(錢塘湖上作一云賦俏唐體遺錢塘詩人學杜者)
今朝立春好天氣况是太平朝野時走向南隣覓酒伴
還從西墅買花枝陶令久辭彭澤縣山公秪愛習家池
宜春帖子題贈爾日日春游日日宜
西子湖頭春色濃望湖樓下水連空柳條千樹僧眼碧
桃花一株人面紅天氣渾如曲江節野客正是杜陵翁
得錢沽酒勿復較如此好懷誰與同
何處被花惱不徹嬉春最好是湖邊不須東家借騎馬
自可西津買蹋船燕子繞林紅雨亂鳬雛衝岸浪花圓
段家橋頭猩色酒重典春衣沽十千
入山十里清凉國三百樓臺迤邐開岳王墳前弔東渡
隱君寺裏話西來接果黃猿呼一箇探花白鹿走千迴
風流文采湖山主坡白應須屬有才
楊子休官日日閒桐江新棹酒船還叮嚀舊客兼新客
漫浪南山與北山好懷急就一斗飲佳人能作五絃彈
君看此地經游輦彷彿春風夢未殘(玉山主人云所謂嬉春體即老杜以)
(江上誰家桃柳枝春寒細雨出疎籬為新體也先生自謂代之詩人為宋體所梏故作此體變之云)
又湖州作四首(書寄班恕齋試温生筆寫入前卷)
三月三日雨新晴相邀春伴冶西城即倩山妻紗帽辦
更煩小將犢車輕好語啼春秦吉了仙姿當酒董雙成
憑君多唱嬉春曲老子江南最有情
五十狂夫心尚孩不容俗物相填□興來自控玉蹄馬
醉後不辭金當杯海燕來時芹葉小野鸎啼處菜花開
春衫已備紅油蓋不怕城南小雨催
長城小姬如小憐紅絲新上琵琶絃可人座上三株樹
美酒沙頭雙玉船小洞桃花落香屑大堤楊柳埽晴煙
明朝紗帽青藜杖更訪東林十八仙
湖州野客似玄真水晶宫中烏角巾得句時過張外史
學書不讓管夫人棋尋東老林中橘飯煑西施廟下蒓
無雨無風二三月道人將客正嬉春
無題效商隱體四首(與袁子英同賦)
當軒隊子立紅靴龜甲屏風擁絳紗公子銀瓶分汗酒
佳人金勝翦春花曲調青鳳歌聲轉觥進黃鵝舞勢斜
五十男兒頭未白臨流洗馬走紅沙
主家院落近連昌燕子歸來舊杏梁金埒近收青海駿
錦籠初教雪衣娘卷衣甲帳春容曉吹笛西樓月色凉
今夜阿鴻新進劇黃金小帶荔枝裝
二月皇都花滿城美人多病苦多情一雙孔雀銜青綬
十二飛鴻上錦箏酒掬珍珠傳玉掌羹分甘露倒銀罌
不堪容易少年事(一作潘郎老)爭遣狂夫(一作施朱)作後生
天街如水夜初凉照室銅盤璧月光别院三千紅芍藥
洞房七十紫鴛鴦繡靴蹋踘句驪樣羅帕垂彎女直妝
願爾康強好眠食百年歡樂未渠央
和蔡彦文題虞伯生張伯雨倡和帖
髯駕已聞攀鼎水劫灰又見話昆池劒藏玉几山中記
筆紀玄卿天上碑舊譜紫霞吹鶴骨新章白雪寫烏絲
逃身我未學仙去何處還丹日月遲
送理問王叔明
金湯回首是邪非不用千年感令威富貴向人談往夢
干戈當自息危機雄風豪雨將春去剩水殘山送客歸
聞說清溪黃鶴在鶴邊仍有釣魚磯
丹鳳樓
十二危樓百尺梯飛飛丹鳳五雲齊天垂翠蓋東皇近
地拂銀河北斗低花靨秋空戎馬順神燈夜燭海雞啼
仙童與報麻姑會應說蓬萊水又西
夜坐
雨過虚亭生夜凉朦朧素月照芳塘螢穿濕竹流星暗
魚動輕荷墜露香起舞劉琨肝膽在驚秋潘岳鬢毛蒼
候蟲先報砧聲近不待蓴鱸憶故鄉
悼李忠襄王
羅山進士著戎衣淚落神州事巳非百二山河驚易改
三千君子誓同歸天戈已付唐裴度客匕那知蜀費褘
賴有佳兒功業在東人重望捷淮淝
聞定相死寇(丙申六月死京口)
三朝勲舊半彫零京口雄藩孰老成可是叔孫祈欲死
(託吉柯)喜聞先軫面如生東園草暗銅駝陌北固潮平鐵
甕城珍重子儀誰可繼三軍氣色倍積明
書錢唐七月甘三日事(至正丙申)
兒童十日報日鬭前後妖蟇生燧光(十日夜月食如紅銅)瓠子勢
方吞鮓甕(瓠子苗氏人也鮓甕地名)蘄州血已到錢唐(宋謠云惟有蘄黃兩州血)
(至今流不到錢唐)火鰍東製千尋鎖鐵馬西馳半段搶(老左老童)紫
微老人迷醉眼綵紅猶挂米鹽商(自吳門被寇鹽米不通寇入杭先三日運)
(餉至省臣喜為之挂紅)
和盧養元書事二首
中原煙火半丘墟樓櫓相望白下孤蕃厮夜歌銅鈷䥈
蠻酋春醉錦廜㢝北征解賦盧才子西事時談劇霸都
莫上姓名丞相府老夫著論學潛夫(先生有救時論二首曰人心論巨室)
(論及丞相長書一通皆不出名氏投于政事堂)
年年苛吏傷王政往往紅&KR2150;叛教條漳水有時生小草
洞庭無地種餘苗伏龍雛鳳應勞訪綺季黃公底用招
聞道紫樞開錫燕寶釘大銙賜天驕(時哈相招東南二處士)
多景樓
極目心情獨倚樓荻花楓葉滿江秋地雄吳楚東南會
水接荆揚上下流鐵甕百年春雨夢銅駝萬里夕陽愁
西風歴歴來征鴈又帶邊聲過石頭
新省呈石相及藩參諸公
大省新開方岳重人間第二紫微垣丹池鳳浴江湖淺
温室花開雨露繁天柱星辰高北極海門日月遠東藩
相君大業憑誰賦白髮詞臣詔立言
至正廿三年四月淮南王左相微行淞江步謁草
玄閣夜移酒船宴閣所
微行誰識王丞相草履過門如野人太史遥遥瞻紫氣
老夫急急裹烏巾子陵故友終辭漢張禄先生又入秦
休說五湖天樣闊扁舟何處不容身
送玉笥生往吳大府之聘兼簡國寶樞相賓卿客
省
近報淮吳張柱國樓船遣使聘嘉賓漢家自有無雙士
趙客何勞十九人天上瓊花回后土江南杜宇到天津
若逢吕相煩相問應有奇書痛絶秦
送吕左轄(名珍)還越
保障南藩第一功未容若木挂雕弓露書誓翦金牀兔
壯氣平吞黑槊公萬里天威龍虎北五雲佳氣鳳皇東
麥城又報捷書至江上將軍是吕蒙
送僧歸日本
東風昨夜來鄉國又見階前吳草青金錫躅空靈鳥逝
寶珠嗅海毒龍腥車輪日出扶桑樹笠蓋天傾北極星
我欲東夷訪文獻歸來中土校全經
芝雲堂分韻得對字
窮冬積繁隂快雨不破塊問途玉山下繫船桃溪匯主
人聞客來把酒欣相徠窈窕雙歌聲嬋娟兩眉黛談笑
方云云妍媸各成態憶昔獻策時日炯重瞳對下馬宴
瓊林宫花出西内俯仰三十年同袍幾人在明當理行
舟天遠征鴻背那能事煩劇曉出星猶戴行當謝冠冕
歸荷(一作理)山陽耒
湖光山色樓
仙家十二樓俯瞰芙蓉渚象田耕玉煙龍氣生珠雨鳳
麟遠水接空濛小瀛夜折逢萊股蘭臺美人能楚語十
三鴈急孤鸞舞仙人醉騎黃鶴來酣揮落日使倒迴翦
取璚田一稜歸滿天鐵笛走春雷
玉山草堂雅集又題
我常被酒玉山堂風物于人引興長銀絲蓴薦野鴨炙
(一作段)金粟瓜取西楊莊山頭雲氣或成虎溪上仙人多
訝羊何處行春柘枝鼔閬州竹枝歌女郎
奉謝玉山假僦屋
玉山長者有高義乞與山人僦屋金駟馬一時皆上客
青娥三日有遺音西山湧海當秋後南斗流江入夜深
更報大茅張外史興來須抱小雷琴
春日有懷玉山主人
梨花枝外雨冥冥宿酒朝來尚未醒倚砌宜男偏婀娜
隔窗鸚鵡太丁寧紫鸞簫管和瑶瑟金鴨香爐倚繡屏
青李來禽臨已徧定從白鵠授黃庭
懷玉山一首書珠簾氏便面
五月江聲入閣寒故人西望倚闌干珠簾新卷西山雨
第一峯前獨自看
湖上感事漫成四絶奉寄玉山
湖水碧于天湖雲薄似煙鴛鴦不驚亂飛過岳墳前
湖水明于鏡湖泥濁似涇祗應萇血在染得水華清
海嶠浮西目關梁轉北風蘇郎書未返愁絶鴈來紅
將石星空墮靈山鳳不飛惟餘灞頭水西去復東歸
與客登望海樓作錄寄玉山主人
蜑子雨開江上臺江頭野老不勝哀蜃將樓閣空中落
鰌引旌旗月下來保障許誰為尹鐸事諧無復問文開
可憐歌舞舊城闕又是昆明幾劫灰
嫋嫋秋風起洞庭銀州宫闕渺空青客星石落江龍動
神馬潮來海雨腥弱水無時通漢使赭峯何事受秦刑
遠人新到三韓國中土文明聚五星
同郯九成過玉山舟中聯句
城角初升旭日暹舵樓東向起遐瞻鼇頭直下癡雲暗
(楊)鷁尾徐開破浪恬野色微明金水曲(郯)清江隱見玉
山尖雨收幕燕簷牙起(楊)風颭檣烏帆腹添波影白翻
鷗箇箇(郯)燒痕青出麥纖纖弋來野鶩毛全蜕(楊)笱得
冰魚口尚噞解籜上萌蓮菂苦(郯)潑醅新盎蜜脾甜避
船好鳥機先識(楊)入座江花手自拈未必江山惟客有
(郯)也知吏隱許吾兼桃花不隔仙源路詩就寧辭晷刻
淹(楊)
席上作
江南處處烽煙起海上年年御酒來如此烽煙如此酒
老夫懷抱幾時開(戴冠濯纓亭筆記張士誠據姑蘇元主以上尊酒賜士誠士誠設宴以饗)
(使者楊廉夫與焉即席賦詩云云士誠得詩甚慚)
元詩選初集卷五十六
