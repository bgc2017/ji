元詩選初集卷三十一庶吉士顧嗣立編
黃侍講溍
溍字晉卿婺州義烏人生而俊異學為文頃刻
數百言弱冠西遊錢塘得見遺老鉅工宿學益
聞近世文獻之詳還從隠者方韶父游為歌詩
相唱和絶無仕進意延祐開科登進士授寧海
丞至順初以馬祖常薦入應奉翰林文字轉國
子博士出提舉浙江等處儒學亟請侍親歸俄
以祕書少監致仕至正七年起翰林直學士知
制誥同修國史擢兼經筵官陞侍講學士同知
經筵事累章乞休不俟報而行遣使追及十年
夏得請還南七歲而卒年八十一贈江西行省
參知政事追封江夏郡公諡文獻所著有日損
齋藁三十三卷筆記一卷宋景濓曰先生素行
挺立貴而能貧遇佳山水則觴咏其間終日忘
去雅善真草書為文布置謹嚴援據精切俯仰
雍容不大聲色譬之澄湖不波一碧萬頃魚鼈
蛟龍潛伏不動而淵然之色自不可犯世之議
者謂先生為人高介類陳履常文辭温醇類歐
陽永叔筆札俊逸類薛嗣通歴事五朝嶷然以
斯文之重為己任與臨川虞集豫章偈傒斯同
郡柳貫齊名號儒林四傑合而觀之待制之才雄
肆而侍講之思峻潔一時才士如王禕宋濓輩
並出黃柳之門而滙為一代文章之盛殆亦氣
運使然者矣
效古五首
上山見明月下山月相隨月豈知愛我我行自見之故
山日以遠故人不可思殷勤謝明月願爾無時虧
女美衆所悦士窮世所輕輕重安足言泥盡水自清淮
隂初寄食曲腰胯下行季子黃金多妻嫂來相迎自古
已復然歎息空吞聲
擊石乃有火石火光不揚攀天亦有路天高路何長嵯
峨萬古雲下覆歌哭場富貴誠足多貧賤不可忘
落花隨風吹各自東西飛花飛既不息水流復無極同
生不同歸能勿異顔色木生則有枝豹死則有皮悠悠
岐路間多言亦奚為
飲酒莫盡醉盡醉無餘歡讀書莫弔古弔古多悲酸蕭
艾蔽中野白露摧芳蘭鳳飢不得死鴟梟食琅玕去去
復去去采芝青雲端
晚晴
洩雲散積雨林木含餘清披衣有竒懷偶從村叟行新
晴遠峰麗夕隂孤花明曠日固所虞聊兹息營營
夜歸
空山四寥寥落日翳榛楚蜿蜒草中徑躡屩度寒雨楠
杉窈深黑忽忽疑休虎林窮澗水明稍聽歸人語
陪諸老夜飲
世故不可料忽若浮雲移坐令百年内顛倒殊歡悲顧
惟我與公異代同一時覽古既深慨撫今亦餘噫長川
去悠悠青山莫委蛇向來遠遊意我行方遲遲咄哉有
志士卒歲恒寒飢况復託渺茫欲與千載期盈虚信天
運廢興豈人為願公姑舍是一觴聊可持
讀忠簡宗公遺事
公初起滏陽艱危屬多壘蒼然國家意委身干戈裏隂
飇捲翠華朔雪披南紀悠悠虞淵日力盡揮不止寅恭
秉齋鉞際會開朱邸長安付馮異漢業中興始宮庭數
汎埽蹕路無荆杞疚心望鑾輿感激涕如水上表方出
師嗚呼孔明死晏安不可懷肉食毋乃鄙巨舟竟未焚
三語猶在耳蕭然舊祠下碧草垂階戺登堂挹光儀赤
舄仍几几千載墮淚碑一夫敢殘毁傳家有遺書敘事
非虚美勖哉慎失墜庶以禆信史
西峴峰
層雲抱春岑急瀨洩嵌竇脩蹊入窈窕衆綠蔚以茂名
亭標水樂柱折荒碑仆幽尋得緇廬亂石扶結構青精
午堪飯碧澗寒可潄平生慕真賞及此成邂逅冥探指
絶頂有路忽通透緣蘿度蒙密翠氣濕衣袖寄身泬寥
内下睨人寰陋清謳雜風竹大嘯落巖狖東峰在眉睫
可望不可就同遊却何時瑶草春已秀
夜興
秋氣入病骨殘夢翛然驚芭蕉葉間露風過皆成聲攬
衣泬寥内搔首天河横飢蟲語不休中宵誰汝令孤鴻
亦何苦犯霜度微明悠悠念羣動百感忽我并大化儻
不爾吾其免營營
陳生詩
陳生少也孤秉志何軒軒讀書奉慈母承顔郁春温兀
然處膝下不間晨與昏叢叢萬井中陳生深閉門暉暉
百花時陳生不窺園常恐去左右或乖覆育恩一朝抱
長痛飛霜隕秋萱鹽酪不入口日夜涕傾盆欲娶弗及
養矢言終不婚尚賴百歲後兄子父所孫朝來游子衣
忽逐東風翻世方醉糟粕何庸薦犧尊陳生顧謂我是
事安足論幸託山水窟放情詠蘭蓀嗟今學步者觸險
爭飛奔願爾利鋤钁深斸六籍根願爾進竿艪高㴑百
聖源源長流自遠根大枝乃蕃勿搖崔嵬筆誇作礧磈
言弘惟孝與弟百行兹其元咄哉行勿休日月方沄沄
贈言豈予敢情真覺辭繁匪為陳生榮庶感薄俗敦
送凌吉叟之杭州教授
浙水西八州維杭實名都古來萬人海逐逐無賢愚以
兹百年後淳朴古不如翩翩誰家兒白馬驕路隅春風
樊樓醉一笑百斛珠亦有朱門家齊謳間吳歈綃綺散
煙霧繽紛被僮奴可憐彼蚩蚩久為紅塵驅頽俗如波
瀾孰障羣流趨又如敗屋壁風雨須人扶博士非冗官
豈即無良圖當令歌舞場化作絃誦區行矣循所務辭
章信其餘春風摻别衣晴沙秀寒蘆何以贈子行白雲
不可呼聊持狂者言用比貂襜褕
晩泊釣臺下
四山環一水遺臺故巑岏那無漁樵居政復不敢安舍
舟衝微雨憑軒俯清灣念昔乘興來無從寄游觀今我
有行役乃爾容躋攀山靈豈愛我為解塵土顔落日奠
蘋藻清風聞珮環幽尋不可極林暝吾當還却去望層
碧孤舟生晚寒
重登雲黃山
兹山實靈竒吐納變舒慘太常闕弗錄名號何黭黮重
華秩山川盛典軼封䃭蒐遺多綸綍蠲潔羅醢酖腐儒
世所貸薄藝守鉛槧無能旅駿奔徒取肆游覽霖潦時
始收天地餘藹晻嵐光乍璘㻞石狀終黤黲行行恣芒
屩往往得鼃坎冒進誠近貪自畫將豈敢久之雰埃豁
秀色坐可攬青熒插鋒鍔翕赩披䓿萏崖奔馬騑騑石
踞虎眈眈高尋指天路幽矚極玄窞前行幾台背後或
兩髦髧緣岡既踸踔登嶺仍輡□舉頭塔廟湧地平忽
如毯天人所食息瓊玖化餘糂林輝寶燈燒風語金鐸
撼敗壁詩者誰漬墨亂濃淡險盡乃復佳疲極復何憾
是節蕤賓初野薦首昌歜煮瀑茶可啜剖石蜜堪噉名
談析毫髮苦語瀝肝膽理冥心自珍機湊首屢頷陽烏
砉西翥衆色齊惨澹崔嵬識楩楠蒼莽辨葭菼莫投僧
所寰鐘鏜鼓紞紞羣居肅不吳共飯聲有嗿廻睨夸奪
場撫事叢百感趨名蛾赴燭逐利魚投摻何時脱火宅
霍若髭去頷綺言息諵諵妙供紛馣馣於焉寄相羊庶
以忘坎壈誰云入道苦餘味需橄欖
秋夜觀書作
閒居感時駛獨學難為功眷言思古人幽懷極忡忡秉
燭起中夜攬卷來清風恭惟千載心皎潔懸無窮氓俗
自升降道妙非汙隆後來亦奚為黑白紛相攻華芳乍
可悦軌轍何由通吾將離言說庶以觀其同所憂明為
累不懼蓄不豐開軒視明河白月當天中怡然掩書坐
夜氣方鴻濛
覽元次山舂陵行有感近事追和其韻以寓鄙懷
惟王始建官民命有所司奈何閱流殍束手無一施屬
者秋夏交上狀殊酸悲赤日紛按行人馬同時疲連阡
見標牓不救飢與羸仍聞恣鞭箠慘忉傷膚皮檢覈須
再三供張常恐遲哀哀鬻兒女貿貿行安之感兹欲無
訴既往何由追尚慚噢咻恩稍緩租税期云胡有倉卒
徵斂更相隨但將充其數肯復計爾貲肉食不自鄙謂
我非敢知棲棲甔石儲剝割無或遺言是鄰壤凶藉此
敷恩慈寧知是州人俟死無他為出語餘喘息行步須
扶持猶令比樂土疾苦喘謂誰俛首州縣間逭責自其
宜况迫大府令聯絡飛符移豺狼方在郊鷹隼宜用時
區區獮狐兔政爾何增虧吾賤不及議為君陳苦辭
石臺分韻得下字
蒼山面長溪勢若飲奔馬層臺跨其脊萬古挹瀟灑登
臨兹惟要朋從未云寡迢迢歴榛莽靡靡眺原野白雲
與翠霧夐在履屐下窮秋向搖落霜菊政堪把賞心孰
無同幽抱欣已寫邈矣千載期銘山傒來者
游西山同頂可立宿靈隠西菴
薄游厭人境振策窮幽躅理公所開鑿遺跡在巖麓秋
杪霜葉丹石面寒泉淥仰窺條上猿攀蘿去相逐物情
一何適人事有羈束却過猊峰廻遥望松林曲前山夜
來雨濕雲漲崖谷縹緲辨朱甍禪房帶脩竹故人丹丘
彦抱被能同宿名篇聊一詠異書欣共讀蹉跎未聞道
黽勉尚干禄夙有丘壑期吾居幾時卜
陳孝子詩
南仲杭陳氏斗龍父所名家臨百丈溪父書傳考亭夫
亦人之子胡獨以孝稱維仲適母盛王實生寧馨盛謂
我已出無殊祝螟蛉仲父諱弗言王卒不自明睠然舍
之去&KR0561;&KR0561;聞泣聲年運日已往頭角稍崢嶸籲天乞隕
滅願以益父齡父没盛亦亡弔影傷孤煢或乃告之故
曰汝王所生王居清湖上去此無十程時仲新捧檄精
廬擬横經悲號棄其官肩輿親奉迎安知世代易人非
餘故城鄰有鶴髮嫗叩之久始譍言我與汝母少小俱
娉婷汝母生汝歸去作江東行不知今在無我老猶零
仃仲也聞益悲贏糧事晨征六年困逆旅冷雨啼青燈
譬彼無母雛投林輒哀鳴永豐有施氏大屋深重扃於
焉得母處一夕相合并母子更抱持淚如九河傾三日
負母還盜賊方搶攘倉皇與之遇白刃紛交横頓首前
致辭覼縷陳衷誠能令激高義相戒勿敢驚仲昔以至
行上天降休禎靈鴈既羣集嘉瓜復冬榮區區彼蝱蟁
豈遂無人情聖人語純孝厥有閔與曾未聞樹竒節謠
頌傳轟轟此道古或希此事今可徵我歌雖云俚庶感
蚩蚩氓
上京道中雜詩(錄八)
發大都
辭親獨行邁遥遥抵京國胡為突不黔驅馬更遠適至
尊有時廵樹羽殷阡陌宿衛必近臣顧問須耆德陋儒
亦何知冗從同執戟草深原野青雨暗關塞黑寥寥盛
年意眷眷游子色一身萬人中敢不思努力
居庸關
連山東北趨中斷忽如鑿萬古爭一門天險不可薄聖
人大無外善閉非楗鑰車行已方軌關吏徒擊柝居民
動成市廬井互聯絡幽龕白雲聚石磑清泉落地雖臨
要衝俗乃近淳樸政須記桃源不必銘劒閣僕夫跽謂
我無為久淹泊山川豈不好但恐風雨惡
槍竿嶺
憶昔賜第歸吾母適初度蹉跎歲月晚今辰乃中路居
人誇具慶游子慚叱馭兹山稱最高揚鞭入煙霧矗矗
多峭峰濛濛饒雜樹﨑嶇共攀援躑躅頻返顧陳情未
成表登高詎能賦獨憐山下水遠向盧溝去
李老谷
緣崖一徑微入谷雙崦窄密林日易昏况乃雲雨積行
人望煙火客舍依山色家僮為張燈野老煩避席未覺
風俗殊秪驚關河隔嚴程不可緩子規勿勸客
赤城
雞鳴秣吾馬晚飯山中行何以慰旅懷赤城有嘉名灘
長石齒齒樹細風泠泠時見巖壁間粲若丹砂明温泉
發其陽撝訶勤百靈前峰指金閣真境標殊庭白道人
跡稀青厓雲氣生信美無少留緬焉起深情
獨石
解鞍及亭午稍欣煙霧收蒼然衆山出歴歴如雕鎪前
瞻一石獨靈宫居上頭頗聞去年夏水激龍騰湫走避
登屋山夜半齊呀咻幸兹溪澗中今作清淺流宴安不
可懷變化誠難求翠華渺在望行矣毋淹留
擔子窪
自從始出關數日走崖谷迢迢度偏嶺險盡得平陸陂
陀皆土山高下紛起伏連天暗豐草不復見林木行人
煙際來牛羊雨中牧颯然衣裳單咫尺異寒燠佇立方
有懷相逢仍問俗畏途宜疾驅更傍灤河宿
上都分院
晨興過桓州旭日生蒼凉舉頭見觚稜金碧何巍煌洪
河貫其前青山環四傍莫投玉堂署鼇峰屹中央升階
旅羣彦官燭分餘光琴冊森在側談笑來清觴列坐無
所為陳詩詠黃唐帝鄉豈不樂父母遠莫將起視雲漢
低垂星爛寒芒南飛有冥鴻邈矣天際翔(右紀行詩本十二首虞伯)
(生題其後云少陵入蜀路﨑嶇故有凄凉五字詩應奉為官隨翠輦固應同調不同辭)
同王章甫待制校文上京八月十五夜宿龍門驛
凉風墮黃榆萬馬皆南馳而我方北首度關及鳴雞石
路更幽阻僕夫慘不怡徐驅待明發泱漭窮煙霏貂裘
者誰子怪我逢掖衣為言霜露多遑遑獨安之我非不
自愛簡書今有期憶昔州縣間折腰向小兒荏苒二十
年白首初登畿同袍如燕鴻去住恒相違悠然慨平生
與世何參差暝投龍門驛高館臨廻溪青崖拱白月水
木含餘輝秋色故瀟灑我行殊未遲相從况魁彦炯若
珊瑚枝衰莫奚足云一觴聊共持
送王鍊師歸四明
飄飄采真侶乃在四明山霞居朝帝所瓊館留人間忽
聞雙鳬舄却向東南還望之若流星邈然不可攀海月
照階戺天風飛珮環我何苦羈旅冰雪生朱顔
湖上即事
垂雲晝濛濛湖面惟一色薄莫風更生際夜雪初積凝
隂勢方盛塵境喧暫息坐久聞挐音忽然破寥闃
題清華亭
名區滙脩渚流望俯平陸飛雨天際來遠峰淨如沐生
香餘晚華繁隂藹嘉木秀色坐可攬終然不盈掬觸景
幽興多接物道機熟誰能與之游食芳飲山淥
曉行湖上
曉行重湖上旭日青林半霧露寒未除鳬鷖靜初散夤
緣際餘景閃倏多遺玩會心乍有得撫已還成歎夙予
丹霞約久兹芳洲畔獨往願易違離居歲方換沙暄芷
芽動春遠川華亂存期乃寂莫取適豈爛漫小隠儻見
招漁樵共昏旦
登錢山望菰城慨然而賦
吳興水為州諸山若浮萍况此一培塿瑣屑世未名所
欣漁樵居乃與緇錫并種竹有萬竿結茅無十楹老僧
解人意蹝履能相迎芳草被行徑朱藤暗巖扃蕭條空
階莫日照莓苔青猶嫌所歴卑未極游眺情聳身白雲
上始見春申城想當高會時樓觀飛青冥竭海薦罍勺
窮山羞鼎鉶安知千載後寂莫無人行煌煌冠蓋區壤
壤狐兔塋歸來朱門客聽此松風聲
雪竇紀遊四首
高人欣相迎山門帶流水風生珠樹間月窺鏡池裏觸
景遂成迷應接殊未已
幽尋指山椒崖傾忽如瀉俯身視木末懸水在足下冥
冥巖岫中宴坐奚為者
詰旦逾西岡草木益深秀梯苔下絶巘坐石看飛溜隂
靈多窟宅欲往不敢又
興移初出山繫纜長汀樹夜來雪已深溪風水難度猶
疑鐘磬音遥遥白雲處
可憐行
紅顔白面可憐子杖藜飢走荒山裏翠眉新婦雪色兒
掩袖嬌啼瘦如鬼道傍朱門照霜戟腸斷汝翁呼不起
金魚象笏供摴蒱紈袴終然愁餓死春風秋月哀思多
嗟汝少年奈老何
崑崙歌寄吾丘子行
翠鸞啼雲天四垂花龍雙雙神姥歸金仙憶君淚如水
昌陽落花青蘂蘂曾城珠闕揚素氛開明狺狺環九門
羲和走馬不待人鯨魚吸海海生塵若有人兮悵脩阻
紫玉參差老鳳語笑揮如意教雲舞雲間鶴雛生兩羽
歸來歸來勿蹉跎秋風吹折玕琪柯
金華山贈同游者三十韻
杖藜初出城西門萬株紅葉如雲屯芙蓉峰前問行路
宛宛一線隨潺湲水聲漸遠山漸近弱蘿纖葛手所捫
須臾横側變峰嶺高岸忽復為平原細泉瀏瀏竹竿直
石樹駢立疑同根剝金敗碧逢廢刹猶以第一名其軒
天明獨去弔遺迹玉女委蜕空丘墦樓居西起望明滅
石扉呀若山之樊罅幽穴險徑沮洳膝行匍匐不得奔
剨觀崖□架寥泬雙龍遶霤蟠蜿蜿紛綸怪狀滿巖腹
熊虎踞伏鸞鳳鶱其餘瑣細無不有形求象索難具言
前趨林麓却下縋俯矚九地窮涯垠青枝翠羽不復辨
但聽風水聲喧喧高燒松炬度其背珠箔忽隨華燈繁
聳身上出指絶頂碧桐高下彌山園遥穿蓬艾蹋雲雨
險艱從此不易論秋毫細路莫容足下瞰不測傍無藩
怪藤如鈎草如劒舉首仰歎愁攀援山翁顧之笑引臂
前牽後接猴與猿馳坑跨谷攲側過背汗喘息逾炰燔
隂沈古洞閟星日雖有寒暑無朝昏却行左轉復深入
愈覺憀慄搖心魂珠纓縹緲現滿月稽首大士天人尊
拂衣逕逐飛鳥下青山出沒波濤翻或云漢人隠身處
彷彿肩背餘苔痕蛇蟠磬折又數里龕巖十丈開墉垣
夜歸草堂殿突兀坐看雲月吐復吞怡然攜手盡文士
頗覺筆下來源源名山石室如可託幸子歲晏來無諼
題李坦之詩卷
神仙中人世莫識政以文章為戲劇李生也復可憐人
手種蟠桃待春色山空歲寒誰念汝青楓墮影霜露白
遠遊賦成一朝去翠蓋雲旗莫何適蓬萊煙霧秋冥冥
鄧君白鹿無消息袖中驪珠三百顆夜深勿近蛟龍宅
金華之山青矗天山人看山忘歲年黃精芝草幸可食
安得與子巢其間石牀醉聽松風眠無為長歌怨如哭
使汝惻愴凋朱顔
苕溪風雨中章德茂同泛
黑風翻江白雨傾檣攲柁側斷人行此時惟我與章子
孤舟蕩漾煙波裏蒹葭蒼蒼楊柳黃浩歌擊舷興彌長
翩然一葉恣掀舞青山白塔頻低昂朝過城南莫城北
舟人問我將誰適章子掉頭作吳語秋水夜來深幾許
忽看大字標竹林寺門對水仍隂隂敲門見竹不見人
竹間翠石何蕭森㢠廻舟少林雨如注四顧冥茫但煙霧
魚驚龍躍吾不知披蓑却入菰蒲去岸傍羣兒拍手呼
笑言狂客世所無嗚呼古人今則無後來視我知何如
為君留此有聲畫題作扁舟煙雨圖
陽山昱上人訪予吳門寓舍求為湘竹詩予辭以
未見竹上人不遠六十里自山中舁其竹而來
好有如此者欣然為賦長句
道人來自陽山麓手攜舊種千竿竹小裁方斛不盈尺
中有瀟湘江一曲未信天工能爾竒不知地脉從誰縮
晴窗翛翛散煙霧眼底森然立羣玉豈期我乃累此君
蒙犯風埃走塵俗故山方遠重愁絶新句未成慚迫促
黃岡之産大中椽政用材美刳其腹願言保此終天年
歲莫山中伴幽獨
杭州送兒姪歸里
空江月滿潮聲怒二兒勇踏潮頭去故園天末渺予懷
夢中識汝歸時路起向江樓遥望汝江上青楓正霜露
凉風颯颯吹汝急櫓搖背指龍山渡翩然一葉舞中流
嗟汝童心得無懼自我西游歴三紀舉目交朋半新故
下車相揖何紛紛白頭朝士猶徒步玄都觀裏舊桃花
見我重來能幾度緬思疇昔仍念汝徙倚闌干日將莫
前潮將斷後潮續層波複浪無重數魚龍出沒相後先
疾雷槌山雨如注隔岸峰巒空復多沙際冥茫但煙霧
計程知汝已登陸息肩弛擔今何處明朝過我三釜山
能勿徘徊起哀慕近聞旱魃肆為虐殺吾手植千株樹
且須為我語比鄰莫遣牛羊上丘墓
番陽周節士歌
周君生長番君里長身俁俁鬚仍美師張先生業孔氏
夏螢冬雪頻繼晷先生愛君不骩骳君謂先生我知已
遭時戰伐多瘡痏賊衆乘之作姦宄郡檄先生俾一洗
先生慷慨為之起曰彼蚩蚩聚蜂蟻兇渠本我家奴爾
我將笞之用折箠披其角毛脱距觜奴挾兵來速如鬼
反噬其主先生死先生諸子俱幼穉周君聞之失箸匕
曰古復讎蓋有禮師長之讎視兄弟我今必也書於士
走告郡府伏以俟府公義之弗敢止授以殳斨與弧矢
或云彼衆我無幾盍募援兵為表裏君奮不顧行益駛
賈勇直前無與比賊窮擲金計何詭得金失賊墮其餌
亟取貪夫尸諸市士氣復振賊乃靡追奔逐北劘賊壘
迅雷不及掩其耳一柵既覆衆柵毁生致賊奴洎妻子
刌其心肺獻俎几告於先王辭亹亹凱旋公庭旗旖旎
散遣部伍歸耘耔天戈耀日方南指郡將效死弗拜跪
周君堂堂衆所恃人咸謂君今可仕細書降表僅尺紙
大哉公侯小刺史君言我本不獲已出為吾師刷讎耻
罪人已得賊已弭東村西落無荆杞不義富貴寧飲水
公毋多談且休矣閉門高卧肉生髀白駒空谷餘四紀
殁葬金潭有廟祀鄉人歲時擊羊豕子暾來與胄子齒
踵門涕泣言如此嗟君壯節甚竒偉播兹歌詩侑哀誄
題醉歌圖
翰林主人天上來布颿不為鱸魚開江湖渺渺天一色
朝光莫靄相徘徊昔賢心賞餘勝處但有水竹無亭臺
碑林久已没荆棘屐齒不復留莓苔後來視今猶視昔
今我不樂何為哉大官馬湩遠莫致鄰翁綠蟻浮新醅
欣然一飲便終夕鼻端氣息如雲雷是間别有一天地
不知何處為蓬萊廻觀方内海一粟醯雞塵甕何喧豗
黃冠祕監太狂態騎鯨供奉非仙才揮毫政要真學士
鋒車流水行相催瑶池曲宴多雨露歸歟酌彼黃金罍
寄方韶父先生
牢落江南賦知音寄渺茫鹿麋行處有芝草夢中香遥
興滄溟闊悲歌白髮長平生今古淚滴破綠蘿裳
雨二首
兀坐九十日雨聲殊未收花時翻益睡茅屋不禁愁生
事吾何望春寒晚故留江波青滿眼萬里付雙鷗
泥潦今如此出門知路難蓬蒿春自長桃李夢曾看未
覺龍公倦誰憐燕子寒青燈耿蕭瑟千載入憂端
寄友人
憐君山水意局促守柴扉故里悲秋草凉風滿褐衣滄
洲斜日晚白社幾人歸寂莫分遥念天寒木葉稀
秋懷二首
天末雲猶去山中歲欲徂周流吾道在歎息古人無野
鵲疑秋樹新駒怯暝途蒼茫念同志微薄忝為儒
稍稍秋河落娟娟宿露微天清江不息野迥樹相依回
首狂歌數驚心昨夢非流螢無思極巧入絳帷飛
憑軒
信有儒冠誤憑軒意欲迷山深風雨惡天闊羽毛低他
日開炎瘴連城送鼓鼙荷殳吾媿爾未敢歎塗泥
風雨
風雨忽如此閉門方晝眠故應為計拙可復要人憐燈
火羌村路桑麻社曲田悠悠今視昔把卷一茫然
社日重過方子踐
東風吹客衣長憶見君時一别驚雲散重來與燕期春
深今雨夕花老去年枝莫待空山裏青燈有所思
聞子踐卧疾
吾子仍多病何人共解顔水聲和藥臼春色閉松關積
雨連三月懷人劇萬山同游况零落浩蕩可追攀
過謝皋羽墓
識子今無日風流可復尋山林餘楚製弟子解閩音滄
海他年夢青天後夜心平生匣中劒零落遂如今
八詠樓
懷古荒碑在登樓晚望賒秋隂垂野薄江勢抱城斜天
地悲游子冰霜感歲華紅塵吹短褐歸興及清笳
明月樓
遺堞何年有飛甍壓上頭鼓鼙分上幕香火望靈湫曲
岸舟如失遥沙樹欲浮登臨且吾土未敢恨淹留
杭州寄子踐(一作壽甫)
樽酒何人共春光著處同乾坤容野馬歲月失飛鴻俗
眼能無白風花故自紅向來常處士早已負諸公
次韻荅子踐
不謂飛霞佩珊然寂莫濱相看今雨夕漸近長年人往
事驚如夢何峰擬卜鄰平生千里駕還往得辭頻
陪仇仁父先生登石頭城
談笑逢諸老登臨失故亭薄游成汗漫高步覺竛竮峽
水通吳白淮山入楚青平生一杯酒及此慰飄零
抱琴
三尺枯桐樹相隨年歲深此行端有意何處託知音隱
隱青山夜寥寥太古心空攜水仙曲更向海中岑
次韻荅陳君采兼簡一二同志二首
默守知存道清言不廢儒身方同木石名已在江湖此
士須前席何人屬後車唯應耕釣者縹緲識霞裾
尚想南歸始簪花出禁闈塵沙迷故步桃李借餘輝有
日酬天造終身返布衣風流成二老巾屨儻相依
送陳養直歸四明
迢迢浙河水同渡不同歸執袂方成别驚帆已若飛野
橋行處酒風雪去時衣瞻望嗟何及天長鴻鴈微
送趙宗吉御史
憶共趨龍禁驚聞正豸冠汗顔居館下矯首望雲端去
路黃河直飛霜白日寒仙舟如可託歸理釣魚竿
初至寧海二首
地至東南盡城孤邑屢遷行山雲作路累石海為田蜃
炭村村白椶林樹樹圓桃源名更美何處有神仙
縹緲蛟龍宅風雷隔杳冥人家多面水島嶼若浮萍煮
海鹽煙黑淘沙鐵氣腥停驂方問俗漁唱起前汀
過永康桃巖
立石平如削飛雲近可梯莫窮千古勝但惜衆山低靈
草經春長珍禽隔樹啼人言舊朝士感事有留題
九日登石頭城
背郭囂塵遠高秋川岳清幽懷初曠蕩陳迹故縱横遥
望龍盤舊長憐蟻穴爭紺園隨處闢粉堞向來傾發草
窺眢井看碑驗故塋門開蒼耳路亭愛翠微名遠樹淮
南出滄江鳥外明人煙川浩渺風物歲崢嶸吹帽仍佳
節傳觴但老兵愚生雜鼃黽浪走媿璜珩去去帆檣盡
蕭蕭蘆葦鳴登高未成賦覽古獨含情政復哀王粲何
堪厭禰衡敝廬滄海曲目斷白雲生
癸酉四月同子長至赤松子長先去遂獨宿智者
之草堂已而子長與正傳俱來同出靈源詣鹿
田遊三洞遠過山橋至灊岳謁故中書舍人潘
公之墓復回智者而别
昔共張公子翩翩訪赤松重來經兩紀獨去宿孤峰古
木蒼陂映禪房側徑通夕隂千嶂黑人靜一燈紅幸及
軒車會寧辭杖履從相看如夢寐健走媿兒童春盡山
仍好林深澗忽窮天低時墮雨寺遠但聞鐘弔古田無
鹿探竒洞有龍幽尋穿䆗窱高步踏玲瓏靈草多成藥
疎篁不作叢嵐光凝晻曖野色在空濛下瞰疑無底言
旋復向東巖阿棲斷礎煙外落飛淙細路緣苔磴危橋
跨石谼泉依山曲曲雲與樹重重巨刹連名岳穹垣護
畝宫倚闌斜日下入室老僧逢零落螭頭黑荒凉馬鬛
封不才待薄祿終古望遺風弛擔雲關裏傳觴雪峽中
追隨尋道侣述作付丈雄急景真流電浮生尚轉蓬後
期觀歲晏來往意憧憧
同劉遂初修撰周伯温編修任大瞻經歴王繼志
架閣西山行香次遂初韻
仙馭賓天久衣冠出此游祗園金地古汾水白雲秋謁
拜陪諸彦躋攀展寸眸始知山水窟近在帝王州深岫
藏青靄平蕪映綠疇層臺臨太液環海象瀛洲粤自遺
弓劒無從望黈旒明庭虚次舍綵纜舊維舟陛戟盈千
列靈輿副九斿祠官偵伺謹中使往來稠備禮兼今昔
求神徧顯幽琅圅開貝葉玉瓚薦黃流肹蠁人天合輝
光日月侔遥看陳羽衛疑是問龍樓花雨繽紛落香煙
泱漭浮重關羅虎兕簇仗擁螭虯去去簫聲遠微微扇
影收清都成夢境塵劫等浮漚歸徑緣湖尾殘陽挂樹
頭舉杯相慰藉分席暫淹留物色迓行轡風寒襲敝裘
廻瞻天路永坐感歲時周戀闕慚衰朽非材墮謬悠詞
休富鴻藻珍贈若為酬
試院同諸公為主試官作
右轄升庸日秋闈獻藝初端居煩坐鎮妙簡備賢書憶
昔興文運惟天啓聖謨教條行九有學業出三餘儒術
俄中否詞場遂久虚綸言何噩噩髦士共于于吐握承
謙德飛揚感壯圖至公留藻鑑成物待洪鑪肅穆華星
聚涵容化日舒誰歟隨計吏行矣聽傳臚橘柚天庭貢
參苓相府儲鋪張須鉅筆衰朽媿荒疎
鳳凰山
滄海桑田事渺茫行逢遺老色淒凉為言故國游麋鹿
漫指空山號鳳凰春盡綠莎迷輦道雨多蒼薺上宫牆
遥知汴水東流畔更有平蕪與夕陽
開元宫
誰使藏舟一夕移紅樓翠幕未全非曾聞帝子乘鸞去
疑有仙人化鶴歸煙逕月明瑶草歇石壇露冷碧桃稀
赤欄橋畔多時立閒看楊花作雪飛
早起
漠漠晴檐散薄雲獨搔短髮立清晨春風入樹無行迹
曉月窺簾欲近人旋覺新吟隨夢寐不知清露濕衣巾
何人正踏長安陌想見看花拂面塵
獨立(一作遣興)
數盡飛花一愴然壯心迢遞夕雲邊十年人事空流水
二月風光已杜鵑過眼青春寧復得汙人黃土絶堪憐
故園尚有平生約可使蒼苔到石田
即事
南陌東阡草色齊愔愔門巷客來稀受風燕子輕相逐
著雨楊花濕更飛綠樹無言春又盡紅塵如霧手頻揮
浮生莽莽吾何計獨立看雲竟落暉
予與劉君師魯為文字交十有四年而固未嘗相
識也兹過武林偶遂良覿有喜而賦
邂逅神交十載餘青楓落月幾愁予何言此日同傾蓋
勝讀平生未見書天上玉堂容可到山中金匱得長虚
故多餘事宜商略可待秋風怨索居
次韻山南先生遣興
稍覺春風入翦裁更無魂夢到塵埃苔枝自送黃昏影
寶篆頻銷白晝灰世態漸應隨日别老懷可復向人開
擁鑪坐聽蕭蕭雪載酒攜琴也莫來
寄朱仲山
異縣關心朔鴈飛酒燈棋雨計頻違寄書全覺嵇康懶
入夢多疑李白非黃葉閉門方寂寂碧雲回首故依依
相逢賴有梅花約試蹋東風走翠微
夏日漫書
枕上初殘柏子香鳥聲簾外已斜陽碧山過雨晴逾好
綠樹無風晚自凉芳歲背人成荏苒好詩和夢落蒼茫
求羊何不來三徑門掩殘書滿石牀
逢葉伯幾
水煙沙雨送歸航楓葉蘆花已十霜瑶曲天風春夢遠
墨池秋草故遊荒碧峰又是新廻鴈白石依然舊化羊
一笑相逢却成别莫雲千里思茫茫
宿賈氏山房
暝色蒼茫赴遠岑獨追燈火下荒潯寒沙細水通幽徑
脩竹高楠走翠隂草草悲歡中夜語悠悠醉醒百年心
石霜煙月寒無寐坐聽疎鐘出二林
過烏傷墓
丹青像設始何年翁仲遺墟自古傳時有北人來下馬
不知秦樹幾啼鵑牧童解指看碑路野衲分耕祭墓田
回首長安西日外茂陵松栢正蒼煙
金陵天津橋(一作金陵懷古)
五雲零落渺天涯陳迹蒼茫日自斜畫角已吹邊塞曲
紅藍新長内園花可憐遺老埋黃壤曾倚春風望翠華
好在北山猿與鶴依然同住舊煙霞
送人歸豫章
已覺棲遲懶曳裾可能為我強躊躇一帆秋色紅塵外
千里江關白鴈初建業水清誰共飲潯陽潮斷定無書
黃金未盡朱顔在莫種桃花學隠居
送韶父先生遊京口
不到南徐三十春好將夢寐弔遺民也知往事如流水
秪想重來是後身棹響官河風色莫雲離野服鬢毛新
舊游偶失扶桑路煩向滄江一問津
寄張如心
謬羡侏儒飽一囊舊游搔首獨凄凉連天斷鴈初沈日
匝地寒花欲有霜聞道為郎須白髮未殊高枕待黃粱
紅顔好在張公子坐聽松風春晝長
余山
春雲牢落鴈無聲沙岸參差石有稜雙屐漫窮芳草徑
一龕長媿白頭僧晴濤閃閃翻孤日山木昏昏卷翠藤
後夜清風滿遥念夢游空指上方燈
龍潭山
二月清江照眼明避風舟楫滿廻汀斷雲挾雨時時黑
密葉藏花樹樹青習隠未成陶令賦行歌聊共屈原醒
碧潭光景無消息坐看魚兒點翠萍
次韻方子踐觀潮
潮生潮落有時休朝莫吳兒幾白頭被髮秪誇迎駭浪
側身寧解障奔流江吹碧瓦人聲曉雲閃朱旗海氣秋
後夜月明天在水有誰能此試登樓
次韻荅蔣春卿
不謂紅塵拂面時軒然談笑一舒眉晴風石鼎浮花乳
夜雨春盤冷碧絲握手遽成三宿戀論心那覺十年遲
酒船漁網歸無計未必山前白鷺知
重遊毗山
十載重來思惘然勝遊邂逅一開顔高林有色煙雲淨
曲徑無香草樹閒漫遣金樽催白日絶憐紅粉涴青山
南朝舊迹今誰記腸斷風流不可攀
花信
已覺尋芳去較遲千林紅紫總紛披幾經夜雨能無恙
試問春風竟不知斜日游蜂應有夢野亭立馬已多時
殷勤却是江南客曾擘冰霜寄一枝
北山歸路呈古心師兼簡方外諸友
尋幽偶向靈源宿却過雲關望翠微初日映空千樹立
驚風繞澗百泉飛舊題歲月人頻異乍别煙霞路易非
幸有潘郎遺事在何時一鉢去如歸
陳山晚泊
一柱孤撐杳靄間人言此是客星山風流百世今誰嗣
應詔諸生故未還荒冢草深迂石路高齋月滿閟松關
窮年漫跡滄江上及此維舟獨厚顔
湖心寺夜坐
蕭蕭凉月滿池臺水檻風櫺四面開一炷殘燈何熠煜
半檐衰柳故崔嵬謬持微祿知無補未謝餘緣得重來
塵土馬蹄何日事可容良夜廢銜杯
題金明宴遊圖
危樓縹緲碧波中曲檻方櫺面面通雲氣傍花如欲雨
柳絲垂地不驚風千年華表人非是九奏鈞天樂未終
更有殘山并賸水煩君回首六橋東
上巖寺訪一公
曉色微茫尚帶星修蹊犖确斷人行獨支瘦竹身猶健
高入重雲地忽平落月正當山缺處細泉頻作雨來聲
上方燈火青林曲隠隠疎鐘一再鳴
題雪竇妙高臺
偶為清游宿梵宫凌晨試上最高峰水翻雪色寒猶落
雲掩丹光遠更重舊有一僧能跨虎近聞三洞盡藏龍
下方車馬應難到煙際惟聽日莫鐘
題觀海圖
昔年解纜岑江上初日團團水底紅鼉吼忽搖千尺浪
鷁飛仍挾半帆風遥看島嶼如星散秪謂神仙有路通
及此棲身萬人海舊游却在畫圖中
送葉仲輿廵檢
重著儒冠望帝鄉翩然一舸犯晨霜秋來髩髮依前黑
日射河流徹底黃此去乘槎須有路可容執戟更為郎
絲綸閣下多知已握手應分滿袖香
送趙繼清潮州推官
相國南遷有故居理官高選出新除承恩特與金魚袋
訪舊爭迎駟馬車春入圜扉庭草暗天低驛路嶺梅疎
鳳池不隔同年面歸及梅花鴈影初
送龍南歐陽縣尹
絲綸閣下半同袍獨上南船去莫招出宰不嫌官俸薄
過家未覺驛程遥長溪白石晴雷轉深洞黃茅毒霧消
想見行春有佳句坐令遠俗變風謠
贈黃資深
凉風蕭蕭吹敝裘三年小作周南留相逢傾蓋盡青眼
肯抱遺經空白頭捧檄定知毛義喜著書非有虞卿愁
春秋決事待公等莫戀寒氈成久游
送陳季和
高齋燈火正蕭條忽溯天風上泬寥共喜彈冠如貢禹
豈期投筆學班超時清桴鼓元無用歲晚弓旌儻見招
雪後江南春水活重來莫厭驛程遥
送張良卿學士之淮南
坐厭流塵拂面紅行攜凉月下青空三千里外揚州鶴
四十年前御史驄先廟鐵衣猶挂壁兒郎玉帳已生風
貞元朝士今無幾歸及花時一笑同
題莫氏山莊圖
旋移小隱傍南峰遠有咸平處士風山態近人猶偃蹇
湖光無雨亦空濛行春杖屨時時到臨水軒窗面面通
别作新亭供戲劇青帘遙曳杏花中
予與江隂何鼎叔鉉别三十六年乃相見於錢唐
感舊述情漫成四韻
月寒霜樹久相依春去風花各自飛遠信已隨潮水斷
故交渾若曉星稀綈袍可戀知誰在青鏡頻看歎昨非
正欲從君共傾倒莫言興盡便須歸
送内史府孫知事還京
春風朱邸雪初消野宿貔貅靜不驕綠水芙蓉分上幕
青雲騕褭度輕軺龍庭會祭包茅貢豹尾宸居珮玉朝
下土微臣今老矣淹留敢望小山招
感舊
華屋山丘不可期峴峰依舊綠參差空懷下榻延徐孺
無復乘舟訪戴逵日莫更聞鄰舍笛歲寒賴有角弓詩
舊遊寂寞成今古冷石秋花處處悲
答友人
芝掌峰前一杯酒别離歲晩遞相望野梅如雪遙入眼
曉鴈連天寒叫霜閉門窮巷燈火冷回首蒼山雲樹長
幾時抱被却同宿媿爾詩筒遠送將
山中偶題
古苔隱石色寒花明藥叢有時白澗雨終日青松風
夜坐
凉風動千里孤坐思滄洲白露洗明月青天此夜秋
金陵客中送友人歸里
青陽河畔杜鵑啼歸路如煙(一作弦)定不迷應到故山叢
桂裏笑人騎馬聽朝雞
有感二首
橘柚青黃照眼垂秋風籬落自紛披頗聞玉食登蠻果
不獨涪州有茘枝
漢室需材拔隱淪販繒屠狗各求伸可憐風雪南山下
别有當年射虎人
葉審言張子長同遊北山智者寺既歸復與子長
至赤松由小桃源登煉子山謁二皇君祠回宿
寳積觀賦絶句十首
天風吹我度崢嶸春著千巒蓊蓊青紫陌紅塵寕有此
十年空負北山靈
芙蓉峰下南朝寺水秀山明兩絶竒更向水窮山盡處
一菴高貯碧雲師
却問仙山去幾程白雲如簇近相迎直須不脫登山屐
行盡松聲與水聲
山中今是太平民尚與人間隔幾塵流水桃花三百曲
莫教重悞武陵人
偶看飛花逐水紅不知身過亂雲東回頭旋覺峰巒别
惟有青天面面同
雙鶴冲天歲月多至今香火壓嵯峨劉郎不是無兄弟
奈此丹雞白犬何
坐愛春泉響翠微玉花吹濕薜蘿衣何人為擘冰壺破
共看青天白練飛
削立城心雙白塔幾疑日月費撐支一朝頓在闌干底
始悟從來見處卑
遙憶仙華鶴髮翁清泉白石滿竒胷若為此日千峯頂
更試平生九節笻
一宿山中竟莫留可能長伴赤松游殷勤好去張公子
休愛人間萬戶侯
次韻章兄雨中
春盡餘寒去却回江天五月未聞雷南風秪在浮雲外
彈折朱弦喚不來
松江舟中偶書
移舟夜泊華亭縣却聽吳歌思渺然最憶澱山湖北寺
白雲堆裏看青天
青山白雲圖
十年失脚走紅(一作京)塵忘却山中有(一作青山與)白雲忽見
畫圖疑是夢冷(一作落)花凉葉思紛紛
桃竹畫眉圖
說盡春愁貌不成翠深紅遠若為情江南有客頭空白
腸斷東風百囀聲
追和景傳新店客舍壁間韻
我夢方酣子遽醒絶絃可復要人聽梨花寒食東風惡
淚盡重山宿草青
灤陽邢君隱於藥製芍藥芽代茗飲號曰瓊芽先
朝嘗以進御云(錄二)
芳苖簇簇徧山阿玉蕾珠芽未足多千載茶經有遺恨
吳儂元不過灤河
春風北苑鬭時新萬里圅封效貢珍羨爾託根天尺五
不勞飛騎走紅塵
次韻虞學士上京道中
欲去仍為一日留玉堂中夜有詞頭歸鞍曉逐南飛鴈
猶及西山半夜秋
水仙圖
翛翛翠羽映鳴璫誰遣乘風過我傍歲晏高堂空四壁
一簾煙雨夢瀟湘
山水圖
老樹無隂石有稜亂山高下白雲層夢中猶識江南路
惟恨舟人喚不譍
海月圖
憶曾夜叩潮音洞海闊天高月正中坐對畫圖如夢寐
六街塵土晝濛濛
瑤池春宴圖
西飛青雀幾時還貝闕琳宫縹緲間筆底春風殊未老
蟠桃積核已如山
東陽縣西道中
柿葉成隂綠滿邨桐花覆地草連雲百年舊事無人記
猶指前朝御史墳
寒食舟中
東風溪水碧漣漣溪上青蘿獨繫船正是落花寒食夜
水煙沙月又鳴鵑
哭御史王公二首
掉頭東下苦悤悤徑挾羣仙入貝宫眼底珊瑚高百尺
釣竿吹折一絲風
膠液中流事可歎海雲飛雨失青天陸郎地下驚相見
應訝來遲二十年
陶學士驛舍圖
一笑相逢亦偶然浪將恩怨向人傳無端更被丹青汗
狼籍春風數百年
宣和畫木石
石邊古木尚青枝地老天荒石不知故國小臣誰在者
蒼梧落照不成悲
題高公畫竹石
木葉蕭蕭半欲空竹竿裊裊不成叢絶憐意匠經營處
都在風煙慘淡中
題金德原所藏元暉小景
牀頭書畫正縱横忽值今朝醉眼醒起向米家船上看
雲山元是舊時青
四皓圍碁圖
當局沈吟只漫勞區區勝敗直秋毫顛嬴蹶項非君事
賴有安劉末著高
集淵明句題李中甫員外稼亭
東方有一士客養千金軀束帶聽鳴雞出則陪文輿代
耕本非望暫與田園疏田園日夢想投冠旋舊墟興言
在兹春新疇復應畬田父有好懷過門更相呼披草共
來往履歴周故居悠悠待秋稼時還讀我書雖未量歲
功棲遲固多娛此事真復樂此語真不虚餞送傾皇朝
歸子念前途前途當幾許直至東海隅古時功名士事
事在中都遙遙沮溺心君情定何如
集淵明句題胡主簿嘉樹軒
孟夏草木長霜露憔悴之藹藹堂前林冬夏常如兹嚴
霜九月中卓然見高枝如何舍此去白日掩荆扉深谷
久應蕪此蔭獨不衰黽勉六九年懷此貞秀姿常恐負
此懷未足為高棲及時當勉勵慷慨思南歸親戚共一
處日夕歡相持披榛步荒墟登高賦新詩坐止高蔭下
一觴聊可揮從今至歲寒縱心復何疑
永嘉王君自製挽歌詞蓋能安死生而未忘情乎
死生者也集淵明句以釋之
自古皆有沒我今始知之居常待其盡逝將不復疑人
生無根蔕去來何依依既來孰不去奄去靡歸期復得
返自然人間良可辭何事空立言念此懷悲棲日醉或
能忘一觴聊可揮且極今朝樂千載非所知
鍾山(以下從風雅補入)
平陸漫千里兹山乃穹然猶憐布金地未即辭喧闐巖
液散珠琲春岡走蜿蜒稍欣陟幽遂登頓衣屢褰路細
石&KR1041;&KR1041;崖深竹娟娟洞扉剨開敞峻峯指中天冥探歴
嶔崟垂蘿弱容牽碧潭隱光怪華雨漂崇筵下睨飛鳥
輩茫茫但蒼煙渺然玄圃期凄凉雲嶠篇休駕將未能
惆悵春風前
敬亭山
昔窺敬亭作今陟裴公寺徵素非始遊賞勝資深詣翛
翛緣水木宛宛交蹊術綠縟澗草豐幽飀松飇駛微鍾
響沓嶂高閣浮花氣聿薰栴檀妙豈愛岑壑媚憑生實
内惕即事多冥契息隂睠枌檟搴芳懷芝桂海嶽期屢
遷石林路深閟經營乖道要迫窄餘物累稽首調御尊
尚飲無生惠
贈别葉審言
昔人稱好士乃有黃金臺黃金亦何物顧用驕賢材葉
生被短褐志力何雄哉北走叫閶闔紅雲指崔嵬終焉
無苟售自保同嬰孩車服非吾榮黃金直浮埃十年今
何官茅屋歌蒼苔豈無琅玕樹鳳飛故低徊一朝脫身
去歘觀雲路開葉君善自愛往矣無嫌猜迷邦古所誚
豈弟貴不回願言吐竒胷落落排風雷尚念窮賤者衡
門守蒿萊
晉卞將軍墓
江左失其御強臣布中區歡娛一以乖狂猘無趦趄黃
屋播草野彤庭交劒殳事樞始誰秉捧首如奔狐偉此
百世士死與二子俱孤衷耿未沫足以孚豚魚義旗果
東指白日開天衢孰最撥亂功之人或其徒伊昔大雅
廢清言鄙文儒禾黍已横委衣冠尚舒徐屹然見砥柱
獨障狂瀾趨大節固如此捐生乃其餘青簡煥遺烈蒼
榛閟幽墟日夕悲吹多天高年運徂世方用骩骳猶將
媿玄虚江濤渺在望雪涕空漣如
贈俞觀光
寒窗讀書吻正悲坐聞剥啄走啓扉衝風踏凍至者誰
俞子訪我由剡谿相逢把臂話移時婦人驚笑羣兒癡
俗物病我不可醫眼明求此珊瑚枝朝來贈我天馬詩
忽然掉頭去莫羈鼻頭氣息干虹霓詎能折腰向小兒
文章技養聊娛嬉策勲聖處今毋遲繄我愛子莫助之
臨岐躑躅徒嗟咨
五月廿日
不擬夫容佩終焉挂寂寥百年多事始千里一身遙巢
燕驚華屋鞲鷹望碧霄蒼蒼叢桂樹愁絶小山招
含香道中
殘日亭猶遠輕風帽易斜稻畦低没鶴草逕曲行蛇經
世知無策謀生會有涯殷勤理黃菊留眼待秋花
客夜偶書
歴歴疎螢度眼明獨搘高枕數殘更薄遊已倦新彈鋏
舊業猶餘未棄檠一雨送晴初月色百蟲專夜故秋聲
情知三十非年少已覺人間有後生
元詩選初集卷三十一
