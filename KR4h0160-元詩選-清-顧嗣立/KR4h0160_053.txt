元詩選初集卷五十三庶吉士顧嗣立編
陳學士基
基字敬初臨海人受業於黃侍講溍從至京師
授經筵檢討嘗爲人草諫章幾獲罪引避歸奉
母入吳以教授諸生南州用兵起行樞密院都
事轉浙江行省郎中參張士信軍進參太尉府
軍事太尉稱王基獨諫止將殺之不果超授内
史遷學士院學士軍旅倥傯飛書走檄多出其
手吳平眀太祖召入預修元史賜金而還洪武
三年卒於嘗熟寓舍所居有夷白齋故以名其
藁金華戴叔能序之曰我朝自天歷以來學士
大夫以文章擅名海内者有蜀郡虞公豫章揭
公金華桺公黃公一時作者涵醇茹和以鳴太
平之盛治學者宗之竝稱曰虞揭桺黃而本朝
之盛極矣繼是而起如莆田陳公之俊邁則有
得於虞新安程公之古潔則有得於揭臨川危
公之浩博則又兼得夫四公之指授近年以來
獨危公秉筆中朝自餘數公淪謝殆盡而得先
生以紹其聲光雍容紆餘馳騁操縱其得之黃
公者深矣叔能與敬初同門故歴數其源淵者
如此
雞鳬行
雞與鳬皆鷇育鳬愛水遊雞愛陸鳬昔未辨雌與雄母
不顧之雞爲伏雞渴不飲飢不啄以腹抱鳬誰敢觸鳬
脫鷇雞鼔翼日日庭中求黍稷啄啄呼鳬使之食鳬羽
日䙰褷一朝下水不顧雞雞在岸鳬在水賦性本殊徒
爾耳雞知爲母不知鳬恨不隨波共生死
白頭公詞
杜陵三月春風煖燕語鸎啼雜絃管落花撩亂紫騮嘶
平樂歸來酒尊滿雨急風篁忽已秋幽鳥多情亦白頭
不隨翡翠(闕)宿却愛夗央水上游春去秋來不知老
安樂即多憂患少綺窗深處語言竒付與紛紛秦吉了
刈草行
原上秋風吹百草半青半黃色枯槁城頭日出光杲杲
腰鎌曉踏城門道門頭草多露未晞爾鎌利鈍爾自知
一人刈草一馬肥馬不肥兮人受笞城中官廐三萬匹
一匹日餐禾一石
新城行
舊城城舊人民新新城城新無舊人舊城城外兵一解
新城城中齊覆瓦萬瓦鱗鱗次第成將軍令嚴雞犬寧
將軍愛民如愛子百賈皆集新城市浙米淮鹽兩相直
楚人之弓楚人得何時四海無荆棘北賈販南南販北
裁衣曲
殷勤織紈綺寸寸成文理裁作遠人衣縫縫不敢遲裁
衣不怕翦刀寒寄遠唯憂行路難臨裁更憶身長短只
恐邊城衣帶緩銀燈照壁忽垂花萬一衣成人到家
邊城曲
莫啟匣中鏡怕見頭上雪莫放弦上箭怕射邊城月邊
城月闕還再圓頭上髮白何由玄君不見自古邊城有
餘樂夜月聯詩晝棋槊至今月照郾城頭相國功名齊
斗牛
秋懷五首
寒暑有代謝人事亦推移蹉跎慨疇昔俯仰念復兹籬
落委秋蔓餘葩含夕姿物化諒難窮吾生知有涯皎皎
碧山侶依依青桂枝相逢恐遲暮悵望起遐思
秋夜何迢迢迢迢(一作搖搖)不能寐起坐彈孤琴寫此千古
意鳴鳳久寂寥猗蘭亦顦顇往聖既莫作後賢孰當繼
獨憐商山翁去去復遐逝空谷亦何有紫芝聊可餌如
何末路中亦墮留侯計羽翼儻不成鴻鵠將垂翅苟可
利生民寧辭暫紆轡區區後世名於翁胡足記
羣動夜已息秋聲適何從仰視天宇高微雲浩無蹤明
月在庭戸河漢上橫從既莫知所始何由究其終我獨
弦我琴微風入疎桐寫作清商調感激意無窮
昨日苦炎暑端居厭煩渴手短河漢高井深轆轤折此
夕秋已清一洗塵世熱紈扇委深笥輕羅換疎葛天運
無停機人生自悲悅急景一以遷流芳遂衰歇洞庭生
微波明河湛初月落葉辭故枝驚鴻亦飄忽爲謝同心
友胡爲久離别
我有一樽酒獨飲不成歡豈無骨肉親悠悠隔河山亦
有平生友合并良獨難古人千載上世遠不能攀何如
與眀月徘徊松桂間月既知愛我流輝照衰顔我亦知
愛月託心同歲寒長願玉宇淨河漢生微瀾四海仰餘
照親友各平安夜夜見明月人人無苦艱此月不可負
此樽不可乾天地等逆旅流年劇驚湍古人雖云遠其
言若芝蘭舉觴以和之對月更盤桓
分省早集懷錢員外蔡都事湯管勾
閒歲涉戎旅終年廢丘壑一爲塵網嬰竟負煙霞約今
晨適公署時暑秋已薄山翠落檐楹湖光映簾幕同袍
二三侶分攜異今昨畏途屬賢勞端居念離索蹉跎媿
衰暮僶俛參畫諾臨事每參差憂時空謇諤覽此山水
勝寫我情慮惡遲子早還歸開樽共斟酌
分署望鳳凰山
秋氣日以佳微雲不成雨青山天際來與我爲賓主飛
龍及舞鳳突兀在庭戶須臾霧靄收草樹粲堪數謇予
麋鹿姿詎意嬰圭組蹙縮匪天眞驅馳漫塵土偶坐屬
無喧晴容湛空宇欲去復踟蹰此意誰當與
發吳門(以下皆辛丑歲張士信出鎮淮安敬初以左右司員外郎往參其軍事而作也)
少壯不解武衰老却從軍將相北出師部伍各駿奔伐
鼓震城闕樹羽隠秋旻水師歘龍驤鐵騎紛雲屯軍容
亦已肅士氣悉欲伸載詠東山什感激爲逡巡顧余麋
鹿姿辱參羆虎羣頽然介胄間見此逢掖臣微祿不逮
養匪材胡足珍驅馳寵辱途俯仰媿君親秋風吹海濤
落木滿江津去去勿踟蹰浩歌天宇新
大江
夏后道九川江源起西極想當疏鑿際毫髮無遺力奔
流赴東海吐納潮與汐萬古天塹雄洶湧限南北時秋
八月望煙霧四開闢皓月麗中天華星列東壁俯擊亂
流檝仰送摶風翮眼空牛渚舟氣傲南樓席平生臨深
戒所至每兢惕此夕獨疎狂四顧無與敵風伯引輕帆
百怪皆辟易前瞻狼五山亭亭倚秋碧
通州
渡江潮始平入港濤已落泊舟狼山下遠望通州郭前
行二舍餘四野何漠漠近郭三五家慘澹帶藜藿到州
日亭午餘暑秋更虐市井復喧囂民風雜南朔地雖江
海裔俗有魚鹽樂如何墟里間生事復蕭索原隰廢不
治城邑靳可託良由兵興久羽檄日交錯水陸飛芻粟
舟車互聯絡生者負戈矛死者棄溝壑雖有老弱存不
足躬錢鎛我軍實王師耕戰宜竝作惟仁能養民惟善
能去惡上官非不明下吏或罔覺每觀理亂原媿乏匡
濟略撫事一興慨悲風&KR0978;寥廓
如臯縣
曉行過如臯草露凄已白井邑無人煙原野有秋色緇
褐兩三人牢落徒四壁似訝官軍至拱立衢路側伊昔
淮海陬土俗勤稼穡潟滷盡桑麻閭閻皆貨殖及兹值
兵燹道路分荆棘十室九逃亡一顧三歎息王師重拯亂
主將加隠惻戒吏翦蒿萊分曹理鹽筴眷眷恤瘡痍遲
遲歴阡陌上天合助順九土期載闢白首忝戎行臨風
增感激
海安
淮海水爲利轉運有常程積渠如積金守防如守城近
聞渠堤壞水決劇建瓴我軍賴神速戮力障頽傾舊防
幸已復新備亦宜興古人重舉衆日費千金幷尅敵務
因(一作給)糧足邊資力耕矧兹淮甸間沃野富吳荆草萊
日加闢餽饟歲彌增勿使土遺力坐令儲偫贏東南力
可舒根本計非輕欲弘中興業斯事力當行陋儒無長
筭觸物有深情冉冉趨畏塗戚戚慎宵征
爛泥洪
猛虎尚可搏蛟龍亦易屠惟有爛泥洪蟁蝱天下無蟁
觜甚蠍螫蝱聲殷雷如壯士不敢觸觸者無完膚一齧
使筋露再齧令骨枯牛馬齧盡死矧兹甿者軀造物仁
萬類稔此獨奚需得非庶草蕃變化劇蚍蜉譬如蟣與
蝨所貴日爬梳否則必滋蔓蔓草苦難圖我欲訴真宰
憤切擬包胥上帝必震怒下令致(一作行)天誅蓐收將中
軍風伯爲前驅一鼓清八極斯醜諒安逋爾蝱法必殱
爾洪理難瀦聽甿秉耒耨庶草悉誅鋤要令衆蜹都化
爲秔稻區作貢奉明祀庶足報錙銖
泰州
吳陵古名邦利盡揚州域舊城雖丘墟新城如鐵石昔
爲魚鹽聚今爲用武國地經百戰餘士耻一夫敵征人
還舊鄉下馬問親戚蹢躅慨蒿藜徘徊認阡陌桓桓霍
將軍出入光百辟位重言益卑功高志彌抑誓欲報仇
讎不肯懷第宅人羡過家榮驚喜爭太息白日照旌旗
閭里有顔色皓首太玄經雖勤竟何益
上樂
夕次泰州郭朝行上樂里密雨灑蒹葭秋風落菰米頗
聞承平際魚鹽賤如水簫鼓樂叢祠謳歌動成市中原
正格鬭擊柝聞四鄙官道日榛蕪生人等螻蟻依依煙
際舟兩兩舟中子來往賣魚鰕出入官□裏生長離亂
間不識紈與綺失喜見王師被服多華靡買物不論錢
僕僕更拜起何當罷戰伐萬國收戎壘山河歸帶礪車
書復大軌有地盡蠶桑無人不冠履腐儒亦何需歸山
守松梓擊壞盡餘年此樂無窮已
令丁鎮
水路轉下樂遠赴令丁鎮落日淡平蕪荒邨帶寒燐平
時富魚稲稅薄民不困蓮芡亦時豐足以禦饑饉江湖
歲或艱老弱行蠢蠢相攜就淮食不得辭遠近四野今
盡荒百畝無一墾鞠爲鳬鴈區無復限封畛師行輜重
隨士飽筋力奮經費固有常變通亦宜論吾聞古賢將
羊陸開吳晉食足邊備多高標邈千仞
述老嫗語
歲暮涉淮海不辭行路難從軍豈不樂即事每長歎老
嫗八十餘日晡未朝餐自云遭亂離零落途路間豈無
子與孫充軍皆不還男戰陷賊壘孫存隔河山數月無
消息安能顧飢寒語畢雙淚垂使我心悲酸上天未悔
禍豺虎方搆患近聞山東變世路復多端悠悠顛沛人
何時即平安
聽歌水調有感
江流清復清江草接江亭何人歌水調餘韻入靑冥歌
者不知苦聽者有餘情坐令離别客白髮鏡中生
謝邨
舟行謝邨路却訪義橋營妖骨埋荒草秋風洗復腥靑
山不改色紅樹遠含情當日聞風鶴俱疑是晉兵
塘西
牽舟復搖櫓日出還亭午風遞五林秋雲挾塘西雨盈
盈採蓮槳坎坎迎神鼔對此欲忘歸停橈更容與
鳳口
溪塢晚含風山營夜依谷栖鳥息復驚歸雲斷還續畫
舸止宵征連艫銜尾宿戍鼓雜鳴笳秋聲一何肅
東塘
輕舟下溪口却轉東塘路雞犬近相聞漁樵遠城戍雖
經喪亂後漸有承平趣處處白蘋花家家紅槿樹
吳江
城邑帶秋水盈盈笠澤湄西風一夜起鴻鴈盡南飛晉
日東曹掾唐朝左拾遺長揖謝軒冕悠悠千載期
楚州舊將歌
楚州舊將守楚城身與羣兇殊死爭父母遭烹妻子戮
終天之恨何時平近從王師却征楚歸尋父母身死所
忍疼刺血漬白骨髑髏無言淚如雨烹父之卒今尚存
恐懼復讎前自陳將軍謝卒汝勿畏我志爲國非爲親
羣兇所重在其首汝輩區區復何有若令殲戮止渠魁
親骨有知當速朽將軍將軍孝且忠天地有盡悲無窮
吾聞古有王陵母仗劒殺身成漢功
織錦篇
絡緯秋啼金井根佳人當窗織鳳麟流雲拂拭春無㾗
頃刻化作鴛鴦文銀漢含風星斗搖虚空逬出黃盤鵰
爲君裁作宮錦袍奪得當年盧肇幖妾家本住牽牛渚
與君誤結同心縷人間怪多離别苦夢落陽臺不成雨
腸斷無心爲君織向君抛却支機石何時頭戴蓮花巾
相伴雙成禮白雲
送李景先錄判
閶門柳枝短君行不可緩贈君不折楊柳枝勸君飲此
金屈巵丈夫將身誓許國安用當歌傷别爲靑絲絡控
黃金勒遊宦鄱陽山水國何處春風最憶君琵琶洲上
靡蕪碧
送姪讓還吳
西風蕭蕭鴻鴈鳴行子悠悠隨旆旌百年衣食仰奔走
四海甲兵紛戰爭猥將筆札事卿相叨備戎行陪俊英
軍中草檄吾何有馬上操觚汝所能人稱阿買八分好
我愛永興戈法精吾女咿嚘學言語汝兒讀書和姓名
中年竊祿正爲此使有石田歸力耕汝今還家我羈旅
各勸加餐調寢興陞堂再拜謁從母兒妹踉蹌欣走迎
扁舟石湖上先隴霜露既降草木零丁寧爲我戒樵牧
愼勿翦傷松柏靑我欲還山結茅屋五岳逍遙期向平
乞身時宰若未許南望白雲勞我情
謝從義參軍自京師還言中書危參政見問且訝
無書因述詩寄謝
參軍過我夷白菴爲言廊廟高巖巖故人誰爲國柱石
臨川先生危大參猥蒙問及且見訝十載尺書無一緘
憶昔相從客燕趙削去崖岸無猜嫌辱陪五更佐三老
勸講六經陳二南御史不容丞相忌司隷側目宮臣讒
脱身黨籍走吳楚託跡丘園求孔聃孰令展禽三見黜
自分嵇康七不堪平生不解帶刀劒晚歲強使閑韜鈐
髀銷怕騎將軍馬面皺羞著從事衫折衝師旅非夙習
奔走戎行眞可慚危言重畏速官謗微祿不逮供親甘
慰情屢抱鞶絲女與國未辦添丁男胡爲長年在道路
席不暇煖突不黔幾回乞身向藩省未許曝背歸茅檐
終當投覈謝僚友徑去結屋依山嵐鄙夫出處蓋如此
爲報先生聊口占先生事業則異是論道經邦民具瞻
早令四海偃兵甲盡遣百姓趨農蠶時和歲豐我所願
功成身退公當諳他年若訪赤松子一笑相逢掀紫髯
孟冬觀淮水
孟冬日日東風狂長淮水與風爭強層濤如山勢欲立
怒潮逆上相頡頏大舟亂流流轉急人馬螘集駭欲僵
篙師捩柂誇好手迎風簸浪抑且揚小舟徑渡矜勇捷
翩如一葉凌空翔須臾掀舞浪花裏廻瀾百折爭低昂
我聞夏后分四瀆百川受職皆循良邇來洪河恣陸梁
清濁混殽隳舊防昨者王師搤淮口坐制鯨鯢如犬羊
天吳罔象不敢動河失故道誰之殃漢武當年塞瓠子
勞民兆亂紛搶攘中原父子化魚鼈至今千里無耕桑
我欲愬帝勅河伯使復故道安天常清者自清濁自濁
勿冒約束干明章不然帝怒速致討河伯戮死吁誰傷
烏夜啼引(幷序)
閩人王㽘爲淮東元帥府奏差被誣繫獄部使者使
泰州尹趙子威讞之平反其冤
烏夜啼在庭樹烏啼啞啞天欲曙阿兒被誣身繫獄盡
室煩冤受荼毒烏啼何爲繞吾屋下堂喚婦起聽烏忽
喜淮南兒有書書中報道兒罪脫此樂欣欣天下無兒
歸拜母爲母說泰州使君當世傑執法霜臺舊司臬眀
如靑天皎如月冤獄平反解縲絏已死得生誣得雪海
可枯山可裂使君之德不可滅烏啼愛我庭樹枝我愛
使君君不知使君歸朝奉天子日日聽烏爲君喜
次韻荅(闕)元善
跡沗芙蓉幕心依虎豹關老驚詩鬢短貧覺酒尊慳特
達高書記清新庾子山多情憑塞鴈時寄一書還
癸丣二月十二日常熟阻雨寄吳門分省同官
一棹琴川路頻年此往還海風寒挾雨戍火夜連山澤
國龍分節邊城虎據關故人南省幕退食珮珊珊
十六日開船値北風大作復泊北門
風急江難渡天寒雪更飄濟川雖有楫跨海恨無橋使
節辭吳近官軍去楚遙北門仍繫纜山雨夜蕭蕭
三塔寺訪寬老
人世難行路禪房獨掩扉鶴飛知客至雨歇見龍歸天
地干戈滿江湖故舊稀愧非韓刺史臨别更留衣
送姪讓從軍武安
送爾徐州去秋風幾日程水通彭子國山擁楚王城虎
帳氍毹煖犀船五兩輕從軍古云樂今我不勝情
秋日雜興五首
彈鋏歸來歎薄游西風吹老黑貂裘裁詩見慰慚錢起
掃榻相延愧隠侯擬學楚人歸種橘虚勞蜀客望牽牛
五湖煙景依然在還許扁舟伴白鷗
關山搖落鴈飛遲江漢飄零有所思倦客自憐蘇季子
故人誰問介之推露催絡緯窗閒織風緝蠨蛸戸外絲
獨荷慈親念游子倚門日日數歸期
江頭久客日思家坐覺微霜上鬢華節序又催秋後燕
風光争發雨前花倦游已夢莊生蝶不飲何憂廣客蛇
怪底朝來衣袖薄一川白露下蒹葭
一夕西風木葉飛畫梁落月淡餘輝銀燈夜照還家夢
金翦秋裁寄遠衣霜信早隨新鴈至素書深訝故人稀
無因爲謝東曹掾鱸熟蓴香莫便歸
眀河如練月娟娟坐對清光只自憐夜久不知沾白露
夢回猶記到鈞天汝南遺老推黃憲海内諸公憶鄭虔
萬里歸來無寸補論交慚愧到忘年
寄沈仲說二首
欲採芙蓉寄所思秋江風露正離離每因見月懷玄度
可但看詩說項斯溪上燕辭華屋早槎頭魚上碧波遲
太平無事差科了歸共原泉理釣絲
野人籬落竝江濆竹裏流泉竹外雲好學橐駝惟種樹
莫誇司馬最能文小橋斜接漁樵路落日爭呼鴈鶩羣
獨憶詠歸亭上客久留城府思紛紛
次韻錢伯行白芙蓉
帝子西遊太液池一杯秋露爲君持空令越女羞容貎
不與唐昌共本支婭姹最憐無語處風流全在半開時
自移長信宮中去學得班娘淡畫眉
婁江即事簡郭羲仲瞿惠夫秦文仲陸良貴兼寄
顧草堂
婁江江上樓居好滄海海頭城邑新蠻郎打鼔争起柂
鮫客捧珠來售人風燈照人不數點霜月湧波才一輪
人生會合豈易得看劒引杯寧厭頻
次韻懷彥成
沙棠爲槳木蘭橈别後令人瘦沈腰采蕺暫歸靈越去
栽桃重赴武陵邀醉乘蓮葉春波闊夢落簷花夜雨飄
猶記共游鳴玉洞滿山明月共吹簫
寄玉山(一作寓笠澤有褱因風奉寄)
我愛玉山佳樹林草堂終歲有餘隂巢安翡翠春雲煖
窗護芭蕉夜雨深寶篆焚香留睡鴨綵箋行墨寫來禽
萬竿修竹休教洗日日平安報好音
次韻鄭有道喜王季野府判南歸二首
故人日下拜官歸河水南來似帶圍策馬遠游天府勝
食魚偏愛錦江肥蠶叢故國山猶在望帝荒祠鳥自飛
萬里欲將慈母線芙蓉城裏製春衣
海榴花放客南歸喬木參雲總十圍綠蟻奉親浮臘味
黃羊充饌割秋肥恩承閩國榮三釜心切濼都望六飛
錦里他年須報政中天風露溼朝衣
婁江雜詩
百雉堅城鎮海頭霜風中夜肅貔貅乾坤浩蕩鯨波息
井邑蒼茫蜃氣浮民瘼東來皆可念妖氛西望未全收
將軍莫負黃金印一鼓歸封萬戶侯
與文學古秦文仲遊至正觀
西郭維舟水滿津從容鄭圃得尋眞蓬萊路隔人間世
桃李花開劫後春風雨或聞鮫杼響弦歌曾與草堂鄰
交游不忝羊求輩歲晚相期跡未塵
春日邵氏園池
寂莫園林帶夕暉昔年曾此戀芳菲柳塘水煖鴛鴦浴
花徑風酣蛺蝶飛蔓草拂衣人不翦畫梁無主燕空歸
洛陽池館關興廢我欲春山賦采薇
十一月晦與同幕諸公登南高峰因過湖上小集
二首
共上南屛第一層海風吹鬢雪鬅鬙山盤地脈來天目
城抱江流似蔣陵近郭晝行多畏虎竝湖寒盡未收冰
倚闌閒說承平事知是昆眀劫外僧
落日湖頭&KR0712;畫船買魚沽酒不論錢共過天下登臨地
却憶官家全盛年綠水映霞紅勝錦遠山凝黛澹如煙
相攜此夕干戈際一聽笙歌一慨然
次韻孟天暐郎中看湖四首
千古英雄恨未銷海風吹上浙江潮怒驅貔虎誰能敵
雄壓鯤鯢不敢驕踏浪掀旗空遠迓臨流捐□若爲招
扁舟浩蕩身先退輸與陶漁共采樵
雪湧潮頭萬㬪多秋風□贔吼靈鼉直疑碧海金鼇擲
復恐隂山鐵騎過勾踐功名今寂莫麻姑消息近如何
憑君更闡神眀力翻却蓬萊弱水波
千古東南詫海潮摩挲強弩未全銷氣乘日月分盈縮
聲振山河欲動搖擊楫中流歌慷慨倚闌斜日鬢飄蕭
錢塘官酒秋仍綠更與靈胥酹一瓢
風起城南思慘悽獨擕長劒倚長堤未談秋水驚河伯
先跨濤江掣海鯢力障狂瀾扶砥柱手揮妖□豁坤倪
東流不盡憑闌意長笑歸來日巳西
淮隂雜興四首
千里相逢淮海濱一枝誰寄嶺梅春老來易感山陽笛
年少休輕胯下人失侶鴈如秦逐客畏寒花似楚遺民
每過百戰瘡痍地立馬西風爲損神
落木蕭蕭鴈度河西風嫋嫋水增波甘羅營裏秋聲急
韓信城頭月色多淮市有魚聊可食楚山無桂不須歌
古今無限關心事付與當年春夢婆
江左妖氛埽未清山東豺虎又縱横欲令斥堠收烽火
須挽天河洗甲兵老馬獨嘶時北望賓鴻相喚盡南征
腐儒媿乏匡時術搔首風前百感生
兵火燒殘百草根人煙無復萬家邨黃金莫鑄忠臣骨
白馬空招帝子魂易水有情人已逝睢陽無援事難論
何當親斬樓蘭首仗節歸朝報至尊
寄陳庶子參軍兼簡饒介之郎中
楚天漠漠水迢迢千里懷人不自聊帷幄喜聞廷曲逆
行間竊忝事嫖姚江空不采芙蓉寄歲暮唯歌桂樹招
華蓋仙翁如見問爲言髀肉近都銷
自淮安使江南舟次通州寄同幕諸公
頻年共入嫖姚幕此日先乘使者舟海色曉迎龍虎節
天光寒動鷫鸘裘山川咫尺分吳楚河漢尋常近斗牛
南鎖堰頭官柳樹春風相約繫驊騮
福山港口待潮
吳山如畫楚江平消得孤帆半日程潮落沙頭纔一尺
舟停江口復三更時清不識風波險世亂方知性命輕
坐擁貂裘待明發臨風空媿魯連生
癸卯二月十一日官軍發吳門
去年移戍秋將半今歲渡江春正分晉國偏裨歸宿將
漢庭旗鼔屬元勳戈船十萬盡犀弩鐵騎三千皆虎賁
却笑高陽老狂客漫憑口舌下齊軍
二十日福山港寄省院張思廉陳惟允諸友
漢將西征肅羽儀簡書日日有程期東溟潮上犀船發
南斗星橫虎節移青入楚封山點點白添吳鏡雪絲絲
美人宴罷芙蓉署一色銀花翠壓枝
舟中看虞山有感
一望虞山一悵然楚公曾此將樓船間關百戰捐軀地
慷慨孤忠罵寇年填海欲銜精衛石驅狼願假祖龍鞭
至今父老猶垂淚花落春城泣杜鵑(諸理齋云此詩爲張士德被擒而作)
(余别有記甚詳孤忠罵寇亦指斥之詞也)
二十二日狼山口觀兵
官軍野次狼山口鐵騎犀船盡虎貙杼軸萬家供餽餉
旌旗千里亙江湖膝行已伏諸侯將面縳行申兩觀誅
淮海父兄爭鼔舞將軍恐是漢金吾
遊狼山寺三首
天風吹上狼山頂看見扶桑日出初淮海北來吞兩楚
江湖南去控三吳珠宮貝闕馮夷宅古木蒼藤帝釋居
爲訪祖龍鞭石處拇窠履迹定何如
鯨波渺渺四無涯閶闔天低手可排一塔倚空凌浩劫
兩潮爭港撼層崖半晴半雨龍歸海衝煖衝寒鴈度淮
安得乞身依佛日遍尋靈迹訪齊諧
五峰相顧若枝撐力障狂瀾與海爭下界人居龍伯國
上方僧住梵王城佛庖香訝山無蕨公膳腥嫌市有蟶
王事悤悤騎馬去落花啼鳥總關情
二十六日自通州赴淮安
海虞城外經旬泊狼五山前信宿留六計西來思撓楚
三軍左袒願(一作欲)安劉龍光夜吐雌雄劒魚尾朝銜甲
乙舟今日南風催挂席浪花飛雪打船頭
二十九日至淮安城南十五里述懷
欲向江湖覓釣磯此心長與事相違添丁未辦盧仝計
算老空知伯玉非淮甸草肥宛地馬楚州人著漢官衣
將軍奏罷平西捷還許山翁倒載歸
三月十五日由淮安使江南别同官
三月淮南柳色深相看去住兩關心鸎因求友聲逾切
鴈爲離羣思不禁芳草將春青楚甸晚雲含雨碧吳岑
遂初爾有平生賦何事驅馳雪滿簪
分省諸公邀西湖宴集
湖上相逢宴屢開紫薇花下約同來水光釀綠凝歌袖
山色分青入酒杯蛺蝶影隨羅扇動琵琶聲逐畫船回
獨憐英骨埋芳草南拱枝頭蜀鳥哀
送謝參軍十八韻
帷幄掄材日君侯許國年三吳修職貢六合倚蕃宣絳
灌功難竝龔黃政獨賢金湯新設險琴瑟重張弦借寇
心雖切安劉策最全肯甘周顗泣勇著祖生鞭殺氣連
區夏妖氛亙海壖丹心期捧日赤手欲擎天綠愛蘇堤
柳紅依庾幕蓮此行真特達臨别更留連夜蹙西湖席
春回震澤船輕風吹解纜落日慘離筵浩蕩十年客衰
遲百慮牽眼靑慚阮籍頭白事孫堅迹忝樞機近恩沾
雨露偏委身同草莽報主乏埃涓知已青雲上忘形太
古前願君容一壑隨分老林泉
次韻垂虹橋泊舟倡和
何年伐石駕危橋鯨浪翻江白雨飄勢控三吳虹倒影
氣吞七澤水通潮重淵有怪犀難照蔓草無名火不燒
伯國黃金聞鑄像王門白玉想爲標功成海上身先退
膾熟江東興可邀歲月幾何流水逝山川如舊古人遙
鴻飛矰繳何由篡鶴去樊籠不可招浩蕩扁舟歸鑑曲
寂寥方丈似中條越人尚以雞爲卜楚俗相傳鵩類鴞
自把文章論倚伏敢將交態較淳澆五湖煙景隨時異
萬里風萍觸處漂却憶春暉樓上去爲君裁取玉爲簫
題柯學士畫竹
羣玉仙人佩水蒼金莖分露服琳琅曾將天上昭華琯
吹作飛龍奉玉皇
題倪元鎮畫
西池亭館帶芙蓉雲水蒼茫一萬重此日畫圖看不足
滿簾秋雨夢吳淞
次韻劉德方經歴
白露池塘點翠荷越羅衣袖覺秋多梨園弟子今華髮
唱得開元供奉歌
次韻送彥成玉山
著屐溪頭日日過驪駒歌斷奈君何虎丘山下東流水
爭似春愁一半多
戲和玉山韻
西子湖邊蘇小宅錦官城裏薛濤家來時荳蔻初含蘂
别後菖蒲又著花
涿州(以下外集)
仲冬過漁陽風日正淒厲嗟此豪俠窟自古稱壯麗煌
煌神堯業起自艱難際奈何至中葉四海皆鼎沸良由
開元王養虎以自噬惜哉曲江公忠言諒何濟居人一
何幸屬此承平世耕牧畿甸門聖澤湛汪濊連山接神
臯旭日生爽氣獨憐去國人南征從此逝
阜城
憶昔日下歸已甘棲遯迹胡爲負初志三歲四行役我
馬不及秣我僕不遑息荏苒歲月暮展轉憂患逼朝行
過阜城原野霜露白一身如鴻毛苦厭天地窄
凌州
曉出凌州南晝行泥淖中一步一踟躕四顧心忡忡牽
車者誰子自言業爲農頻歲値大水田廬爲之空家有
白髮親日食憂不充辛苦事商旅庶以供飱饔維人生
兩間所貴親愛鍾貧賤苟知養奚必祿位豐丈夫畏天
命敢不哀人窮生世苦不偶何由恤瘝痌
舊縣
披衣聽雞鳴膏車待眀發蕭條古東阿遺堞帶殘月紆
餘入空谷躑躅尋舊轍前瞻闃無人四顧皆積雪悲風
泱漭至僕夫慘不悦驅馳二十里晴旭生木末稍欣山
色佳緩轡行復輟我生一何愚奔走恆挈挈賦命與仇
謀艱險難備說蹉跎三十餘益歎身世拙豈無浮海志
實恐甘旨闕𬗟懷古聖賢感激腸内熱
施家莊
陸行已兼旬歲莫誠勞苦積雪兼層冰跬步憂齟齬暝
投施家莊居民喜相語累日隂沍消舟行了無阻勇辭
所乘車側耳聽柔櫓櫂歌雜吳謳頗復慰羈旅人言前
年夏洪河走平楚漕渠當其衝漫漶不可禦民廬悉漂
沈桑田𦕈何許所以亡命徒潛蹤匿蘆渚乘間作盜賊
往往遭殺虜我方爲飢驅願言適樂土中原不稼穡去
去復何所
徐州
一昨始入舟遙望徐州郭水行已信宿甫至城下泊洪
濤蹴長空驚風怒相薄乾坤無端倪雲水互參錯初疑
鯨鯢鬭復恐蛟鼉躍篙師爲蒼黃客子俱駭愕傷哉楚
君臣伯圖已寂莫空餘蘇公樓突兀倚寥廓徐人昔恃
公安若山與岳文章與元氣萬古相磅礴大河失故道
崩奔勢逾虐生人化魚鼈中州廢耕鑿安得不世才爲
君拯民瘼九原何茫茫可愛不可作
龍橋婦
婉孌龍橋婦空閨何惻惻夫壻弱冠餘南征死鋒鏑但
見鄰人歸不知夫蹤跡委身奉舅姑誓志如金石朝采
陌上桑莫向窗閒織織成錦回文無處寄消息織成雙
鴛鴦無復合歡夕何如織縑素裁翦信刀尺爲舅作衣
裳爲姑爲飲食
夏夜懷李尚志
蟋蟀已在壁煩暑猶未歇離居感時序憂端難斷絶綠
樹含微風眀河湛初月念子行未歸徘徊至明發
七月望日値雨宿窖中
西游復入河東路複巘重岡愁屢度﨑嶇五里不到河
忽雷椎山雨如注須臾百水爭怒流澒洞忽若龍騰湫
熊羆遁藏虎豹伏魑魅亂叫狐狸愁我馬在前我僕後
我行一步一回首隂風吹人股爲慄破帽籠頭衣露肘
疾呼東來皓首翁問勞慰我心忡忡相延入谷已暝黑
下馬共栖營窟中不知今夕復何夕俯仰人閒長太息
勞生何必爲形役歸有衡門且容膝
潼關
河渾渾關崿崿太古已來神禹鑿前車未行後車却去
馬一鳴來馬愕自從虎視繼龍興周道不復如砥平至
今惟有秦川路千里秋風落葉聲
題畫
連山高高上無極仰視青天不盈尺俯覽可以窮九域
我疑山靈應上訴帝遣夸娥運神力又疑蓬萊脱左股
萬里飛來倚空碧乾坤一色雲冥冥急霰始集雪又零
依依度橋者誰子隱隠操舟如送迎萬壑千巖深且窈
兩兩相將事幽討若非淮南訪八公定是匡廬尋五老
意匠經營妙入神披圖爛漫皆天眞人間何處有此境
我欲從之一問津
圅關二首
水宿煩津吏山行信館人度關車躑躅入谷馬逡廵石
戴泥中轍風驚塞外塵憂時非肉食華髮爲誰新
萬里西游客歸期趁早鴻澗泉明曉練山果落秋紅鳥
度煙嵐外人行泥淖中前途逢驛使立馬問關東
江
澤國長雲雨春山半有無江源起巴蜀地勢控荆吳客
舍依鮫館蠻商雜賈胡明時方利涉吾道未乘桴
久雨
久雨妨農事那堪夜復晨雲浮滄海日花誤洞庭春行
路悲游子匡時仰大臣未甘栖遯跡霄漢有通津
徐州
日上彭城獨倚樓關河迢遞水空流不因躍馬江東去
安得歌風沛上游草帶虞姬亡日淚山餘亞父病時愁
如何舞罷鴻門劔不向咸陽一少留
江上客舍
曉來江上雨濛濛煙火蕭條客舍中風急最憐巢幕燕
春寒猶滯寄書鴻紛紛洲渚魚鹽聚歴歴東南貢賦通
萬里乾坤一羈旅濁醪今夕與誰同
江月樓
中天樓閣鬱嵯峨良夜其如水月何雪浪遠從三峽至
露華偏傍九霄多道人宴坐脩禪觀游子登臨聽棹歌
曾是水晶宮裏客倚闌來此重婆娑
轘轅
遠遊重到洛陽城又向登封道上行路入轘轅秋更險
雲收太室雨初晴干重灌木漫山碧百道飛泉繞澗鳴
欲訪巢由渺何許空餘潁水照人清
呂梁
扁舟又向呂梁歸浩蕩中流看翠微濁浪滿河冰亂走
黃雲垂地雪交飛奉身誤叱王遵馭涉世頻沾阮籍衣
日莫不須吹短笛沙鷗猶恐未忘機
淮隂候廟
慷慨論兵笑沐猴盡將生死付酇侯手提漢鼎歸眞主
眼見黃旗出僞游此日王孫歸故國何年漂母葬荒丘
英雄自古多遺恨腸斷秋風楚水流
次韻荅秦文仲郭羲仲聯句見寄
客路尋常江海上春光強半雨聲中習池無酒醉山簡
蓮社有心期遠公香燼旋温婆律火茶煙輕颺石楠風
不因二仲聯詩至安得從容一笑同
江亭
江水出峨岷江亭俯要津諸侯皆職貢百粤漫風塵恩
詔傳中使遐方倚外臣出師勞上將入幕富嘉賓聞道
元戎死頻傷義士神三軍宜雪耻百戰莫憂身巫峽長
多雨瀟湘已莫春鼎魚何足制奏凱勿逡巡
題水殿納凉圖
白苧衣裳懶自裁手搖羅扇此徘徊水晶宮殿凉風少
欲勸君王築露臺
倦繡圖
宮門深鎖晝偏長懶把春雲繡作裳恨不將身化胡蝶
長隨飛絮近君王
蓼花雪姑圖
紅蓼花開水滿洲西風吹夢總成秋銜泥不及三春燕
兩兩巢君翡翠樓
寄蕭尊師(以下玉山雅集名勝諸本錄入)
我昔山中尋紫芝道遇真人行若飛自言鍊骨有仙術
曾事神農爲雨師自從别後三千歲不住塵寰即方外
我昨題詩遺羨門爲問真人定安在荅云往日隠東蒙
上下風雨騎蒼龍只今賣藥居靈越來往三吳弄眀月
天上無非十二樓人間乃復愛滄洲時時跨鶴乘雲氣
歴覽無窮跨九州勞生苦爲塵緣縛安得從之超廣漠
手折三株海上花去隨鸞鳳巢阿閣
寄姚子章
聞君又作錢塘客多在靑樓少泉石佳人姓蘇名小小
占斷西湖好春色沙棠爲舟桂爲槳驚起鴛鴦飛兩兩
有時醉倒百花間不記六橋新月上行樂須當少壯時
英雄自古皆堪悲歸來莫負張京兆鸚鵡窗閒喚畫眉
偶成二首(一作近體二首寄玉山幷簡彦成)
武陵溪水碧灣灣窈窕幽期不可攀戴勝桑間飛自得
王雎洲上語相關歌成桃葉臨流和采得蘋花帶月還
見說荔支漿已熟不分涓滴到人閒
南州五月尚兼衣白苧窗間未脱機靑李來禽書不至
荔支盧橘賦多違水晶簾箔圍晴晝艾納罏熏逗夕霏
爲問上都城裏客菖蒲(一作昌陽)花發幾時歸
賦楊花
巷南巷北晝冥冥搖蕩春風未肯停薄命不禁巫峽雨
前身曾化楚江萍已於謝女詩中見更向劉郎曲裏聽
腸斷不堪回首處竝人飛過短長亭
次錢伯行韻
五月東林水竹凉新荷葉小柳絲長且臨大令鵝羣帖
不戀尚書雞舌香楚客漫誇千樹橘杜陵共愛百花莊
滿天風露枇杷熟歸奉慈親取次嘗
次沈仲說韻
楝樹飛花雪打篷居人行樂四時同波涵大澤平如掌
雲割西山半入空金刹遠瞻樓閣壯畫船爭載綺羅紅
如何越女承恩後不逐吳王住甬東
織錦圖
佳人織錦深閨裏恨入東風淚痕紫三年辛苦織回文
化作鴛鴦戲秋水秋水悠悠人未歸鴛鴦兩兩弄晴暉
料應花發長安夜不見閨中腸斷時
次韻趙君季文贈杜寬吹觱篥吟
寒竹初裁蘆葉秋夜吹百花洲上樓千金縱有狐白裘
難買杜寬一藝優妙知音律能周鎫薛家小童安敢侔
江空月白爛不收冥搜罔象悲陽侯哀泉嗚咽秦隴頭
何年變曲爲凉州神工太古開黃牛驚浪出峽風颼飀
落葉秋隨渭水流渭水有盡情無休緜緜又若繭緒抽
要眇寧以智力求須臾水激龍騰湫熊羆夜咆魑魅愁
勸君不用皓齒謳側耳聽此消百憂寬也胡爲淹此留
自合天上參鳴球飄然我欲歸帝丘仙人張樂煙霧浮
蒼龍爲車挾翠蚪千秋萬歲遲子同遨遊
寄友人
扁舟三月到江城匹馬先尋北郭生雨過小樓春寂寂
鳥啼修竹曉嚶嚶家無黃耳傳鄉信門有蒼頭記客名
見說終南眞可隠賸判秋色爲君清
題葛仙翁移家圖
是處青山可鍊丹問君拔宅向何山縱令兒女恩情重
雞犬何心不肯還
再題葛仙翁移家圖
列仙之人其道無爲超然物表游於希夷厚祿不足致
好爵不足縻所以許由辭堯不受禪巢父聞之猶爲洗
耳河之湄奈何葛仙翁與世猶支離求爲勾漏令所欲
何卑微觀翁此行亦良苦妻子辛勤童婢飢翁知學仙
不學吏委以民社將安施仙家雖云足官府奈此人間
小黠幷大癡君不見陶潛棄官歸故里又不見馬援謗
興由薏苡縱得丹砂亦不多誰信翁心澹如水雲門山
有靈藥歸去來山中樂牛羊任所之雞犬從人縛急將
印綬送還官變却姓名稱抱朴
題杏花鬭鵲
爾鵲莫逐朝飛雉雙雌爭雄俱鬭死爾鵲莫逐營巢燕
吳宮失火難相見飲啄不離碧山阿栖止還依嘉樹柯
王孫縱有黃金彈紅杏花間奈爾何
君住耶溪南
君住耶溪南我住耶溪北咫尺不知名采蓮始相識君
愛蓮有花我愛蓮有實花實本同根君心勿相失
送君當遠涉
送君當遠涉蘭舟桂爲檝君去不思家妾夢長相接采
蓮將遺君采花不采葉妾貌不如花君心不如妾
貞女愼行露
貞女愼行露君子戒履霜歲莫懷百憂離居增慨慷方
舟豈無楫河水亦可杭臨流不能度佇立以徬徨
題嶶廟馬麟梅
内家春色少人知玉蘂冰蕤看轉宜說與宮中小兒女
畫樓瓊琯莫輕吹
題管夫人竹
綺窗春影綠婆娑夢作輕雲覆碧波日莫是誰調錦瑟
一江煙雨泣湘娥
文殊寺高閣
何年蘭若倚崔嵬觀閣連天罨畫開澤國魚龍霜後靜
關河鴻鴈日邊回闌干迥遡虚空上歲月湥從浩劫來
自信平生愛登覽夕陽高處重徘徊
次韻袁仲長竹堂感興
一曲桃源憶故人白頭詞客最傷春南柯已寤平生夢
東海曾揚幾劫塵綺樹鸎花從自好畫堂絲竹爲誰陳
不須聞此空惆悵且看瑶姬舞繡茵
次韻錢伯行飛雲樓小集懷王季野
爲惜春光一半過如澠美酒汎金波共知此會情偏重
獨恨平生飲不多鼔瑟欲終仍緩節投壺纔罷即高歌
却憐燕子樓中客蘇小橋邊奈樂何
寄葛子熙楊季民(幷序)
去年客京師與江西葛子熙楊季民飲於濟南張署
令家以櫻桃薦酒時季民將赴濼陽屬予賦詩而子
熙爲之書予還江南一載而二子尚留京師張君亦
未離太常感時撫事悵然興懷因賦長句一首奉寄
去年京國櫻桃熟公子親沾薦廟餘色映金盤分處近
恩兼冰酪賜來初酒酣惜與楊生别詩罷叨從葛老書
今日江南春雨歇亂啼黃鳥正愁予
簡鄭山人
國士文章海内傳丘園風雨故依然空聞太守延徐穉
猶喜諸生禮鄭玄官樹鸎啼初繫馬講堂雀下或銜鱣
廣文方築招賢館肯使先生老一氊
送庸田司寶惟善經歴
籍甚中朝彥翩然萬里情禮從蓮幕重詩到水曹清未
雪辭吳會先春入薊城殷勤黃閣老能不問蒼生
次韻叔方寄沈仲說
公于新成江上宅更依西渚結幽亭時清墟里還無警
月黑柴犀不用扃流水暗和琴瑟響好山濃入畫圖青
故人白雪歌難和孺子滄浪曲自聽每厭狂夫談酒譜
還從處士授茶經庭前賸折忘憂草不負君家王膽瓶
八月十三日夜汎姚城江二首
畫船撾鼓唱回波皓齒靑蛾不用歌好月愛看輪未滿
清秋莫問夜如何明將織女機絲動寒恐姮娥白髮多
天上清光應更足羽衣安得共婆娑
何年江水出姚城轉覺東南地勢傾彩月夜當河漢動
客星秋入斗牛明一波不起魚龍靜百穀初登海宇清
生喜太平身少壯浩歌擊楫豈無情
次韻錢伯行中秋翫月
桂影婆娑白兔閒九霄風露滿江山斗牛直上天懸近
河漢西流夜莫攀織女機絲清淺際姮娥宮殿有無間
坐看博望乘槎處安得相從萬里還
聽寧上人彈琴
忽忽歲將晏鬱鬱不自聊况兹霜露集驚飇振寒條之
子從何來擕琴(闕)衡茅爲我理素曲五音紛以調莊聽
斂手衽幽憂爲之消鸞鳳戲雲中餘音相與飄别鶴驚
宵露衆葩悦春朝婉麗不可極忽復變蕭寥清風散六
合白日耀層霄流水一何湥泰山一何高聘魯慨觀樂
適齊感聞韶疇知今日樂俛仰千載遙寤言欲報之媿
乏英瓊瑤
次韻錢伯行江上春莫
太湖之水近當門荇葉芹芽煖正繁不問主人還看竹
每逢鄰叟爲開尊燕歸王謝江邊宅犬吠朱陳柳外邨
步屧春風歸去晚野童篝火候籬根
僕嘗夜夢從彥成飲彥成曰此荔枝漿也飲之令
人壽子能爲我賦之當贈三百壺予自口占一詩
覺乃夢也及會玉山聞彥成釀酒果名荔枝漿以
夢白之不覺大笑玉山曰君當書此詩吾當與子
致酒以質所夢因莞爾書之彥成見之必更一笑
也
凉州莫漫誇葡萄中山枉詫松爲醪仙人自釀真一酒洞
庭春色嗟徒勞瓊漿滴盡生荔支玉露瀉入黃金巵一
杯入口壽千歲安用火棗幷交梨不願青州覓從事不
願步兵爲校尉但令喚鶴共呼鸞日日從君花下醉
鴻鴈篇
鴻鴈雙雙度鴈門相呼相喚不離羣晝銜蘆藋防矰繳
夜宿關河同夢魂稻粱既足江南闊秋水增波葉微脫
洞庭湖畔卧雲沙彭蠡磯頭弄煙月一朝無事忽相違
一向東飛一向西西飛渺渺秦山曲東去悠悠滄海湄
秦山滄海遙相望顧影徘徊各惆悵山有猩鼯與網羅
水有蛟鼉與風浪回頭却恨不同栖辛苦皆因獨自飛
不問天南與天北何時相見得同歸
題玉山草堂
隠居家住玉山阿新製茅堂接薜蘿翡翠飛來春雨歇
麝香眠處落花多竹枝已聽巴人調桂樹仍聞楚客歌
明日扁舟入青浦(一作州府)不堪離思隔滄波
綠波亭
眼明忽見此亭新公子詩成思入神坐愛碧波千頃綠
夢回芳草一池春每傾鸚鵡留佳客欲采芙蓉寄遠人
燕子不來秋已暮倚闌無語獨逡巡
柳塘春
扁舟二月傍溪行愛此林塘照眼明芳草日長飛燕燕
綠隂人静語鸎鸎臨風忽聽歌金縷隔水時聞度玉笙
更待清明寒食後買魚沽酒荅春晴
漁莊
何處林塘好卜鄰清江繞屋淨無塵定巢新燕渾如客
汎渚輕鷗不避人楊柳作花香勝雪鱸魚上釣白於銀
春風無限滄浪意欲向汀洲賦采蘋
秋懷奉寄玉山主人
江上秋隂十日多思君不見奈愁何風高澤國來鴻鴈
雨入汀洲落芰荷公子文章裁瑞錦佳人衣袖翦輕羅
畫船亦欲溪頭去聽唱花閒緩緩歌
有懷梧竹主人山隂道士雲臺外史兼簡龍門開
士
碧梧翠竹日扶疎長夏高堂可晏居霅上故人時載酒
山隂道士近無書蒼頭埽(一作拂)石安碁局穉子穿花奉
板輿若見惠休煩問訊碧雲詩句定何如
别後聞入杭賦詩以寄
柳洲寺下絲竹繁蘇小墓邊風日暄天開十里水如鏡
雨過六橋花欲言畫船夜聽孤山鶴鐵笛曉驚天竺猿
歸來相遲桃源上爲唱竹枝傾綠樽
寄玉山兼簡匡廬外史
美人不見已三月日日相思賦角弓興發頗疑詩有助
憂來翻訝酒無功未須結客游樊上却儗移家住瀼東
與報匡廬于外史新醅宜壓荔枝紅
笠澤有懷
碧梧翠竹鬱參差艾納流薰繡幕垂璚管隔花聞度曲
畫屛燒燭看圍碁坐延太乙靑藜杖倒著山公白接䍦
何日扁(一作綵)舟還蕩槳爲判同醉(一作飲)習家池
將往三沙有懷玉山徵君會稽外史(三沙舊稱三洲)
海門自與碧天通獨馭靈槎遠向東一道銀潢秋浪白
三洲金刹日華紅龍吹花雨慚聞法鳥語雲檣喜報風
無奈思君重回首依依江樹送冥鴻
羣珠碎傷吳帥潘元紹衆妾作(潘七妾皆青年絶色善纂組歌詞因潘出)
(軍恐致疑皆自經)
繡紋刺綺春纖長蘭膏□鬢瓊肌香芳年豔質媚花月
三三兩兩紅鴛鴦翠靴踏雲雲帖妥海棠露溼臙脂朵
冶情紛作蝶戀春新曲從翻玉連瑣畫堂銀燭天沈沈
揚眉一笑輕千金明珠買得綠珠心欲揮魚腸掃妖彗
主君勿疑心似醉一宵痛擊羣珠碎門前鐵騎嘶寒風
奇勳解使歸元戎
陳湖秋汎
平湖秋色曉蒼蒼鼔枻聲傳浦漵凉鴻鴈欲來天拍水
蒹葭初老露爲霜菊荒甫里人何在鱸入松江興轉長
不用臨流重懷古葦花菱葉滿滄浪
次韻懷華幼武
滑滑春泥滿郡城出門騎馬不堪行未能學道從緱母
且復忘憂對麴生流水小池垂釣影春風深巷賣花聲
停雲賦罷心如渴安得滄浪濯我纓
次韻虞隠君堪潘閫掾榖雨中見寄
吳箋新製玉鸞紋衝雨殷勤寄蓽門燕子不來人獨立
自拈湘管認啼痕
題趙魏公墨竹
魏公仙者徒清風動千古夢斷江南春飄飄游帝所鈞
天張樂如洞庭十二參差鸞鳳鳴歸來記得當時曲寫
作湘靈鼔瑟聲高秋素壁含蕭颯彷彿凉風起閶闔滿
天明月&KR1171;漚波歲晏懷人霜露多
至正十一年正月一日遂昌鄭元祐龍門僧良琦
臨海陳基聯句送匡廬道士于彥成歸越兼簡蕭
靖復盧益修
歲朝逢王春雨雪暗吳下行人當明發(祐)别䘲惨莫把
飄颻賀監舟(基)蹀躞靈運馬山驛梅始繁(琦)溪船浪仍
打行紆莊舄吟(祐)去結遠公社禹穴紬奥編(基)蘭亭集
羣雅神運鶴氅朗風標鵝經寫(祐)雙鳬繼遐躅千秋祝
純嘏(基)信憑回潮尾春融枯樟骻(祐)越臺瞰蓬瀛胥濤
駕龕赭(基)白戰隠鞍甲綠醑酣&KR0678;斝(祐)智嚢倒精悍詞
鋒發侈哆(琦)蕭臺多神仙盧敖本靜者道樞混溟涬語
穽脫謑髁(祐)但令冠峩峩肯羨綬若若滄海等稊米黃
金眞土苴接䍦或露髮短褐不掩踝捷若矢離弦勇如
金躍冶靑雲步伊始白雪和殊寡(基)土膏動勾萌春情
滿原野(琦)桂樹歌詎已柳枝折難舍(基)别夢梁月墮清
談松風灑(琦)蓬藋既可居蘆菔自堪鮓(基)望望玉山阿
來期卜燈灺(祐)
元詩選初集卷五十三
