元詩選初集卷十三庶吉士顧嗣立編
郝信使經
經字伯常澤之陵川人祖天挺遺山元好問嘗
受學焉經少遭兵亂徙家順天賈元帥輔張蔡
公柔先後辟為子師有書萬卷恣其搜覽遺山
嘗謂之曰子狀類乃祖才氣非常勉之遂與論
作詩作文之法世祖以太弟開藩徵經入見荆
鄂用兵經上書言宋未可取不如修德布澤相時
而動憲宗設江淮荆湖南北等處宣撫司命經
為副憲宗晏駕會宋賈似道請和世祖自鄂州
引兵還即位以經為翰林侍讀學士佩金虎符
充國信使齎書入宋通好似道方以鄂圍之解
為己功恐經之至而泄其情也拘之真州至元
十一年巴延南伐乃禮而歸之至燕京病卒年
五十三累贈昭文館大學士司徒冀國公諡文
忠伯常之出使也以為南北生靈庶幾有息肩
之日既而被留於宋者十六年鐍錮急迫益肆
力於文章著春秋外傳易外傳太極演原續後
漢書及陵川文集若干卷延祐五年詔江西行
省刊行史稱其文豐蔚豪宕詩多竒崛今觀其
集信然而真州諸作尤極悽惋北還之歲汴中
民射鴈金明池得繫帛書云霜落風高恣所如
歸期回首是春初上林天子援弓繳窮海孤臣
有帛書中統十五年九月一日放鴈獲者勿殺
國信大使郝經書於真州忠勇軍營新館是時
南北隔絶不知中統之為至元也元人高其節
以比蘇子卿焉
原古上元學士
麟死九鼎淪萬世無孔孟文字糠粃餘扶藉不絶聖伊
昔大觀季天王始失政中聲入哇淫吾道孰不競金源
東北來一洗河海淨斯文甚濫觴幾墜土梗横吳楚割
半天瘡痍僅續命伊洛遽鶱騰朱張立朝廷弘肆六藝
學俾與日月並中原有竒才詞賦方鬭飣天門黃金牓
赫耀動萬姓君臣此為得父師此為令或者語斯文環
視驚盼瞠孰意元化精不遂入昏暝浚發自蔡黨高步
出遼夐墨浸天壤深筆埽風雷勁絲綸帝載熙訓誥王
言瑩諸公繼踵作互執造化柄黃山與黃華雙鳳高蹭
蹬清風玉樹鳴千古一輝映有若閒閒公光彩璧月恒
雲煙恣揮灑乾坤快歌詠亹亹金聲鏗矯矯銀鉤硬楊
馮李雷麻嶷㟧胥倡應五行連麗天四海望而敬偉哉
遺山老青雲動高興文林剗荆棘翰府開蹊徑秋空玉
琴張搏拊分雅鄭三閭一曲歌忽喚劉伶醒哀哀汴蔡
亡六合為懸磬此老獨巍然聲價駭羣聽振袂凌孤霞
珠璧飛欬謦人宗一代文天賦百年盛紛紛夸毗子捆
摭為訾評自謂人勝天詎知天巳定行行野史成共為
天下慶作噩建子月投我以照乘蔀屋驚見斗寒焰忽
蟠亘經也生已晚弗及拜先正窮閻一束書十載成墮
甑學問苟有歸貧窶安足病今乃得溟渤問津有龜鏡
挈我登龍門綆我出虎穽搖搖風中旌兹始見依凭緬
思先世澤於今果無竟嗚呼世道喪欲語寒淚迸何時
倒銀漢與世開䒌靘昂頭冠三山俯瞰旭日晟陸海闢
文源生民共涵泳
鴈媒
雲衢眇飛鴻往來解隨陽序當夜有所次進朝有行瀚
海天山西卵育歲為常八月秋風高雝雝共南翔水國
足汀洲江湖多稻粱晻靄帶殘蘆老岸青草長哀鳴洞庭
月亂點瀟湘霜太和開冰天北去頏穹蒼信禽法天運
斷不為炎凉偶為篝燈誤縛足離江鄉飲啄養為媒朋
儔總相忘嗷嗷解愁人乃反無愁腸弋人見冥鴻矰繳
潛施張置媒使號呼投網來搶攘奄忽一舉盡羽毛皆
摧戕厭然束縛去又向雲間望嗟嗟罔民徒詭計不可
防被獲反為用竭力如鬼倀有信復無智終自為身殃
誤己更誤人不悟真可傷
去三汊見太行
二年大河間胷次洶餘浪身與天根浮泱漭隨下上靈
槎杳虛舟顛倒泥底樣恍疑渾沌初溟涬天水象揚鞭
得西歸瞠目為一放舉首見太行逸翠蜚萬丈爽朗肝
膽張豁達氣宇曠真宰聳竒骨頓覺天地壯兹山自佳
色何乃氣彫喪吾家在椒嶤老霧横莽蒼松楸日樵采
山靈亦悽愴何時鶴髮翁攜我蹭曡嶂雖無錦繡裏粗
著文彩狀山河表裏全自古更霸王於今何索然死石
徒映向在人不在山先民語無妄行行重行行落日兩
相忘
遊靈巖寺(并序)
乙夘秋九月十九日登泰山二十二日下太平頂
遂遊靈巖寺
岱宗西北馳倒卷碧玉環嶽靈祕雄麗勢欲藏三山初
從谷口入兩崦争孱顔漸疑下地底細路深屈盤仰視
覺天窄石井攢峰巒陸海沙劫開突兀仁王壇桐鯨吼
西風棟宇横高寒石龍噴清泉灑落几案間修竹埽山
色瑩綠穿雲根丹鳳饑不來寂莫青琅玕上方在天上
下視無塵寰空霏鎖霜樹翠錦蒙朱殷西日回清輝輕
金滿煙鬟何時脫世網挂席高盤桓静境求初心滯慮
驅萬端向晩蒼烟合更欲窮躋攀路斷不得前矯首重
一看
贈青社諸公
北風吹海氛雄鯨偃修鰭皇皇擇木鳥落日將安之清
霜摧豐林枯沙没卑枝况復天地閉豈汝飛騰時嗷嗷
復嗷嗷途窮愈多岐寸心增鬱陶拊髀潛生悲蒼茫欲
問津漫使行人嗤賴有魯連子亦在東海湄舉手謝浮
世共欲尋安期扶搖三山巔笑傲雲濤低半夜開扶桑
弄日騰清輝伊昔孔尼父亦欲居九夷世網儻可逃去
去夫何疑
青州山行
薄遊東諸侯致敬多擁篲訖無安巢木歲晏復反鞁飲
馬南洋橋摩玩米芾記蛟龍郁蟠拏劒戟磔芒刺酌别
表海亭瀲灩吸空翠霜風吹鴻鵠草野簇車騎日斜過
雲門凌跨方半醉垠㟧亂葉滑蹭蹬幾欲墜懸巖半遏
面絶澗黑無地入險難遽止眩運不敢視層崖宿山家
坐久猶膽悸居民畏馬嘶遊子喜犬吠汲遠終夜喧月
斜人未睡柴關見星稀枕石餘蘚膩酒散身逾困饑透
食有味忽聞炒椒巔虎去失羸牸隂森木石怪慘冽霜
露氣黎明轉重崦呀互急幽閟繚繞天一線陷日孤光
細嵌隙深且蒼白晝悲魍魅過午纔得水飲潄解鞍憩
却是城西河山間更清駛彎環折䲔腸詰曲亂之字跋
步重踆涉深淺頻揭厲林開見石田數頃牛角銳淳俗
久深居見人但驚避農婦帛纏頭應門聳高髻破屋有
邨翁無言但流涕舉鞭為撫摩俾說山中事都因七十
堌鹵莽各稱帝實戸三百萬食盡猶未弃白骨與山齊
查牙誰與瘞幸得脫齒頰瘡殘餘一臂年來立海州遺
噍更疲弊邊郡增仇敵深山無子弟聞此不忍聞愴怳
復□嚱海岱稱東秦山河號十二峽口吞穆陵渤澥卷
無棣初從霸國後往往逞兇猘虢公死巖邑恃制殆非
計祇為殘民區每起姦雄志窟宅多龍蛇桃源難避世
數日出修阻川途漸平易雲梢見萊蕪孤城隱霾曀回
視青萬曡乾坤屹軒輊穿出過徂徠背轉逾汶泗泰山
正面看益見崇高勢目中好全齊蒯生莫兒戲為告慕
容超勿謂燕得歲
隨州
山南楚甸坼漢東隨為大盡日涉艱阻極力出險隘川
途落木杪忽覩天宇快長林偃秋色百雉露茫昧疑向
遠水曲隱映脩竹外捷去不得前横亘斷崖礙煙深梅
欲春石亂水相帶飛鳥不知人投樹聲甚怪探騎隔岸
言轉出西城背火壕削紫土斬絶黑欲墜當時不受攻
例與安陸潰居人盡室去涵養儘一敗荒空二十年繁
夥日蕪穢白堊餘屋壁狐狸窟庭内穿窗棗枝曲倚柱
巖桂壞誰種當道棘亂長侵階菜奥室没蒿萊何處覓
粉黛溼氣雜土腥當晝半暝晦相國來秉鉞下令急翦
拜佇馬開天荒欲復太平代勿謂少師侈今有季良在
雲夢
羣山避鄢郢霜淨楚天遠秋色浮鴈背風來蘆花滿陂
澤通江湖田岸藏町疃横滙淵藪大散漫稻畦淺積煙
晩翠重老浪虛白卷乾坤入涵混魚龍深宛轉殘嶺土
崖斷餘浸黑壤輭平岡繚中洲闊甸負長坂勁竹密如
簀綠粉封紫笴忽向青楓末半出黃槲峴北人有圖畫
却向此間展選鋒一萬騎掣電鐵滿眼更不顧鹵獲直
向腹心翦昨去今飲江埽道草盡偃何處仍三戸踐蹂
殆不免荒莊自池臺寒蔓相挂罥鵝鸛不知家悠悠忘
還返注目浩無際馳想首重俛何時結茅屋老吟寄殘
喘濯纓謝漁父暝卧汀沙晚
渡江書所見并序
已未秋奉命宣撫江淮自鄧南入新野蹈宋北
鄙渡泌河及湖陽入於舂陵陂塘聯絡畎澮縈
屬邨墟蓊翳荒空不可行佳木修竹竒花異卉
櫛比林莽間怵然有感于中而取野蓮荒竹秋
桐野菊四者姑以寓感焉
野蓮
陂塘渺煙蕪秋波淡浮空蒹葭雜芙蕖依稀見愁紅輕
銷露華凉亭亭倚西風金粉亦自香霞腴為誰容無言
恨最深失偶情更濃搖搖似相招為喜詩人逢翻思彼
桃李反在羅綺中復憶巖下蘭綠葉翳荒叢西子出苧
羅原思老蒿蓬萬物在生處莫漫仇天公
荒竹
荒竹遶廢宅高下隨女蘿新梢入林莽迸葉楊條柯玉
骨清且癯埋没還奄阿病綠煙慘悽枯黃雨滂沱劒斷
戟復折壯士空悲歌伊昔主家安森森氣相摩籜龍起
雲雷平地煙霄過幽香澹庭除静隂延綺羅一自兵塵
生人去斤斧多寂莫秋不實饑鳳將奈何
秋桐
高秋江漢波卉木入搖落荒林擁孤桐蔓草重繞縛凄
迷氣日喪憔悴若隕籜黃彫晩風吹青裂饑鳥啄無時
亦無儔幢幢老隂薄儀鳳安所棲宫樹空寂莫謂汝無
自傷植根亦嬌弱豈能持風寒况乃失所託何時此焉
居揚鋤翦荒惡攜幼扳庭柯遂我生聚樂
野菊
乾坤入消數萬物呈晩節秋晏菊始華荒叢翳林樾野
迥幽姿清岡斷寒豔接絲蟲罥青苞啼螿抱枯葉瀼露
積玉華層層擁金屑我欲摘以杯飲之濯中熱霜栽郁
高標胡與荒穢列嗟爾夷惠儔玉質難變滅不謂無人
看便使幽香歇安得老瓦盆坐對澆古月
冬至後在儀真館賦詩以贈三伴使
突兀天壤間洞視及八軌區宇入割裂疆場更彼此鬨
怒尋干戈禍亂無期已孰能著手援下石往往是予方
閉關居不忍安坐視復有弓旌招飇然為時起仁義一
萬言麻鞵見天子天道本好生天顔亦為喜乃曰哀吾
民去殺兵當弭今日踐阼初急務惟爾耳三人奉書行
一信盈尺紙詔下癃老泣春風動田里入境及淮壖肺
臆即開披剷薙撤籓垣羅列倒瑚簋萬變惟悃赤一念
無幸詭白虹晝貫日清江秋見底行人不能行在所輒
頓止一自入儀真改館七牢美坐使庖丁勞徒增魯連
恥空庭重咨嗟闇室還徙倚蹉跎兩朝事慘澹一江水
堂上接玉帛何如四郊壘萬衆七奔命何如一行李新
陽復生意歲律已窮紀節候中易感挺特入骩骳折梅
愧皇華對酒生顙泚蒼生苟能活志士豈惜死願借君
懸河發我弦上矢天下本一氣南北只一理處置一何
難鴻毛扇糠粃中原帝高光遽可遼金比君家祖宗法
親仁載良史可令富鄭公樹立太平址一若泰山安一
若九卵累事幾或一失千載貽詬訾中間樂禍徒沮遏
逞姦宄以為富貴鎡瞰鼎磨血齒高天無風飇側佇羽
翮俟激怒起兵端馮鋒肆蛇豕皇皇仁聖資比復當謹
始發言漫盈庭執咎誰敢爾是非在目前胡為眩紅紫
政如道傍室牽制終誤巳區區漫多議紙上何足恃出
門懼垂堂何嘗見邊鄙睽孤還自睽見鬼急張弛一斷
即遇雨羣疑皆彼靡天運屬安治何當合離仳不能鷹
脫韝還成肉在几盤飱寧忍食欲斷南八指
橄欖(南人謂之格覽)
南果足韻勝北人䍐為竒銀盤獻青子愛玩驚見之蓮
房飽出□棗滑生下枝翠粉苔𡋯新清烈凝松脂齒牙
噴艱澀苦硬不可持氣韻久始來靈根瀹天池灑然凌
清飇甘露濡仙芝有如宿瘤妻苦節真可期亦如相韓
休朕瘠天下肥危辭遽逆耳終自為良規先難阻欲速
後得卒莫違默默心語口此樂夫誰知始覺衆果俗橘
奴復棃兒海嶺瘴天黑異味翻荼飴雨露存天真颶霧
不可滋島嶼出乳泉造化亦若兹元氣舌本甜酸苦歸
涕洟本來甘受和衆味相假移居然復其源偽妄焉能
欺何當謝世網兀坐忘奔追深山石室空煮石療調饑
破鼎煎春芽嚼此吟湘纍翛然沃肺肝看山坐支頤物
表有真味載歌采薇詩
秋思四首
星麾重霜露落月窺敝裘久客心易傷况乃逢莫秋誰
知楚江邊即是窮海頭赤子解虎鬭先拚十二牛太阿
授楚柄濤塗竟拘囚昊天有肅殺未肯休戈矛書生本
迂闊國計無身謀俯仰但不愧萬事從悠悠
江聲萬馬來勢欲衝夜枕志士足多感坐起安得寢静
聽風雨急透骨寒凛凛湖湘凑遠浸巴蜀動餘淰誰令
限南北汹怒欲相諗落落弭兵心於今成貝錦薦玉期
捧盤墮甑如拾瀋尊中有瓊花明朝且轟飲
木葉墮積水西風白鴈來秪應破月底曾過黃金臺昔
年弔荆卿臺邊把酒杯落日督亢陂莽蒼秋雲開浩歌
易水寒晩山青崔嵬誰知坐江館兩見飛鴻回空庭日
徙倚慘淡生莓苔援溺先墮井計拙良可哀
昔遊東諸侯秋晚登泰山佇立太平頂超然出塵寰日
觀望吳越浩渺秋雲間長風漾江海天末生微瀾今年
坐舍館江聲滿重關却如在幽陵修阻不得看好花静
有色相對婉且閒無由寫哀怨日遶歌幽蘭
儀真館後園海棠兩花干秋因為小酌賦詩
二年海棠秋幽妍對寥索霜後輒載花枯株吐纖弱化
工為詩人故令造物錯木落出竒芬風度亦不惡尖黃
簇短葉膩翠光欲鑠蹙縮包紅栗殷濃入深萼稀疎生
意怯静麗尤綽約飛絲罥青蟲蠨蛸共聯絡深閨養春
嬌霜華滿珠箔頼得西風輕微薰小隂作盈盈出宫妝
新寒翠綃薄空庭自顔色含恨誰附著息亡楚無言意
婉心不樂琵琶怨昭陽所遇非所託獨有未歸人相看
慰孤酌却似海南時坡仙政漂泊有酒仍有花世事且
高閣後時亦何遲適寓今猶昨香霧霑新橙傾酒兩螯
嚼銀燭更高燒秋花易零落
甲子歲後園秋色四首
雞冠
夷則播新律卉木協秋候綰結流火餘的皪金天宿峩
峩列庭除摘摘儼雄秀炎帝朝火官絳幘軒宇宙植立
竟不拜離披擁青袖奕葉初類莧吐心漸如豆脈絡引
絲起一片珊瑚瘦雲芝茁紅腴紫茵卷翠脰碎顆蹙丹
砂肉綻殷血透怒割赤龍耳勁磔還亂糅麻葉薄且聳
山字缺乃覆查牙欲成角擁腫下連咮生全餘小穗展
盡帶殘皺昂藏偃膺高突兀出羣驟還將早霞映欲向
朝日雊月露終夜棲風雨幾回鬭再礪復自止交退誰
與救區區閒草花象物與接搆弭兵日觀戰亦是自貽
咎垂簾且相忘高枕卧清晝
牽牛
野花照天星星中花亦盛長夏蔓草深疎籬掩斜徑幽
庭日無事森寂澹相映繚繞絲亂垂點綴葉相並金風
一披拂零露光彩競參差碧玉簪綰插滑欲迸霜絲吐
冰同容色好娟淨堂隂青錦張牆背紫苔瑩時方鵲橋
成佳節當秋孟織女能翦裁天河洗尤稱女以秋為期
郎將花作證風雨開雲屏鸞鳳鏘月鏡處處乞巧筵家
家喜相慶五年江館客萬事成墮甑不能致龍節空自
悲虎穽永日鏖炎蒸中暑甘卧病對花淚盈目坐起不
覺瞑雲漢見雙星回頭看斗柄遙憐小兒女昏嫁俱未
竟中流虞風波相見何日更
葡萄
深院荒草長短蔓裂塼縫葡萄本西果南國誰與種插
蘆為扶持灌溉甚珍重瘦骨紫節舒龍頭青線控蟠蟠
上疎籬蒨蒨將遠縱遭遇雖後時取實望秋仲摘露添
爼豆庶閒館人供誰知六月旱卉木焦死衆斷秧餘幾
花強勉著土擁竟作纏結枯日遶空悼痛肺渴口重乾
望梅心欲烘忽憶河隴秋滿地無歇空支離半空架串
草十里洞拇乳積成岸澒癑接梁棟一派瑪瑙漿傾注
百千甕往歲見沙陀回鶻正來貢詔賜琥珀心雪盛瓶
盡凍查牙飲流澌氣壓黑馬湩一旦離魏闕五載猶在
宋見此復何時鳥道目逆送
野蓼
窞池蓮蒲短久旱餘淺淤牆隈積餘埃玉鳳秋不翥野
蓼根莖堅幸得侵沮洳節葉瘦且赤蘼蕪交翠箸細蕊
亦鮮潔粉米糅丹素獨窣裊輕穗離披滴清露水花澹
晚色幽窅足真趣忽憶過夢澤千里渺煙樹蘆花與蓼
花露錦蕩雪絮深入芙蕖藪遠映蒹葭渡舉鞭問飛鴻
駐馬嚼佳句乃今四壁中浩渺隔煙霧日斜對幽叢聊
以慰遲莫大似辛苦蟲無復風標鷺來因援沈溺底事
極幽錮屢上刳腸書無地瀝血訴嗟嗟好花草焉用生
此處秪因為詩人故故獨不去嘗膽如啖蔗食蓼猶饍
御仰首但有天志節久愈著
幽思六首
江山鬱幽思静止有天光宛然褰薄帷明月照我牀蟋
蟀鳴孤根鴻鴈頏飛霜惄惄動羈衷耿耿發清狂有萬
來無端百折縈回腸晤言且伏枕一寐成兩忘
鸞凰翥丹霜尺鷃搶枯株知止各翺翔卑高一何殊精
衛苦填海冤憤一何愚鳲鳩不為巢亦自有所居偉哉
衡門士高卧一束書曲肱有餘樂不用長者車
濯纓厭世塵入海求夜光貝闕涵珠宮異色森綺芒采
采滿懷袖駕龍登扶桑赤烏驚上天火曜舒乾陽回視
乃瓦礫自媿空犇忙書生莫漫愚敝帚安足藏
有物莫不由萬古長安道區區往來者總向塵中老年
年雨灑清日日風驅埽行人竟無迹涸轍生秋草我欲
謝帝閽離居事幽討束載無良辰幾回問蒼昊
藏舟泰山巔偶值懷襄流忽從歸墟東直向西海頭洗
日復濯月光抱空中樓扶疎散青紅異氣纏九州忽焉
閣寒沙佇立令人愁明朝早潮來欲住不得留
景晏念慮歇支頤坐看山起來復何為結佩紉幽蘭萬
事從悠悠不媿俯仰間舉杯謝塵世月落梅花殘深山
總風波天淡孤鳥閒氣數當閉塞我亦方閉關(此題本六十首)
(特就其警拔者錄之又和陶詩二卷以其於本意不合不載伯常用韻於入聲任意出入如北風一首云憤叱)
(一氣轉大呼天地窄埽來長城隍卷起黑山磧雲飛月縮豔日落天失色長歌葉落柯笑擲千金璧甚有奇氣)
(惜全首多失韻也)
白溝行
西風易水長城道老濘查牙馬頻倒岸淺橋横路欲平
重向荒寒問遺老易水南邊是白溝北人為界海東頭
石郎作帝從珂敗便割燕雲十六州世宗恰得關南死
點檢陳橋作天子漢兒不復見中原當日禍基元在此
溝上殘城有遺堞歲歲遼人來把截酒酣踏背上馬行
彎弧更射溝南月孫男北渡不敢看道君一向何曾還
誰知二百年冤孽移在江淮蜀漢間歲久河乾骨仍滿
流禍無窮都不管晉家日月豈能長當時歷數從頭短
日莫途窮更著鞭百年遺恨入荒煙九原重怨桑維翰
五季那知魯仲連只向河東作留守奉詔移官亦何疚
稱臣呼父古所無萬古君臣有遺臭
賢臺行(古黃金臺也土人稱為賢臺)
高臺突兀燕山碧黃金泥多土猶濕曉日曈曨赤羽旗
燕王北面親前席費盡黃金臺始成一朝拜隗人盡驚
誰知平地幾層土中有全齊七十城禮賢復讎燕始霸
遂與諸侯雄並駕七百年來不用兵一戰轟然駭天下
二城未了昭王殂火牛突出騎劫誅臺上黃金少顔色
惠王空讀樂毅書古來燕趙多竒士用舍中間定興廢
還聞趙括代廉頗敗國亡家等兒戲燕子城南知幾年
臺平樹老漫荒煙莫言騏驥能千里秪重黃金不重賢
天賜夫人詞
八月十五雙星會佳婦佳兒好昏對玉波冷浸芙容城
花月搖光照金翠黑風當筵滅紅燭一朵仙桃降天外
梁家有子是新郎芉氏忽從鍾建背負來燈下驚鬼物
雲鬢敧斜倒冠佩四肢紅玉輭無力夢斷春閨半酣醉
須臾舉目視傍人衣服不同言語異自說成都五千里
恍惚不知來此際玉容寂莫小山顰俛首無言兩行淚
甘心與作梁家婦詔起高門牓天賜幾年夫壻作相公
滿眼兒孫盡朝貴須知伉儷有緣分富者莫求貧莫棄
望夫山頭更賦白頭吟要作夫妻豈天意君看符氏與
薄姬關繫數朝天子事
湖水來
枯風怒遏長川迴兩湖五月生黃埃水晶宫碎洲渚出
昆明老火飛狂灰魚龍錯落半生死乾坤枯槁無雲雷
海鯨怒抉海眼破濤頭一箭湖水來新聲汩汩入黑壤
寒虹矯矯收蒼霾鷗鳥静盡波不起澄清無瑕玉鏡開
浮光四動青雲第倒影半浸黃金臺何當乘興呼太白
櫂歌長入琉璃堆滿船明月露花冷翠綃銀管飛瓊杯
聽角行(贈漢上趙丈仁甫)
疎星澹不芒破月冷無色千年塞下曲忽向窗中得當
空勁作六龍嘶四海一聲天地寂長呼渺渺振長風引
起浮雲却無力此聲誰謂非惡聲借問何人有長策漢
家有客北海北節毛落盡頭毛白聽此空令雙淚垂中
原鴈斷無消息南枝越鳥莫驚飛牢落天涯永相失江
上舊梅花今夜落誰家樓頭有恨知何事牽住青空幾
縷霞
懷素素帘鬭將二帖歌
青布高垂誇美酒醉僧扶書賒幾斗朝朝挂向長安市
行人看書不飲酒唐家既滅酒家亡青帘草聖千載後
瀚海西邊唐將鬭將軍揮戈虜連彀當時本自說戰功
却使醉僧誇好手筆勢更比青帘雄常山長蛇救尾首
賈侯愛玩看不休不肯插向萬卷樓壁間一雙岳湛璧
灑落神俊懸清秋見我酒酣使題評快飲數鍾澆枯喉
為說草書秦漢間變出楷隸蓋有由但存妙處遺土苴
縱筆自如成鎖鉤大巧既窮出大拙作者每向無心求
所以顛張醉素嗜酒能出竒放浪縱恣隘九州夭矯騰
蛟龍峻利森戈矛婀娜春樹花肅䬃秋江鷗&KR0693;起復鶻
落雲行溪水流神聚精不散抉怪還撐幽都非有意舉
自然所以超凡入聖直與造化侔陶然以酒寓天趣一
著直在最上頭莫言只作醉僧圖君未得醉方隠憂一
身纏縛萬古愁焉能浩浩復悠悠侯乃大笑言君更飲
數甌壁間又添珠一斛三帖使我子孫收
趙邈齪伏虎圖行
南山射虎曾得名壁上忽見令我驚何物敢爾來戸庭
屢叱不動仍生獰畫師前身是山靈胷中有虎無丹青
老槲數筆平埽成殺氣慘淡猛氣横頭顱半妥蹲孤城
怒尾倒插蟠霜旌鐵鬚張磔疑有聲赤吻瀝血猶帶腥
抱石欲卧伏欲騰爪入石角瞠不瞑寒電夾鏡騫兩睛
四座凛凛隂風生威稜神采出典刑邈齪乃是金天精
伊昔詩家杜少陵酷愛賦馬并賦鷹為憐神俊故屢稱
我今賦虎亦有徵要得猛士建太平坐令四海皆澄清
吁嗟擲筆還撫膺世間道路多棘荆倀鬼磨牙不可行
緯亢行
歲臨鶉火斗插子穉陽欲復老隂死朱靈南極元龜首
望舒北至明堂裏乾坤翻覆變已窮氣數朝元將有啟
旄頭日没正當中五緯將且躔蒼龍羣隂巳伏衆星没
玄天變白生清風兩角在南大角北龍頭半妥朝上宫
誰知總向亢中聚同舍參差不同度歲鎮熒惑共光明
金水煌煌俱不怒東西絡繹似連珠色正芒寒共昭布
往年長星埽金源前年孛入紫微垣欃槍妖客不時出
天狗枉矢還驚傳今朝太平有此象不久再見成康年
昔時曾聞入房駟兆啟金商六百祀同來東井漢元年
四百年中稱帝制後來丁卯煥文章二百餘年方季世
曾逢丙午當百六今日重逢又重六五星忽來會辰前
不知誰禍誰為福綱紀梁棟兩攝提招搖玄弋動光輝
馬祖直欲飲亢池星翁歷史休相欺正是君臣會合時
(丙午冬十有一月越十有五日辛未五星會于亢太陽躔斗十九度太隂經心五度木星躔亢二度八十三分)
(十杪在辰前逆行六日行一度土星躔亢宿一度三分在辰前順疾十日半行一度金星躔亢一度六十四分)
(四十六杪在辰前順疾一日行一度火星在亢東五度六十二分半在辰前順疾二日行一度水星躔亢三度)
(三十二分三十杪在辰前順疾一日行一度以其五緯皆躔于亢故謂之緯亢云)
唐十臣像歌(魏徵李白郭子儀渾瑊顔真卿韓愈白居易牛僧孺崔慎由司空圖)
鄭公山立面粟黃袖中隱隱露諫章致君堯舜肩禹湯
太宗一鏡今不亡謫仙翩然來帝鄉淋漓龍巾倚御牀
斗酒百篇錦繡腸光焰至今萬丈長汾陽沈雄異姓王
中興功業冠有唐人臣始終夀且昌深山大澤龍蛇藏
咸寧氣貌慘不揚殺氣凛凛横天狼回天再造忠且強
功名端不讓汾陽太師魯公日角方挺特不撓百鍊鋼
端笏正朝貌堂堂盧杞藍面不敢望昌黎高冠何昂昂
泰山北斗元氣傍天衢搖曳雲錦裳斥去老佛擅文章
樂天翛然世相忘江水蕩漾江花香不作房杜庸何傷
歌詩直與日月光竒章重厚國棟梁亂來粗能立紀綱
太平無象稱小康不計黨禍深膏肓崔相憂國眉兩厖
區别流品何太忙天子閉目猶自防曹節侯覽不可量
司空表聖宐賢良清癯不欲游巖廊詩外有味誰肯嘗
寡鶴飛去高翺翔
宣和内人圖
杜丹横壓搔頭玉眼尾秋江翦寒綠金翠冠梳抺且肩
正是宣和舊妝束腰肢一搦不勝衣當時宜瘦不宜肥
三千想見無顔色偏有親題御製詩蔡攸恢復燕山府
曾索君王不曾許蕭條萬里去中原偶見花枝淚如雨
却將換米向三韓遂令流落在人間道君一顧曾傾國
今日休作等閒看
入燕行
南風綠盡燕南草一桁青山翠如埽驪珠晝擘滄海門
王氣夜塞居庸道魚龍萬里入都會澒洞合沓何擾擾
黃金臺邊布衣客拊髀激歎肝膽裂塵埃滿面人不識
骯髒偃蹇虹蜺結九原唤起燕太子一尊快與澆明月
英雄豈以成敗論千古志士推竒節荆卿雖云事不就
氣壓咸陽與俱滅何如石晉割燕雲呼人作父為人臣
偷生一時快一巳遂使王氣南北分天王幾度作降主
禍亂衮衮開其源誰能倒挽柝津水與洗當時晉人恥
崑崙直上尋田疇漠漠丹霄跨箕尾
跋魯公送劉太冲序帖
魯公筆法皆正筆出竒獨有劉太冲初從真草入行草
削去畦町尤清雄懸針數筆皆側鋒往往矯矯如飛龍
輪囷權奇恣揮灑瑰偉乃見烈士風觀此好向書家道
未有能真不能草
楷木杖笏行(并序)
金源以来進士登第例授楷笏無則以槐代之今
曲阜祖庭有孔道輔釋褐時擊蛇笏殷血猶在横
絡一綫旁迸數砂粒色若棗漆以水濯洗則其色
鮮紅如新濺著者今此笏乃其尺度故制也孔氏
族人又以長材為杖以贈好事者乙夘秋九月經
拜謁墳林家長翁以笏杖各十相貽故為賦此
兩楹夢斷壞梁木天出斯文生宰木翳雲擁霧二十里
虎踞龍蟠泰山足道德仁義為根株禮樂枝葉光扶疎
芘蔭百代吾道尊戸有絃誦家詩書中間楊墨常蠧食
重欲翦伐逢老釋崔嵬枯幹尚生意千古堂堂孟韓力
年來旦旦加斧斤幹為扂楔枝為薪知音抱去甚泣玉
觀者掩面如悲麟大横庚庚紫蛇腹手板霑恩照緋綠
老儒扶藉見聖人豈並枯藤與桃竹斯文將墜吾道亡
不絶一綫甚濫觴豈為區區徇枯木亦如告朔存餼羊
孔氏家庭手植檜楷樹相望閱千世亂來秦火幾番燒
土黑灰寒共憔悴靈光殿基秋草深牧童相喚穿墳林
青蛙亂聒顔氏井饑烏落日嗁白禽佩玉長裾新進士
回視詩書等閒事赭袍白馬飛將軍闊劒長槍不識字
中原慘慘無神靈白骨蔽野無蒼生只知下石誰手援
老大有淚洪河傾皇極厄會數流血誰與澄清倒溟渤
摩挲東家扣脛杖拂拭囊中擊蛇笏會當立聖蠲祅昏
鞭擊魚龍起春窟
乙卯秋月十九日登泰山太平頂
窮秋老雨四十日坤軸欲爛隂霾纏我來方作泰山游
玉虹一夜收雲煙山靈奕奕生喜色突兀撐裂青羅天
輕裾飄飄過黃峴乘興直到三峰前霜餘灌木出秋色
萬疊紅錦幪椒巔泓澄寒溜浸太古翠壁細瀉珠璣圓
當時秦漢極侈麗未必如此皆天然天門中斷兩屹立
箭筈一磴蛇蜿蜒凌層絶頂肆崇峻佇立矯首望八埏
長天沈沈入西極九州却在東海邊衝風慘淡萬里來
海窟勁刮鯤鯨涎須臾白雲生嶽麓脚底泱莽無山川
秦壇周觀覺浮動滿地覆冒兜羅緜忽疑山移入海中
白浪四洶虛濤掀山隂瑰詭光怪出赤氣翠暈相鉤連
下從谷底上碧落寶塔萬級高蟠旋遂登日觀叱日馭
六龍倒著珊瑚鞭玉鱗剝落金甲拆九芒迸綺生血鮮
三山搖蕩海水沸蓬壺縹緲來飛仙為言此色與此界
君自固有非塵緣恍然記悟復無語把手一笑三千年
華不注行
崑崙山巔半峰碧海風吹落猶帶濕意氣不欲隨羣山
獨倚青空迥然立平地拔起驚孱顔劒氣勁插青雲間
濟南名泉七十二會為一水來浸山我來方作鯨川遊
玉臺公子邀同舟君山浮嵐洞庭晚小孤滴翠清江秋
酒酣興極煙霏昏魚龍慘淡迴山根少陵不來謫仙死
舉杯更欲招其魂魂兮不來天亦老元氣崔嵬山自好
超超絶頂凌長風注目東溟望蓬島
居庸行
驚風吹沙莫天黃死焰燎日横天狼巉巉鐵穴六十里
塞口一噴來冰霜導騎局脊銜尾前氊車轣轆半側箱
彈筝峽道水復凍居庸關頭是羊腸横拉恒代西太行
倒卷渤海東扶桑幽都却在南口南截斷北陸萬古彊
當時金源帝中華建瓴形勢臨八方誰知末年亂紀綱
不使崇慶如明昌隂山火起飛蟄龍背負斗極開洪荒
直將尺箠定天下疋馬到處皆吾疆百年一僨老虎走
室怒市色還猖狂遽令逆血灑玉殿六宫飲泣無天王
清夷門折黑風吼賊臣一夜掣鎖降北王淀裏骨成山
官軍城上不敢望更獻監牧四十萬舉國南渡尤倉皇
中原無人不足取高歌曳落歸帝鄉但留一旅時往來
不過數歲終滅亡潼關不守國無民便作龜兹能久長
汴梁無用築子城試看昌州三道牆
懷來醉歌
胡姬蟠頭臉如玉一撒青金腰線綠當門舉酒喚客嘗
俊入雙眸聳秋鶻白雲亂卷賓鐵文臘香一噴紅染脣
據鞍側鞚半淋鬛春風滿面不肯嗔繫馬門前折殘柳
玉液和林送官酒二十五絃裝百寶一派冰泉落纖手
須臾高歌半酡顔貂裘潑盡不覺寒誰道雪花大如席
舉鞭已過雞鳴山
化城行
東郊野馬如馬驚依稀隱約還成城參差雉堞雲間横
鼇頭岌嶪擎長鯨壯哉三都與兩京殿閣樓觀頏空明
丹雘峭麗敧且傾煙氣荏苒搖旆旌其中似有百萬兵
是邪非邪寂無聲秦邪漢邪杳難名長風忽來一埽清
赤日如血高天青霜淨沙乾鴈鶩鳴路傍但見棘與荆
秖有慘淡萬古情人間城郭幾廢興一杯聚散皆化城
君不見始皇萬里防胡城人土並築頑如冰屈丏按劒
將土蒸堅能礪刀草不生神愁鬼哭枯血腥殺人盈城
著死争只今安在與地平平地深谷為丘陵江南善守
鐵瓮城城外有田不敢耕西北廣莫無一城控弦百萬
長横行身為心城屋身城一朝破壞俱化升佇立感化
參玄冥乾坤翻覆一化城
趙州石橋
輪囷太古綠玉月半插水面不挂天一矼一段數十丈
大業至今七百年深銜密帀無罅隙嵌磨妥帖堅且圓
仰視壓面勢飛動勁欲拔起疑墜顛鬼工神力古未有
地維欲絶還鉤連蛟龍辟易洚水伏細紋參錯如新鐫
晴虹不散結元氣海撁縹緲纏飛煙衝風倒景鯉背搖
金瀾滉瀁青環偏乾坤壯觀全趙雄幾回笑殺秦人鞭
往來細讀張相碑直與北嶽相輊軒先君有詩不忍看
摩挲華表空泫然
閒閒畫像(王安仁藏)
烏巾鶴髮鳶雙肩丹砂噀面深兩顴存神垂老孰與傳
正大八九天興前金源一代一坡仙金鑾玉堂三十年
泰山北斗斯文權道有師法學有淵中華命脈屹不偏
楚妃正色絶纖妍石光玉潔無腥羶高文大冊職所專
潤色帝業星霓纏體制妥帖開坤乾官樣奥雅舂容篇
筆力壯浪傾源泉草聖肆意揮雲煙晩年遊戲西域禪
月江卷盡藤蘿涎清風修修易一編每欲杖屨尋伊川
熒惑犯昴光竟天不與亡國天惜賢始終無慊獨巍然
國初學士汴與燕世章蔡黨方騰騫宣政佻靡快濯湔
補完太朴無雕鐫卿雲腴霞鳳鸞翩貝闕寶府珠璧聯
崇極欲圯龍步遷此老始終元氣全大儒巖廊筆如椽
六鼇一掣三山連紀甗墮地誰續絃破觚頓脰皆沈緜
東塗西抹競取憐夸紅姹紫十百千安得起公重著鞭
萬古一日當天懸(德陵嘗賜公所服丹潮紅滿面公先壬辰之變以禮部尚書翰林學士丞)
(旨卒於第人以為天幸)
元詩選初集卷十三
