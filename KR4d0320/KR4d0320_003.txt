漁墅類稿卷三宋陳元晉撰
啟
賀節齋除漕啟
恭審申拜宸綸晉持華節含香高選未盡酧撫字之勞
飛粟都畿復有藉澄清之治昔三輔咸推善政今輿情
可卜歡傳施及肖翹躍然欣抃恭惟某官英資霜潔粹
質春舒明允篤誠備元凱之令聞慈祥豈弟有卓魯之
賢風顧惟大雅之不羣盖自教忠之有本早騰虎牓殆
多韋布之勤修並秀棣華率洗膏粱之娭習卓爾典則
標于本支宜夾輔以居中奚詳試于更任第較扶風之
分守粤由嘉定而逮今求昔循良罕可擬數貪黷深嗟
于漁取變更或甚于絲棼更有摸稜受成刻木未有獨
運于方寸初無借助于毫絲孚人心于不言成雅化于
無跡瘠區衍裕弊端抉疏律已冰清私帑時聞捐散接
人春煦公庭不廢將迎至于旌表里社之賢彰施爼豆
之事綺寮絢其水立傑閣甍而雲齊役匪勞民成自不
日過者誇詫頌聲上騰比于考最之登已擬乘軺之寄
人傒峻陟若旱望霓帝渥遞加班恩浹日既倚重以董
瑶籍復示崇而參憲曹簉屬樞庭眷隆密近寓直邃宇
式表清華允極褒崇乃勞澄察備諳州縣斷無期會之
煎熬稔識賓寮自弗賢否之倒置竦欣善類頓讋鄙夫
彈冠喜動于金蘭傷弓驚落其匕筯佇使屬部化為廉
才自然澤被于八州抑見訟消于兩路號福星而救彫
弊暫活疲民調元化而致雍熙行歸穆縡某獨學友古
分甘背時投誠君子之門似人是喜抗塵流俗之列吠
雪何多然金雖百煉不改其剛而根到九泉豈逾斯直
已安寥寂定不依阿惟竦聞英蕩之除如蟄動泥蟠之
下慨陳嘉語為薦頌言曾受滕㕓又見新榮于際會嘗
留烏幕或旌舊筆于評談
賀趙大使尚書啟
命陟文昌班高武部淮清海晏既寬旰食之憂業廣功
崇獨長夏官之職五兵托重千里折衝恭惟某官才氣
軼羣聲華照世久當方面凜然草木之威名簡在上心
展也棟梁之才具蠢兹羣類忘我厚恩所守匪親化為
豺狼輒興亂略無禮於君逐如鳥雀孰濟時艱惟斷乃
成爽邦由哲甲可乙否獨贊决於九重卯命辰行乃盡
護於諸將屈兹羣武殱厥渠魁烝徒出鬭艦之竒氣吞
魏衆勇士助臨衝之勢力拔崇墉迄成不世之勳坐弭
積年之患尚書天之喉舌實總事機祈父王之爪牙正
專戎務亟升星履就賁參旗是開大任之權輿未足小
酬於勞效牙幢茸纛耑入覲於嚴宸衮衣繡裳佇均班
於揆路某欣聞除日倍激歡顔功著維城未詫吕温江
夏之贊謀推督戰擬作韓愈淮西之碑
賀高中書帥湖南啟
一札疏榮十連作牧清都延閣仰文昌八座之尊茸纛
牙幢鎮洞庭九州之大前茅戾只全楚歡然恭惟某官
識貫千秋眼空四海聰明精銳淨冰雪而走雷霆翰墨
詞章引星辰而决河漢伯仲無慚於伊吕廟堂宜集於
䕫龍顧安十年抱節之貞不羡羣飛刺天之銳兵交蜀
道公獨效睢陽之守城名列漢庭人莫識平原之何狀
趣登郎省借重使軺遄簉螭坳載筆之班亟展鳳閤演
綸之手丞相之督軍事方思遠撫於中原舍人之贊兵
機欲纘武功於采石籌帷决勝黼扆簡知鼎來暮召之
音復長春卿之位能典朕禮殫日月獻納之忠其代予
言助風雷鼔舞之令復以禮樂詩書之選任兹蕃宣屏
翰之權先聲所臨衆望惟允長沙萬五千戶已多襦袴
之謠祝融七十二峯頓增巖石之重著忠甲令作輔辰
階某鹿鹿儒酸狙狙志苦早參諸老妄有意於驅馳晚
識少公辱過為之題品一寒為累萬卷不神朅來佐牧
之罔功自信投閑之乃分會且歸矣尚牽燕語之留止
或尼之偶玷鳥羅之致疇昔切登門之願廼今叨巢幕
之榮然法有隨司之文恐例當解職以去尚欲下望塵
之拜庶幾愜為御之懷冀北之野無留良何幸獲逄乎
清鑒湖南之門不輕接自憐伏處之無竒
賀眞舍人啟(德秀)
恭審課最州麾命分帥鉞四郊多壘根本繫大江之西
十國為連蕃屛倚眞儒之重高牙戾止交口欣然矧平
生翹首于龍門不自意庇身于燕厦其為獨喜尤倍羣
瞻恭惟某官氣塞兩間名高九牧立朝大節盖已羞英
俊之並遊學道夙心誠以安社稷而為悦曩敵情之叵
測紛肉食之偷安誰念春秋大一統之經獨主漢賊不
兩立之義好辯者豈予得已不知者謂我何求遠猷竟
格于羣言遺患乃至于今日汲黯不去必寢淮南之謀
吐蕃既來始驗柳渾之識薦外庸之揚歴多行事之著
明青社活人愛民即所以體國潢池平盗應變寧減于
守文合入贊于帷籌尚屈臨于閫制十州將吏聽鼓角
以趨風千里湖山望旌麾而吐氣然當世之憂未艾而
吾黨之望焉依代不數人是應任天下之重天若祐宋
寧不速我公之歸某副墨寒儒勾朱冗役生無它嗜惟
有強附善類之心事與願違獨抱未見君子之嘆悵一
官之似縛思萬物以皆塵幸元戎十乘之來與屬吏一
人之數顧受容之伊始非修敬之敢稽亦聆大府約束
之新不責小夫竿牘之末急求民隱皆許言陳因欲殫
千慮之愚故少緩尺箋之敬假一事至滕閣安得奮飛
持瓣香為南豐滿蘄與潔
賀董正言居誼啟
錫命龍墀拾遺騎省曉趨丹陛風生對仗之諫書夜想
玉珂露奏禁垣之封事縉紳倚重廟社增榮惟解絃更
化以來已三年矣在當宁求言之切如一日然不勝衆
目之睽睽未見匪躬之蹇蹇誰如朝鳳大似寒蟬國勢
莫尊間者羣妖之舞夜人材寖落蕭然萬卉之經秋由
元氣之未充故沈痾之難起必有正色弼違之士乃揚
犯顔敢諫之聲誰者易堯君其重趙恭惟某官積中德
粹方外義剛學廣聞多漢純儒之素業氣和節勁晉良
吏之高風久州縣之斜飛合雲霄之直上人方奔速化
之徑作夢清都公獨崇難進之風請行炎嶺無心物競
有欲王留朝廷已知弱翁相國果追韓信鼓司左闕簿
主曲臺卷天禄吞石渠讀異書於未見刻玉板藏金匱
成信史於不刊居無何揚歴之新遽如許騫騰之速將
降天之大任豈累日於小官芝檢庭揚蒲規地峻可速
則速當今捨我誰哉當言必言以時考之可矣彼謂聖
朝無闕事匪說攸聞吾知天子有諍臣如尊有勇上有
惟木從繩之美下無以水投石之難慷慨引裾從容補
衮使君子有所恃小人有所畏毋愛乎言將諫官得以
言宰相得以行不負所學某辱知惟舊别德方新俶聞
除目之頒倍激歡顔之動斐然贊喜持此願忠動風采
於朝端敢效君謨功名之祝伸辭說於闕下佇占陽城
骨鯁之言
謝陳工部特薦啟
太守不可私干偶辱教知之厚短簿能令公喜遽如論
薦之榮輒牽懷惠之情敬布歸恩之悃伏念某性徒是
古學不前人尋墜緒之茫茫耽書成癖踵常途之役役
嗜事尤癡萬間忻庇於歡顔一見遂蒙於俛視俯念互
鄉之潔俾陪丈席之趨坐程子之春風挹濓溪之霽月
幸獲觀道德於前後奚敢計班資之崇卑仁者達人更
欲掖孤寒之進喜而溢美乃驟加題品之言載味衮褒
殆深帛煖然而俗吏簿書之瑣瑣曾無曉暢之能小夫
竿牘之平平何堪撰述之選誰欺鑒裁忽誤吹嘘顧推
薦之甚慇撫疎庸而增惕兹盖伏遇某官天之君子王
之藎臣豪踞上牀意獨行於湖海禮勤下榻士願附於
門牆方為夾袋之儲不鄙縫掖之賤小草素存於遠志
甚愜初心朽株弗奪於先容是繇定力故令弱植亦累
明揚某敢不力尊所聞求識其大其行已若有愧於道
何以文為雖無報而不辱其門請從今始
謝張漕舉文華科啟
績文自樂何能織雲錦之裳飛剡過褒駭忽被春秋之
衮澹無言於桃李歘下采於菲葑所謂異知合申私謝
伏念某耽書成癖嗜古作妍結柳送窮仍覺語言之無
味剖瓜乞巧不堪豪傑之詭呈空懷韓愈之大慚誰識
孟嘉之小異猥辱誦於百寮之上句豈真佳借賞音于
一顧之餘價俄可倍居然穿縞之末成此合尖之圖既
已使小人之屬饜猶獨出大鈞之坱圠慨然科薦辱以
名聞非筆扛百斛之龍文曷名雄健非學探九淵之驪
頷奚有本原何者妄庸得此褒拂雖云畫餅曾無益於
饑腸如入寶山亦不至於素手方倚品題之重勉留久
遠之名兹盖伏遇某官學問横渠之傳宦游濓溪之舊
言語妙天下合置之白玉之堂財用濟中興姑攬彼青
絲之轡不以已長而絶物每思國計以儲才凡平時夾
袋之藏皆異日翹材之選遂容骫骳亦預吹嘘某敢不
益新未能立乎其大去陳言誇末俗肯自弊於精神有
餘力則學文當反思於忠信
謝留經略辟增城丞啟
妄意南轅竟入需頭之奏委身壯道俛從摘尾之書人
言再轉之無竒自喜一陶之有望恩勤委曲感激輪囷
如僕妄庸荷公知愛雖他材之苦短徒此念之好修義
有當從亦曰放麑之弗忍人誰無怒不知及蟹之何辜
豈今吾非復故吾故知我轉而罪我喧喧多口甚太行
灧澦之可驚耿耿寸心對后土皇天而無愧不疑之金
既出相如之璧偶全翻思與石鬭兮差似得水活爾可
仕可止已無它妄想之心不進不休乃勇出相援之手
羅致河陽之幕吹揚閶闔之牋謂泛水而依芙蓉非汝
所及若循除而哦松竹乃分之宜假此棲遲與之料理
期後五日必授圯下之書獨有二天果隸冀州之部念
幸會夤緣之巧殆胚胎成就之機載惟蟣虱之微官安
得蚍蜉之寸援有巨眼為之鑒裁將終身恃以躋攀儻
令著主之衣裳未免扣人之門戶以此謂之知已恐亦
難乎許身重念么微既蒙採錄若為稱塞惟國士遇之
國士報之迄用生成則執事事也執事責也矧久矣弟
子趨承之日而惕然父母喜懼之年力足為勇足施幸
事機之適至月斯征歲斯邁恐召璽之鼎來早借齒牙
之言庶全頂踵之賜因輸謝悃併寫願私恭惟某官明
允而篤誠精微而廣大納納容人之量靡汚疾之或遺
孳孳貪賢之心猶饑渴之不厭凡今日西賓之列皆他
時東閣之儲親故疇依所期祐甫之相寮屬何待要附
晉公之登是應踸踔之蹤有累坱圠之造嘗見我有此
客否自愧所蒙願從事子他日兮有言斯瀆
回程虎卿勞還啟
輕違芝宇久作桂炊白雪陽春良渴啟子之論碧雲日
暮能無知我之心惠然華衮之褒厚甚綈袍之戀共惟
程君足下詩書門戸文字生涯騰茂蜚英合是離塵之
鶚隨羣逐隊猶為泛水之鳬第慚倚玉之蒹葭廼獲托
根于桃李春風步屧夜雨對牀相期堅道德之初心不
伹較文章之小技每懲俗薄無復友端於當面對面之
間有飜手覆手之異反眼若不相識爭說耳餘沒齒而
無怨言安得管鮑古人往矣夫子勉哉偶不同蘭菊之
時正欲耐松栢之節以劉蕡而未第我軰何顔如雍齒
而且侯吾屬奚患公當後發而先至事固小屈而大伸
致身甲乙之科着力丙丁之部某一科不補五技而窮
射策無竒尾僅容于附驥讀律有靦足大類于畫蛇何
取拾青乃勤尺素想捧檄為吾親而喜故寄書見故人
之情惟感悚之萬千莫敷宣于四六鬱乎衷曲儲以面
陳
回張司法啟
鄉社差池悵未識紫芝之宇官曹邂逅幸相逢黃木之
灣欣一面之有期祓雙鱗而起敬恭惟某官琮璜温潤
韶濩深醇才華四十年藉甚諸公之譽扶摇九萬里胡
然一第之遲合儕衮衮臺省之登顧屑栖栖曹掾之役
羊城地大犴獄事叢明啟刑書端欲助畫衣之化不有
君子疇能持丹筆之平斟量𤯝災肆赦之文闊略柱後
惠文之議以六經而濟三尺吾道非耶總七略而較羣
書先生升矣某魚魚再轉鹿鹿一寒自知芸人舍已之
非敢冀異事同寮之庇偶然聚首真成虎鼠之同宫幸
甚得朋豈止龜魚之蔭瓦於所厚者能勿誨乎論江西
共派之詩願相從於間暇侈河南同官之記儻有幸以
牽聯
回鄭司法啟
簿領卑栖暫攝承於臺幕參軍俊逸行望拜於車塵以
平生切景仰之懷而一旦有趨承之會或者念草木之
味許其托桃李之根宜亟修辭反先枉教恭惟某官胸蟠
萬古筆落九天絳帳諸生多雲霄之直上丹墀一第獨
州縣之徒勞豈耻隨衮衮之登故寧作棲棲之掾民曰
太守君之故人川泳雲飛想主賓之胥樂春生秋殺知
田里之無冤騎氣鼎來虎城相慶以六經而濟三尺吾
道非耶輯七略以總羣書先生升矣某短檠有味矮屋
無營泛綠依紅自覺代庖之僭出朱入墨只堪祭竈之
卑行求反於枳棲幸及瞻於芝宇荀陳聚會倘同氣之
相求鄭杜襟期願異書之可見
回交代楊鹽幹啟
越爼非才懷哉解去盍簪有喜賢者鼎來論材方愧于
盧前執訊更慙于孟後亟裁咫削敬肅先驅恭惟某官
蘭茁其茅槐根之芷詩書澡雪夫襦袴植立自高文章
繅藉于琮璜藴藏尤粹頃者鳴琴之課最紛其推轂之
味言閑歲月于素冠既終禮制薾雲霄之華轂乃展英
猷不鄙飛鳶跕跕之州來作振鷺雝雝之客熬波出素
古資邦計之饒泛水依紅今倚賓筵之重暫幕中之羅
致佇海上之扶摇某再轉而南一寒所迫陪油幢之談
笑假鹺幕之攝承既竭吾才此非子坐固久夢陶園之
菊行將及齊戍之人願疾其驅一見乃去偶成聚會獲
盡窺兄弟之二難強附交承儻許托子孫之百世
回范宰午之謝修橋啟(范以酒課之羡爲橋費)
鄭子産輿梁之成人不病於涉矣蘇司業酒錢之與力
何有於我哉鼎來摛藻之詞益重負芒之愧竊以編竹
活蟻前輩有大隂功架木排龍長者號殊勝事况有學
道愛人之志能推博施濟衆之仁不吝方兄無錙銖之
自利雖非巧婦造䬪飥以奚難公雖不有其功民則知
恩之自令尹清矣輿人誦之恭惟某官雅量鎮浮宏才
利涉相如之家蜀郡莫窺題柱之心期萊公之令巴東
已聳横舟之物望民溺負納溝之恥錢流絶潤屋之私
確然精衛填海之誠倏爾烏鵲成橋之巧使黔首蒙被
無窮之利而題額牽聯不肖之名不傷財不害民汔可
集事若濟川若作醴信是當才某不成報章更幾終惠
剖竹而作修綆庶無風雨之漂摇貫鐵而爲連環亦免
波濤之震撼雖一日之居必葺庶十年之計可成
回石知縣啟
共飲玻璃江偶同王事贈我錦繡段載篤交情先施仰
佩於謙鳴不敏秪增於震悚恭惟某官糜瓊果腹珮璐
潤身豈無他人誰似韶華之秀所謂故國亶非喬木之
存盍生風臺閣之聯乃讀書山水之縣似聞三異已見
一同百里驥足之淹暫武城之寄徑千仞鳳輝之覽佇
文石之來儀某祭竈甚安代庖何味三年苟勉逝將下
吳會之輕舟兩地相望安得共江東之罇酒
回高安趙知縣啟
榮分蒲璧出宰花封君子絃歌素篤小人之愛田翁泥
飲知多新尹之誇賀上維殷積中多愧恭惟某官身端
行治實大聲宏讀三萬軸之牙籖本本洽聞之學奏五
十絃之錦瑟洋洋正始之音能大其官所居而治合結
周行之綬猶峩漢令之冠遠想下車歡迎滿轍瞻言百
里乃隆凖之子孫獨有二天慰高安之父老姑繞蟻封
而試馬豈嫌牛鼎以烹鷄某逐禄枳棲贅員蓮泛近趨
使斧謾供竿牘於小夫誰誤聽衡謂列軺車之上佐告
者過也拜而受之然因貽翰之欝然所願定交於賢者
木李之報瓊玖期以方來金薤之垂琳瑯榮於藏去
回林縣尉啟
越爼終更已問征夫之前路抗旌未至暫爲君子之同
寮倘一識以爲榮合三熏而起敬恭惟某官乘珠照夜
衡玉懸秋吞天禄卷石渠胸次負涵之至厚謝朝華啟
夕秀筆端舒發之多竒自題千佛之姓名合展三神之
步武暫學南昌之隱且昌東野之詩彩棒此來綠林斯
靖花村之無犬吠是即民庸雲路之觀鵬翔必遄王覲
某及瓜而代束擔即行不願萬戶侯雖恨識風流之晩
時一樽酒猶能從文字之盟
回史貢元啟
敲門有客燦然銜袖之文索居無朋幸甚盍簪之喜獲
親三益仍佩一謙恭惟某官古貌古心清門清德濯蜀
江之錦巧肖淵雲繫湘水之舟神交屈賈夷猶絳帳盤
礴鈴齋應無彈鋏之歌漫續登樓之賦白璧胡爲而投
暗黃金顧忍於擲虛朋來不亦樂乎僕未見可師者言
浮物也力濬大川三百之源予何人哉豈墮汚瀆尋常
之趣某本乏擢胃鉥心之作虛得揚箕挹斗之名借聽
於聾此言何爲至我不技而癢所有還以贈君
