漁墅類稿卷八宋陳元晉撰
七言律詩
題羅浮山中閣
大海漫天駕葉舟來登中閣問仙游泉聲急瀉三更雨
雲氣深藏六月秋霧濕中天龍出洞日騰滄海蜃收樓
禪床靜數愔愔息身在清都最上頭
七月初十夜對月呈留粹中
人間寒信到階蛩天外清商入井桐孤館無人同夜月
長年作客又秋風想君局促重簾底似我棲遲逆旅中
何事人生苦拘束得閑來此一樽同
越王臺
南州勝觀越王臺天與詩人醉眼開雲漠漠邊蕃路遠
水茫茫處海潮回人家一半藏烟樹往事千重問石苔
料得清秋尤好在一樽重約月明來
慶涂權尉三首
袖中光熖吐青蛇獻策軍門鬢未華豈是輕身探虎穴
要將赤手拔鯨牙向來筆研渾無力此去功名正未涯
小試柳營新號令六花排陣寂無譁
歲月遒於赴壑蛇功名政要及年華平淮猶自須裴度
釣渭那能老子牙舞袖巧懸嫌地褊酒杯相屬記天涯
期君酣戰秋風裏鼓率銜枚陣不譁
朝憂猛虎夕長蛇弔戰場文憶李華自笑病來寬帶眼
那能老去植幢牙如君政合登東閣顧我惟堪老北涯
賓主秋風南浦路旗鈴好聽捷音譁
王推官載酒來會於逍遥堂
路入煙蘿杳靄中良宵一笑美人同壺觴盡攬平湖月
絃管時飄别岸風三宿未忘緣境勝一燈相對坐詩窮
姓名要共青山久看取當年玉局翁
喜雨上項帥
精祈三日竟成霖一瓣心香格帝歆苖若遂枯無此水
粟將暴貴湧於金時方多壘農為急公在三湘澤已深
自媿侏儒叨一飽願推德意荅天心
李徽猷病後許賞蓮而未酬小詩發一笑
僧夏分來一榻凉愛蓮更擅水雲鄉露融初日敷朝采
雨捲凉飈送晩香天女羣參青葉髻水仙爭護紫荷嚢
一絲不掛根塵淨莫怪先生久覆觴
和留少微豐湖懷坡僊韻
弔古誰翻楚些歌百年陳跡愴懷多春風草綠松根寺
夜雨燈寒窣堵波(松根朝雲所藏面峙浮屠坡詩所謂夜燈勤禮塔中仙者是也)老鶴
舊曾陪杖履閑鷗今尚護煙莎憑君莫憶當時事惆悵
人間春夢婆
倉檄出惠陽督諸邑捕蝗
古來傳說驅蝗法近歲驚聞田有蝗無耐吏饕甘地惡
何辜民病重天殃秋風要滿扶犁望夏日寧辭走檄忙
高廩更令無雀鼠使星尸祝幾爐香
題新昌蔡尉比春園四時載酒亭
蔡家亭子錦江涯長約春風作歲華拚却百年渾是醉
莫教一日不開花稱觴隨獲慈顔悦問字時容客語譁
我若有園如箇樣肯將雙鬢抗風沙
紀遊再用前韻
松篁一徑夾長蛇雲錦重重肅九華長夏飛泉傾石眼
半空懸磴啄簷牙要知酒興并詩料不在山巔即水涯
記取松間休喝道山靈應怕俗聲譁
過南安道中
暑塗明發正愁予佇立風簷氣不蘇擬戴星行方叱馭
誰驅雨至忽隨車豈憐行道暍欲死直恐良苖涸且枯
早覺南來鹽米賤趁墟歸去總歡呼
火乘金伏勢方驕天地圍爐萬物焦那信炎蒸天六月
却聞優渥雨三朝頓添秋思生庭樹頗覺春痕漲市橋
分我清風陪獨夜又愁明月渺難招
得主管仙都之命
頭銜清甚管仙都吏責全無出有車老去心情酬應懶
閑來親友往還疎每嗤人作囚山賦莫勸儂通光範書
只把窮愁博強健世間得失本乘除
擊毬口號戱陳統制
築場千步柳營東樽爼精神坐折衝星彈流空驚過鳥
霜蹄追電捷游龍身輕鞍馬人如畫膽落猩鼯穴已空
歸去翠眉環玉帳釵兒多乞錦纏紅
題顔秀才䕫詩編
延年一印付聞孫文采風流今尚存生長見聞誠叟里
交游唱和澹菴門苦思那有酸寒氣妙斲渾無斧鑿痕
問子何為暗投璧令吾端欲竪降旛
和項帥交帥印招十二邑令韻(時七令皆宗姓)
同時製錦七宗英更有珠聯五舜臣矚望諸賢皆邑最
和衷一語見情真方時艱棘難為政隨事斟量可及民
緩急之中權闔闢政須不失本心仁
信國魯夫人挽詩二首
詎有陳平解久貧共看眉案久如賓從夫榮荷西清橐
承祖恪共南澗蘋玉樹庭前雙使節金花天上九恩綸
繡衣綵服今非昔忍見堂萱雪後春
曾是王珪坐上人孰知孟母德無鄰長懷就養板輿日
一笑能回花縣春詩感棘風知痛苦歌翻薤露亦酸辛
送車千兩瑶塘路奔走無從愧負薪
判府大帥督參寳謨戶部先生持漕節來長沙
繼陞帥守追惟平菴先生分教是邦越四十有
九年而多士尊仰說服如一日廼市地立祠以
慰士心祠成門下士陳某拜手稽首而詩之曰
佩璐騎麟返帝旁屐痕所在尚芬芳泉行地脉家家井
月到天心處處光模範百年垂藻泮蒸嘗千古奉桐鄉
教忠况有無窮澤衮衮湘流一𣲖長
羅浮山多有道人倚嶔巖為室僅可容膝引泉
貫其間以供烹濯鑿山種豆人不滿二畆可了
歲計油然自得也為予言夜深月明時有虎觸
戶山前後多黃鸝終日睍睆可愛與留粹中各
賦詩
山家境界無畦畛住處隨人意所便澗汲巖棲忘世累
石耕畬種盡天年時驚虎觸柴扉月長聽鶯啼綠樹烟
不信却無人種杏知從何處覓神仙
甲申乙酉丙戌四過釣臺有感
三年四過子陵臺老我風霜兩鬢催望見雲山心已愧
夢登釣石眼為開乾坤清氣長如許鐘鼎元勲安在哉
近百年來幾帆過登臨多是覓官來
上留提刑夀
恭惟某官八葉傳芳六蓬紀旦先中秋之一
日有來箕昴之躔占南極之二星俶照斗牛
之分永錫難老不謀同辭某夙荷優容尤深
贊慶祝萬有千歲之眉夀託百十二字之詩
歌掣電過之下風幸甚
中秋清絶冠秋天間氣生賢得月先一念來從金粟洞
三生曾伴赤松仙繡衣踏遍江湖上線履催歸雨露邊
且别崆峒朝帝去它年來拍廣成肩
展開南極老人圖是處青煙鵲尾爐秋露九原淪厚澤
春風一道泳康衢萬金藥散疲羸活三尺刑清怨嘆蘇
只此隂功誰比大中書有考可酬無
和鄧帥參追和東坡雪韻
學舞腰支束素纖回旋似怯曉風嚴飄忩淅瀝暗投璧
洒研紛披凍着鹽應有飲羔圍暖帳誰憐饑雀啅寒簷
凭欄獨聳詩肩瘦對立西山玉幾尖
破寒有喜報晨鴉忽送詩筒雪賦車占歲便同天雨粟
寬憂解遣筆生花瓊枝夸麗羞陳苑玉樹爭妍比謝家
臘白纔呈春已動扶桑霽影曉相叉(柳子厚解祟賦扶桑轇轕而相叉)
和陳守喜雨詩
垤鸛無聲口舌乾誰驅雷雨遍千山頓蘇赤地千里旱
特出黃堂一念間澤物功深無德色豐年願遂有歡顔
為霖秪恐思賢佐千騎東隨鳳詔還
誰念東南膏血乾文移督迫積如山平時素號鑊湯底
不雨豈逃溝壑間民病向來猶在耳天威此去不違顔
從容宣室如前席乞與枯荄生意還
再和涂宣義喜雨
郡邑同寅禱旱乾風霆來會雨千山真成雨粟從天下
只在為雲翻手間神不素餐無愧色農期一飽足歡顔
豐年酒熟雞豚社二老從今請往還
挽劉金部
忠清家法見聞中蜀産凋零又到公抗偽一門誠節誼
明倫數語最精忠郎潜勇退聲名重使傳賢勞惠利豐
時事方艱人物眇可堪收淚灑悲風
贈劉賢良
十二書言天下事氣如蕡直語加遒誰當心耻四郊壘
子獨眉攅萬國愁刺手拔鯨何倜儻劇談捫虱自風流
悠然且作新豐醉定有人能說馬周
安撫徽猷郎中被召欲東賦詩見志乃以得歸
閑退為喜門人小子知先生之心也輙和嚴韻
用暢高風
莫管聲名草木知人生待足是何時興纔盡處須回棹
塗到迷時漫泣岐老我昨非今似是笑渠小黠大還癡
山林晩覺中多味不怪商顔只茹芝
聱叟揮車倦且歸釣遊舊處足娛嬉客懷自分三宜去
世事那無一可為晝日高眠甘茗乳秋風清飲飽蓴絲
何當為背奚奴錦收拾潭州歸後詩
和柴大監留郎中遊欝孤及喜雨之什
冰壺清對玉衡秋臺府同時盡勝流南國恩波如海闊
西江和氣接天浮山川真借兩賢重翰墨仍為八境留
見說九重思魏笏書帷更欲學君疇
農畆皇皇望有秋肩赬背裂汗衣流疲甿不得一飯飽
我輩應慚多食浮烏尾督逋無迫遽鼠牙有訟怕淹留
兩君一念回天速天雨看看粟滿疇
韶石使君年丈扁舟過我於松桂林敬哦小詩
留為一日欵就寄石洲主人以發千里外一笑
也
十五年前會五羊都門再别九年強君榮韶石州麾出
我窘文江縣債償人世能消幾離别征塗何用許奔忙
梅前菊後風光好且為儂留共一觴
黃雀長行萬里餘煩渠就寄數行書常懷李白詩無敵
莫怪韋郎跡也疎玉節榮光何恨速石洲風物正關渠
同年相逐雲龍處應念吾儂乃一豬
七言絶句
春日
金旛勝裏喚春歸却後新正八日期紅紫莫嫌春較晩
開遲應是落還遲
題曾審言所寓僧舍梅屋
作屋延梅更鑿池是花最與水相宜横斜清淺黃昏月
畫出孤山兩句詩
傾蓋知心兩玉人竹君邂逅更情親能同此味花君子
來共團欒一笑春
獨夜
月轉庭除夜未央坐看梧影上東墻金風玉露方清絶
只欠探枝桂子香
雨作寒聲落枕邊攪人愁緒不成眠非關獨夜難排遣
為怕秋風在眼前
題西齋
唔咿一室特蘧廬要讀人間未見書快著先鞭問前路
西崑玉府富珍儲
梅仙峰
文陛無階寄履聲驂鸞有路學仙靈長安宫殿今何處
祗有梅峯萬古青
謝童帥幹送滴酥
滴成詩句巧相粘料得堂深凍未忺剪水染雲天上手
何因得見玉纖纖
入庾嶺
梅花迎路客平安此是江南盡處山霜月正高花下飲
酒闌長嘯過梅關
寧都上元有作
一覺翛然已五更忩横梅影月偏明年時記得嬉遊罷
猶為梅花夢不成
賣薪買酒舊家時人樂昇平豈自知節物如今不堪說
丘墟滿眼更啼饑
刃劍尤為花木災園林不貸一株梅呼童徧縣無尋處
安得成叢插燭來
即事
庭草茸茸書帶碧檻榴粲粲舞裙紅靜觀物化機無息
又轉薰琴一信風
田間
高田拍拍水連塍早稻將齊晚稻深閉糶人家爭發貸
豐年也有債相尋
鴈字
超然聖處過張顛整整斜斜落照邊好寫人間不平事
呌開閶闔為箋天
題陳氏鏡湖
賀監歸歟百不求問天只覓鑑湖秋夫君賸有閑田地
鑿破天慳得自由
水上觀心即是禪此心如鏡察天淵一塵不著風波靜
俯水何慚鏡裏天
過南雄調木倅(抱經居士之子也)
句法清嚴舊有聲親傳詩學自趨庭添丁只解供耘耔
不似盧仝獨抱經
道遠胡為至此哉班行見說正須才多應詩興清無奈
特為觀梅故一來
别留少微兼呈玉堂先生
天涯萬里同為客先自悲秋更送君歸路明朝好蕭索
一聲鴈斷幾重雲
客中未醉難為别别後無書但寄詩俗物眼前誰可意
思君無奈鬢成絲
四海弟兄能有幾平生臭味許誰同遥知夜雨連床際
應說南中有客窮
雲麓先生坐山癖脚頭尚欠到羅浮藏山欲作千載計
試問書成可寄不
君家伯仲盡英妙筆勢夭矯人中龍池中我亦自雲雨
四方上下長相從
