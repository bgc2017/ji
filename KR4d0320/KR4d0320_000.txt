提要
漁墅類稿八卷别集類三(宋)
(臣)等謹案漁墅類稿八卷宋陳元晉撰元晉
宋史無傳惟江西通志載其字明父崇仁人
登嘉定四年進士初授雩都尉遷知福州融
州累官邕管安撫使嘗建漁墅書院因以名
集然考趙汸東山存稿有虞集行狀稱集之
祖觧組過臨川寓公陳元晉之夫人為其女
弟因迎以歸則元晉亦蜀人僑居崇仁通志
尚考之未詳也焦竑經籍志載有元晉漁墅
類稿十卷諸家悉不著錄今檢永樂大典中
尚存雜文八十餘首各體詩一百一十餘首
謹以類編緝釐為八卷江西志稱元晉嗜學
好義為德于鄉人者甚多歷官所至俱著政
績今觀集中如乞差甲首催科劄子則極論當
時賦役之弊上曾知院書則力陳上流防江
之策且謂天下非事功難立之為憂而人心
不睦之可畏又謂邊遽戒嚴則號召郡國不
教之卒坐糜粟于長江以南謂之防江警報
遠則散遣解弛又復置之度外自開禧以
來同一痼病其于南宋廢弛聚訟之象指陳
痛切可謂深中膏肓又上魏了翁啟有云善
類之勢不振付之乍佞乍賢正論之脉僅存
聽其自鳴自息以奔趨為捷徑以軟熟為圓
機習成脂韋病入骨髓皆憤世嫉俗之言則
知其生平必以伉直不諧于時者讀其遺文
猶可以見其人也乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
