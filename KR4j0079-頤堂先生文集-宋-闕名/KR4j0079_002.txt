頥堂先生文集卷第二
姪傅編
古詩
監樂堂(并序)
巴川郡治之圃曰監樂堂者紹興戊辰始刱僅
七年敗于漲水而故製迫陋亦令人意不舒常
平使者僚屬馮侯茂恭攝守一新大之侯故家
子學古入官慕循吏名迹欲與相角剪弊刳蠧
禁姦繩暴率之以正行之以公持之以果輔之
以明政大事小節目具舉舊爲害最甚曰益昌
軍食歲三千斛郡亦二千八百餘斛廐粟又八
百斛盡取之民不得一錢與常賦同輸其夲費
或計司指空文或屬邑侵斡侯悉條請之嚴絶
之郡自任責會朝廷遣郎官出使大革苛歛即
䟽始末又別具民事九蘄必更張是皆久且著
因仍莫問者五邑歡震釋苦得樂而堂方告就
侯曰前守監民苦樂在此榜不宜易也郡人則
相牽連求聲詩於王某故作四章章八句
隆然新堂治所中間江嶺環匝州瘠以寒吾氓
蚩蚩吏有奪欺侯登新堂來輯來綏新堂隆然
侯遠近望力紓吾氓俾獲其仰(魚向切)瘠吾與食
寒吾與纊導爾嬉娱廢爾悽悵堂冨衆産左右
後前沼魴嶼鳥春棠夏蓮莫莫者葛蔭五畝餘
爾動爾植其寧爾居侯讌新堂賓僚接席觀者
墻立垂髫戴白歌鐘旣合手之舞之祝俟壽考
與江嶺期
銅馬歌
郫城村民鑿古墓隧得一銅馬高三尺許制作
精妙前簡池守景季淵取以歸中宵風雨輙聞
嘶聲怪之不敢留移送佛寺紹興丙子予以事
至成都黃伯淵見索作銅馬歌
君不見武皇逸志凌九垓追風躡影思龍媒魯
班門外立銅馬天厩萬疋皆麈埃又不見伏波
將軍破交賊歸來殿前獻馬式據鞍習氣殊未
衰想見老子真矍鑠兩京飜覆知幾秋只有山
河供客愁孤煙落日𧖟叢國出此神物於荒丘
千年黃壤誰作主猶把歸心泣風雨但恐一朝
去無蹤有似豐城寶劒化雙龍
葛仙化(王勃故事詩人未有及之者)
靈山信多異孤起一萬尋其上羅諸峰聳秀欲
相臨危磴巧盤折古洞閟清深叢木開錦帳飛
泉鳴玉琴三仙班龍駕長往無歸音高閣儼像
設霓衣紫霞衿故知飛昇骨偕來幽絶岑聲利
豈不好奈此老境侵吾家窮子安登覧動悲吟
盛時亦云遇志大力叵任今人巳笑古後人復
視今天命儻可順吾將守素心
大隋山
天彭對峙闢兩門群山左右爭駿奔金城中間
作几案大隋踞坐何其尊境勝地靈誰敢宅古
佛來自東家村結茅三間初未暇一庵聊寄枯
木根緇徒駢擁助薪水王侯漸次迃華軒翫月
峰深崇棟宇瀑布巖冷清心魂至今西南推望
刹十世說法雲仍孫病夫垂老寡所嗜獨於要
妙欲細論當時戲出隨他語坐斷報化轉乾坤
邇來衲子多異解白玉面上加瘢痕山𬞞煑餅
姑恣飽雲氣漠漠連黃昏空堂附火耿不寐聽
徹猿鳥迎朝暾
曲尺山雲居寺(道方長老云蚤來鐘自鳴者三極異之因引仙)
(都鹿事求一言記之)
循溪上坡坨溪亦因山曲行盡高深處招提隱
山腹往者灰燼餘白塔但孤矗十年閙斤斧有
此千間屋阿師笑相語異事子當卜今日鐘報
客振響非人觸病悴優婆塞歸夢到松菊諸聖
惠三昧警我煩惱毒卧聽夜雨喧起看暁雲族
去路猶恐迷主人費齋粥
讀王尼傳(并序)
王尼字孝孫洛陽之䧟避亂江夏依荆州刺史
王澄貧無居室惟牛車一乘晝則子御之行暮
則共宿車上澄卒荆土饑荒尼不得食乃殺牛
毀車煑肉噉之盡父子餓死初葛雉川至洛陽
見天下巳亂即避地南土董飬至洛陽見二鵝
之孽即挈妻入蜀當是時天下則有亂矣洛中
尚無恙也而二子眎之若檻穽然拂衣徑去治
退居之計使尼先識如二子安得奔走紛拏之
際爲飢死鬼乎予感之作詩以自箴
處世常多憂政坐口腹牽誰能百無營飲露如
寒蟬原野足餓殍山澤漫臞僊作計苦不早身
窮乃怨天劉石擾河洛孝孫方南遷庇無一區
宅耕無一畝田牛車不自救枯骸枕道邊君看
董與葛見幾預着鞭智慮故不同禍福仍相懸
關輔巳荆棘江淮復戎旃吾生亦可料速辦買
山錢
風蓬蓬一首贈范德承
風蓬蓬雨窣窣客子中夜寒侵骨青燈也解照
孤愁歸夢不到涪江側晚來天氣猶未佳萬里
濕雲遮日華僧房僻寂無來轍踏遍長廊占晚
霞聞道比鄰酒初熟能來澆我空洞腹爲君痛
飲不苦辭世路紛紛蠻與觸
贈王先生(并序)
䕫州王道成先生舊射利江湖間政和丁酉遇
異人王鼎傳内丹之妙遂破家學道浮遊東西
蜀鼎時見荆南市中不與人交一談無能識其
誰何者身長七尺廣眉目美鬚髯狀㒵如四十
許荆南父老自成童時蓋巳見之一日與王飲
自道姓名曰吾洛人武德初事秦王爲御者奔
走兵間後得仙法隱華岳酒酣別去不知所往
紹興六年道成見予於金川講宗盟之好爲作
詩百一十五言
隴種健兒鬚如棘幼事秦府持鞭靮戰塵撲面
心巳灰徑上三峰弄泉石乾坤變化五百年人
間未識地行僊布裘落魄荆州市丹經秘法爲
君傳散盡千金何所有腹中氣作蛟龍吼功成
直欲凌紫虛尚愛岷峨山下酒年來我亦厭樊
籠乞取微言爲指蹤君不見葉縣雙鳬緱嶺鶴
古來度世多吾宗
前年一首投贈劉荆州(錡)
前年別公東南馳正當六騩還宫時都人懽傳
好消息慈寧首問公何之氊裘不復恃軍馬穎
上一戰中興基青天白日呈萬象向來䜛吻真
成癡數從西府伺行李樞莞政要人扶持吴江
再見丹楓落寧料我公猶在兹呼鷹臺邊閑鼓
角望沙樓上陳書詩夕烽平安置莫問賢牧自
當十萬師維昔全荆號強國近者賊火仍瘡痍
形勝之地勲名集端使前軰相追隨衰宗依劉
有故事自憐遠去作兒嬉明朝爛醉沙頭酒不
管春風吹鬢絲
贈趙當可
元子稱漫浪嚴生資苦勁海内無賞音秋風入
衰鬢東江一茅屋但欲安性命頗怪澤畔翁煩
詞寄天問
晚交得王孫每見心輙醉平生虎豹韜近者詩
酒累流光迫壯懷撫事我亦欷不如從君飲此
外淡無味
張元舉惠江南李王帳中香
西樓北菀春色濃日日醉倒駢齒翁歸來萬事
不整理笑倚娥皇冰雪容疊牋共寫霓裳譜更
作新聲邀醉舞瑶光殿裏帳拖紅一尺爐煙日
亭午事去時移二百年金陵空有舊山川此香
那得到君手妙訣無乃當時傳慙君爲我供愁
絶年來辦得心如鐵但能飲酒讀離騷竹枕藤
床卧明月
范元通見和仍邀再賦
新橋酒作琥珀濃平生頗羡江南翁扁舟尚繫
清涪尾却對爐香開病容何必探囊尋舊譜一
見詩筒喜欲舞竒芬麗句兩爭雄蘇合芝蘭謾
旁午當時俊氣輕百年(嗟嗟百年間齷齪何足問李王詩也)父老
而今悲逝川得公操筆弔興廢定知詩與香俱
傳我生自是癡中絶懶學諸儒議塩鐡枯腸空
洞費搜尋兀坐忍飢三百月
李彦澤從余求衞公兵法
衛公少時巳知兵坐談壓倒韓擒虎一朝委事
虬鬚帝南殱荆盗北鋤虜出其緒餘教君集猶
謂四夷莫予侮乃知機略妙無比攻城破陣一
仰俯當時傳公挾異術雲祲孤虚自默數可憐
癡兒尚詭怪至作齊東野人語我家舊畜公遺
書片叚飄零十得五開囊收拾送君讀想見明
䆫口如鼓玉輿消息渺吴越鐵騎縱撗暗江浦
學成出去清胡塵莫道儒生不能武
得孫以詩邀立夫兄次明丈作看客
我生苦不諧所向如登天老眼始見孫便覺了
世緣一陽謹初度剥極宜復旋神氣巳秀發玉
虹照晴川家書或有託似能守青編免翁費十
牛令渠受一㕓使君與别駕同是峨眉僊肯來
摩其頂飛蓋相聮翩丘也親抱送巳輸徐氏先
游夏實高弟庶幾文學傳(汴都二相國祠世多携小皃拜謁乞靈即游夏也)
次韻子春
微風度疎竹青燈照孤影起尋千載書坐對一
夕永念昔走京師噉蔗入佳境注傳擬杜癖說
詩配康鼎詎識豹霧深但愛虎文炳薦紳滿朱
紫人物稱䄂領經義有寸長冨貴在食頃彈冠
欲慕貢洗耳寧思穎自從鐡林騎來汚金華省
幾年強求活百事付幽屏慵便塵柄閑病怯牛
衣冷借書試探討掩關謝馳騁新聞渺無得舊
學粗可整鉛筆伴曹褒蟣蝨欺王猛自憐亡竒
者才拙乃素禀誓爲漫浪叟畢此湏臾景外沉
豈殊致行止貴深省嘉言誰起予虚心期一請
宿毗沙院諸友相送
出門風喧號半道雨飄洒行役巳堪厭投宿小
蘭若䓤籠林樾中一徑僅容馬古屋數十椽佛
事走村社王趙兩故人清詩壁間寫讀徧巳曛
黑尚有相送者見可逞雄辯譊譊欲脣哆伯威
弄長笛哀音振原野子仁喜捷敏德常號醇雅
來共一夕寒罇酒肯屢把明朝定西去山路泥
没踝此地當廻首想見煙苒惹平生受性僻所
至徒侣寡因詩記離憂踟蹰孤燈下
戲王和先張齊望
王家二瓊芙蕖妖張家阿倩海棠魄露香亭前
占秋光紅雲島邊弄春色滿城錢癡買娉婷風
卷畫樓絲竹聲誰似兩家喜看客新飜歌舞勸
飛觥君不見東州鈍漢髮半縞日日醉踏碧雞
三井道
次韻韶美義夫兩家舉孫
兩翁連詩軸誇我新生孫種德固有後擾龍同
一門祥應偶然耳矯激笑劉昆要令百世祀那
止一飯恩遥知湯餅局歡傳溪上村茅堂滿賓
客秫酒對雞豚我亦勸兩翁自放琴與罇此生
復何事醉吟閱朝昏
次何子應登賦樓韻
使君來作牧衆若倚南山時節當授衣巳念赤
子寒駕言出登眺豈爲景趣繁民風指頋中惠
術良欲殫紓懷有佳句伏誦一再歎從今安田
里不度百牢關
以朝雞送樊氏兄弟效魯直體作兩絶
平生自許屠龍學歲脕擬作祝雞翁長鳴分送
君識取腷腷膊膊風雨中
麈柄知君談亹亹雞群笑我喚朱朱曉䆫試渠
作人語絶勝蠧簡用工夫
頥堂先生文集卷第二
