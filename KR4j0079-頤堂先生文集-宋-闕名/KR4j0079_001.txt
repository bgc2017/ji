頥堂先生文集卷第一
姪傅編
古賦
荆玉賦
卞和秉耒荆山耕獲玉璞喜曰天降異物非賤
者有盍歸主君爲國鎮守占恊龜筮謀洽妻孥
宿舂撰目脂轄問塗百里一飽十舍一休前持
後負雉門是求以獻厲王(記卞和事者五家韓非子謂初獻厲王厲)
(薨獻武王武薨獻文王韓戰國公子言近事可信十二國史唐人所集亦因韓書也蚡冒死其)
(弟熊通弑蚡冒之子而代立是爲武王史記諸書皆不名蚡冒爲厲王然楚稱王起於熊通疑)
(是熊通旣自王因亦追王之旣殺其子因加其父謚所謂惡之以自信者轉似得之楚檮杌而史)
(記失其傳耳或曰厲王即蚡冒之子也無所考據劉向新序作厲武共厲至共七君卞和巳百)
(餘歲不可信蔡邕琴操作懷平荆平乃懷九世祖懷之後曰頃襄王曰考烈王今世次謬妄不)
(足信許慎注淮南子作文武成許又居蔡後不足信今獨取韓非子)王使玉尹相
之曰石也飾僞罔上罪死莫贖執卑獄士刖其
左足厲棄群臣武臨江漢儲銳再獻右趾亦斷
步趨廢矣志念匱矣坐胥斃矣無復恃矣文王
承序政令從新抱璞哀號越三夕晨淚盡血續
目枯如焚王聞而反之曰國中刖者衆子獨過
悲何也且先君重於剖石輕於刑人吾其不然
試爲子辨於是追師理璞潜寶遂出旣磨旣礲
名以和氏之璧命有司賞宜亟賜衣幘拜爵秩
頒金幣授田宅和匍伏辭避不敢即也(十二國史曰謝)
(和而重賞之琴操曰封和陵陽侯不就而去)因進說曰玉居山則木
潤居水則流方浮青氣吐紫光天性自然不可
掩藏必其呈露寸短尺長黑如純&KR0238;白同豬肪
鷄冠擬赤烝栗比黃然後能色題瓊瑶器題圭
璋何用目之不詳哉凡今衆臣侍列中外才伸
於用理不得晦雖時有就琢尚隱石者多倍勤
主君以研慮將取之如拾塊臣又有請焉我先
熊繹受封荆蠻至蚡冒十六葉民順神聽基夲
巳固乾陽之氣在玉爲具刀錯可攻棄之弗顧
武王雄心厭處南藩連兵侵隨巧圖自尊鄖絞
州蓼奮起如雲亦又失剖幸乃得存主君都郢
獵申俘蔡殪息與鄧楚邦始大美矣斯璞發見
符彩臣實刑餘敢逃錫賚事貴明驗賞非所愛
和罷歸荆父老嘆曰卞子捨屨求踊忠甚效而
計則違矣石有韜玉人有蓄竒善價少諧韞櫝
莫窺售者但巳韞者未虧高士恥於自鬻如彼
又焉知之
後賦
趙惠文王得楚和璧秦昭王聞之發使奉牘用
十五城兩易藺相如曰秦強趙弱其可不許臣
請報聘西面而去尺土不償全以返殽陵之路
約車治行畫日出祖望諸君樂毅謂王曰相如
習機權鍳情僞銜命疆外宜無廢事雖然玉有
妖孽主者所忌和再以斮其足始作楚子之瑞
方謹藏於郢府又焉得此遐棄越黃流之廣深
徙禍夲於吾地幸暴秦之肆貪鼓饞吻以奔餌
當垢滌而糞除啓嬴氏之顛躓夫一璧微器也
連城重寄也賈直懸隔得失不類謀國者若此
醉寐乎趙使納關秦壘不割其計誕果於授地
規後必取其計悍浪起兵端誘吾孰應其計嫚
酖毒不可嘗虎兕不可玩捐璧辭城是謂長筭
遇彼欺奪猶得十半昔在唐虞三代以來尊則
禮天卑則問士羡以起度瘞以嬰祭是朝是享
子糓男蒲贄見勞貺儀法甚都叔末道衰物與
凶隨懷之越鄕匹夫自危杼有拱者以戮其尸
戍有大者以幽其妻周穆飾臺徐戎畔之鄭伯
假田魯史諱之晉遺取虞荀息請之申挾奔鄭
濤塗殺之許男降楚面縛銜之楚繼滅頼頼子
效之舅犯要君晉文投之齊侯敗北韓厥進之
襄没楚宫仲帶竊之師襲衛境智伯先之遠窺
近察有則不祥君王其審思哉惠文曰秦趙方
睦(惠文即位未嘗與秦交兵十四年樂毅將趙秦韓魏燕兵攻齊輿秦會中陽十五年與韓)
(魏秦共擊齊十六年與秦王會禳素復與趙數擊齊蘇厲遺趙王書於是趙輟謝秦不擊齊秦)
(始怨趙易璧事在十六年前也)藺生甚健相國止矣徐覘其變
毅謀不合相如竟成命而歸自後西甲歲出雷
駭漳濱邯鄲不守璧遂入秦(十七年秦拔我兩城明年拔我石城)
(又明年來攻斬首二萬趙奔命不暇以至亡)更爲璽章篆刻無倫廟
中所受軹旁所陳璽材之餘存爲漢珍岌岌路
寢華帶輝春(張懷瓘書斷曰始皇以和氏之璧琢爲璽使李斯書其文可謂傳國)
(之偉寶百世之法式史載趙高令子嬰齋當廟見受玉璽子嬰知高因廟中殺巳稱病不行高)
(來遂殺之齋宫沛公至㶚上子嬰奉天子璽符降軹道旁三輔黃圖曰未央宫因龍首山制前)
(殿至孝武以黃金爲璧帶間以和氏珍風至其聲玲瓏戰國策曰李兊送蘇秦明月之珠和氏)
(之璧兊惠丈初相也雖專政必不以趙所寶資遊說之士藺相如在兊死後兊旣以送蘇秦豈)
(復有璧可易城今不取)蓋甚美必甚惡亦尤物之移人蠱
一時以爭奪閱百世之故新况寶之者殃及其身
朝日蓮賦(并引)
朝日蓮似蓮而小花之外有四萼隨日出沒舊
說朝東暮西者妄也感而賦之
蓮之種夥矣僊峰十丈禁池千葉花之駢幹之
接斗之披珠之結留大家之嚴蹕下衆靈之絳
節蕩漢女之輕漿開吴娃之笑頰雖含芬吐秀
雲布星列曾未睹夫殊絶者也相彼小芳亦其
族徒寄清泠之赤水涵微眇之寸軀氣奪蘭茞
色比瓊琚金蘂中峙綠萼外郛怳朝夕之異變
顯晦隨於日車若夫日升暘谷至于曲阿則花
舒萼開亭亭浮波迎風窈窕照影婆娑日回女
紀頓于連石則花歛萼閉苒苒而没煙水四瞑
杳無遺迹初疑宓妃容與洛濱又似曹娥銜冤
自沉仰止子陵江瀨之曲忽悲靈均葬於魚腹
曉而望之晡而察之未有不同日之起伏也吾
意夫川后河伯之倫發竒露珍以警世曚懼夜
半有負走者復收拾於貝闕珠宫不然握㩲執
機真有化工也顧天壤之内恢詭譎怪糾錯不
同鉅者林林細者叢叢豈耳目之能窮哉惟其
妙用莫詰動静相時利欲昏醉人或反之身隕
名滅此花所嗤識諸座右以當箴詩
醉竹賦
俗說五月十三日竹醉移徙無不生者予以是
日取東園竹數夲植階除下客至訊予因次第
酬荅之辭作醉竹賦
異哉竹君豈有杖頭百錢公田二頃抱甕比鄰
投轄深井誰者觴之久而未醒醺然氣色頽然
項領偃者如倒止者如寢振籟者如號呶搖柯
者如踔踸解籜者如絶纓墯葉者如毀袵狼狽
顛蹶無復修整隨人西東不得自逞雖虚心其
何用頋大節之徒秉晦叔曰嘻客言可哂也林
下七賢之酣放溪濱六逸之酩酊旣巳神交此
君期方軌而並軫窮年卒歲坐守孤凛忽朱明
之煩溽作河朔之痛飲廢太常一日之齋適無
功醉鄕之境惟摽韻之蕭散蕩然合乎天隱俾
墜車而無傷况易地以爲窘且夫萬生芸芸朝
榮夕霣獨幹質之森拔配松官以悠永盻桃李
而增欷聣蓬蒿而下憫付之一醉嘯風舞影此
竹君之妙趣何客之不省也
弔屈原賦
鍳先民之典記兮睠三閭之幽芬涕涰涰以霣
冊兮恫忠㓗而不伸豈天監之沕默兮將楚祀
之遘屯勲績罔究毫末兮遽蒙斥而湮淪粤㩲
輿之神化兮卑斯人以靈智胡廓落之巨邦兮
庸子紛其一揆邈先生之修能兮踔群曹而特
異奉渥德以專衡兮願委質而自試妍蚩錯以
相形兮爲衆情之攸忌蓋三五之盛際兮賢駿
登於玉除前唱而後和兮蕩皇澤于八區嗟獨
力之煢煢兮莫有助於持扶乃肆䜛以媒孽兮
實厥私之是圖謂靈脩之下燭兮返信受以予
怒辱及身而國阽兮惛不識其所措旣前王之
不諫兮尚後王之可追欝中情之紓兮負玷黜
以長違託叮嚀之嘉言兮鏘瓊珩與瑶珮念皇
輿之顛覆兮悼日月之不再持大義以自植兮
肯變度而易態㬒四頋其何適兮寧投軀於江
瀨嗟先生之耿光兮貫宇宙而愈章世或操其
異說兮疑先生之罹殃惟屈氏之於楚兮偕高
陽之苗裔歴九州而從仕兮諒非予之夙志雖
屏棄而日遠兮猶飛心於華軒眎故都之將頽
兮忍静默以自全懷先生於久遠兮念叔世之
愈薄小不能死封疆兮大不能死社稷習柔媚
以圖安兮聣其君如國人進靡聞於抗直兮矧
以長違託叮嚀之嘉言兮鏘瓊珩與瑶珮念皇
輿之顛覆兮悼日月之不再持大義以自植兮
肯變度而易態㬒四頋其何適兮寧投軀於江
瀨嗟先生之耿光兮貫宇宙而愈章世或操其
異說兮疑先生之罹殃惟屈氏之於楚兮偕高
陽之苗裔歴九州而從仕兮諒非予之夙志雖
屏棄而日遠兮猶飛心於華軒眎故都之將頽
兮忍静默以自全懷先生於久遠兮念叔世之
愈薄小不能死封疆兮大不能死社稷習柔媚
以圖安兮聣其君如國人進靡聞於抗直兮矧
退爲之隕身抑高風之難嗣兮獨以是鍾于先
生豈時變而事殊兮孤忠無用於必行死骨之
不可作兮浩悲思之來并系曰山崚崚兮水漻
漻沅湘春兮洞庭秋&KR0813;紛兮芰荷衣容與兮木
蘭舟馮夷兮導前祝融兮馳殿揖彭咸兮周旋
招申徒兮遊衍晨謁帝兮九疑夕騰步兮南箕
肹溷濁兮高逝倏千載兮不歸
頣堂先生文集卷第一
乾道壬辰六月王撫幹宅謹記
