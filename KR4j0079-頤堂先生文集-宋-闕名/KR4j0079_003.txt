煙昏鬼神怒沙平草短狻猊擲或云王孟竊據
時曾是宣華苑中物姦雄敗滅化爲土獨此頑
然蒼玉立流落幾家到李氏命名以君相主客
爲君牓堂詫鄕人愛賞不啻連城璧金璫中官
來奉使一時氣𦦨手可炙利誘威脅擬奪去仲
高誓死君之側先世所寶吾敢墜貴人縮首三
嘆息會昌丞相乃遠祖嗜好夙有煙霞癖平泉
山居付夢想石上刻字空照日朱崖精爽雖可
畏洛陽群盗旋充斥故知幽勝豈易保天公似
向人間惜(衛公平泉石皆刻有道字平泉詩序曰後世以一石一花移他處者非李氏)
(子孫然唐末竟爲有力者取去五代時張全義尹河南監軍者嘗得平泉醒酒石衛公孫延古)
(託全義求之監軍忿然曰黃巢亂後洛陽園宅無復能守豈獨平泉一石哉全義嘗在巢賊中)
(以爲譏巳奏笞殺監軍令狐綯謂衛公精爽可畏)政湏洒掃堂上下置
酒招我無難色酒闌氣壯拂衣起摩娑石君話
疇昔
招隱亭
層崖壓西城半空矗孤峭何人結斯宇想見匈
次妙䕺林開蒙密江山得樞要拂拂幽草香嘖
嘖群鳥叫我作謝公屐來學阮生嘯披襟待凉
吹停杯延落照永嗟區中人嗜慾昏九竅誰賦
招隱辭此病政難療我亦褁青衫俛首入選調
平昔志萬里自省成大笑才術幸無取曷不返
耕釣雄飛或有時一拜蒲車詔
任氏園二詠
騖遠樓
世論尚迫隘吾道亦摧藏行歌碧雲暮坐怨瑶
草芳不如寄層梯轉盻盡八荒飛霞曳爲裾明
月綴爲璫舉手招盧敖振步謁紫皇歸續大人
賦一笑遥相望
舫齋
平生江海志煙雨一莎衣掛帆恨不早白首心
事違作齋跨幽塘想像未覺非時傾半鐏綠自
釣尺鯉肥蘆花卧秋風柳帶搖春暉寄言宣城
守何必天際歸
王氏碧雞園六詠
露香亭
北渚一帝子洛川一宓妃池有十種蓮平生所
見稀纖穠各態度紅白爭光輝我來亭上飲夜
久未忍歸翁家採香人但愛香滿衣豈知清露
濕圓荷瀉珠璣
鈍庵
俗子如錐利逹士如椎鈍乘除付造物多智反
自困君看庵中翁漫浪出方寸卧聽松聲老行
觸蘭芳嫰謀身固未快事過了無恨今人豈辦
此勸翕慎勿論
清室
碧雞古名坊奔騰車馬塵那知小洞天清絶欲
無鄰一室對林樾四時禽語新焚香讀周易意
得氣自伸明月落杯酒冷風弄衣巾寄言朝市
客聲利恐汙人
鑑泉
分來何處泉注此團欒池有如大圓鑑玉匣初
開時瑩然絶纖埃萬象見毫氂主人湖海士曳
杖日娱嬉應照兩侍女新粧弄妍姿亦復照主
人鬢髮白絲絲
凉榭
窈窈林影深澹澹波光冷異哉濁惡世有此清
凉境側身朱欄上風煙得幾頃嘯聲出竒響疑
在蘇門嶺荷氣逓遥馥如窺太華井要湏從翁
遊岸巾閑日永
層蘭
僊翁有蘭癖肆意搜林坰負墻累爲臺移此萬
紫青九畹與九層異世皆可銘收拾衆妙香逍
遥醉魄醒隱几光風度開簾皎月停門前勿通
客翁續離騷經
宿崇德祠下望青城諸山
昔年來就學頗熟青城面雖無尋山分猶喜旦
暮見違去八寒暑夢想無時休誰意俗士駕復
作山下遊晚雲蔽高峰悵望久柱頰山靈豈猜
我未許相投接晨興雲散盡秀色矗亭亭還如
故人眼不改舊時青愧非自由身又復塵中去
他日訪麻姑問訊山頭路
淨明長老睡庵
阿師睡三昧有如飽葉蠶以睡作佛事復名所
住庵夢覺本何擇月行影在潭勿笑脇尊者二
子正同參
懷安光孝寺觀空軒遺圓長老
寶坊欎欎滿松檜獨有小軒花數軰牓以觀空
作正觀要識轉物大三昧世間眩人萬紅紫心
君巳落色界内那知心境無異法真見元非色
塵外色空雙忘未竒特非非想處亦撗潰誰因
拈花發微笑嚼蘂嗅香不相礙吾儕跛鼈望千
里安得還都如歴塊詩成懷藏擬不出彼上人
者難酬對
置酒登賦樓觀月立夫有詩序別次韻
西山自高爽更上百尺樓月華出萬象獨以寸
目收寒光增灝氣山影接江流相從更幾日醉
賞同一甌諸君有大志應銷別去愁衣食纔足
守墳墓記取龍鍾馬少游
九日同韶美誼夫登妙明分韻得光字
野迥半留日雲薄初護霜一傾萸菊酒三肅翰
墨埸諸君黨友賢獨我鬢毛蒼滿引雖云樂分
携亦自傷平生子劉子趣歸謁建章勲業定指
取冨貴肯相忘古人重佳節酬酢無餘觴龍山
丹葉飛騎臺白草荒但使修名立豈識離緒長
明年未可料共飲西湖光
呈蘇企道漢良吕默夫
半生岷山下心與岷山親幾蠟登山屐不作山
間人兹遊愜所願晴暄送餘春山意欲相招縷
脉就我陳同行二三友懷抱無一塵久矣煙霞
癖佳哉笑語新歲華迫人老世故遣人嗔努力
造窮絶樂事當及辰
次韻李士舉文感春
四時平分春大好春雖強半未甘老輕車矮馬
恣搜尋始信天工爲春巧中園層層亂風花長
路青青被煙草詎知陽熙變隂慘頓令樂事成
憂悄兒曹浪語甜如蜜欲觀俘囚數軍實貔貅
萬屯移蜀塞胡人喜躍秦人泣孤坐唯防酒醆
空餘寒頗覺鸎聲澁貪嗜五㪷不自謀幾時歸
作山林客(宣撫招討公取德順張形勢欲吞全陜功將成矣聖主念兩國赤子有詔)
(頒師移屯蜀口憲車李丈感春有作某次韵及之)
次馮申之遊靈泉韻
名山起高興不惜馬首東沙邊一着眼翠光巳
浮空踏遍桑柘村所向漸不同溪細山疑合谷
轉路始窮瑩淨白玉界芬馥青蓮宫元知境過
清乘春乃昭融尚餘半殘花伴我酒頰紅拂石
愛少蘚披林怯多風安得身無事來對禪寂翁
慮沉燈影外慧發鳥聲中庶遂老巖壑此行太
怱怱
李安撫生日
沙溝紫氣如隴雲涇城冬律變陽春天工爲國
巧謀帥生此摽摽七尺人坐揮白羽歴三紀胡
兒奔迸塵頭起緩驅小隊來漢中甲光冷射清
江水金爐着火焚寶香願公壽考仍康強門外
祝公更多有軍民十萬指中梁
范漕生日
治忽本天運賢哲豈浪出中興信可期帝爲賚
良弼嶄嶄岷峨山西南著第一山靈借英氣成
此垂雲翼才多浩江海道大迷畛域磊落萬卷
腹斕斑五色筆曩參相君幕謀入九地密復佩
太守章化行千里溢紫詔從東來卑之使者節
旋兼蜀大尹繡衣擁彫戟談笑百城聳指顧萬
事集但恐被賜環台衮輔王室有如老忠文殊
勲照簡冊佳時過重五適當懸&KR1249;日遠邇祈公
壽歡聲共一律伶俜涪江生獨以文爲業不敢
嚴香火不敢具芝术拂拭舊破硯胸次先突兀
公掃河朔塵請飛聊城檄公蹀定襄血請勒燕
然石待公黃髮年几杖付閑逸從公綠野堂哦
詩繼元白
中秋大雨
癡情愛佳月樂事期中秋造物故相戲不遣金
波流玄雲如塗墨急雨欲漲溝暝色暗無際壯
聲浩莫收揖謝雲雨師努力勿罷休歸來坐書
室杯酒自獻酬
遊空山
閱遍平川至山足投鞭下馬緣山腹古栢屹如
蒼龍起絶磴盤作長蛇曲氣力巳憊意未歇市
聲不到境尤肅欵門徑謁紫金像邃殿苒苒來
香馥褰衣却上清虚閣叢林障我千里目嘉名
大榜起何人來者先自嘆煩促時於缺罅見一
一煙江黛嶂堆青綠先人昔此斷還往三年學
古忘幽獨當時詩板今無在只餘石刻記經軸
拂塵再誦心欲折世態萬變流光速我方投迹
隨喧閧文字堆床未盡讀山中宴坐亦所願那
得寬閑繼前躅留連兩日同僧飯更念重來幾
凉燠作詩強寫無窮悲天風爲我號寒木
遊雲靈觀
兹山雖特起遠窺殊未豪三休出雲際始知盤
踞高大江分一綫衆峰環千遭溪谷粗可辨綠
樹皆蓬蒿羽衣何年來釣取海上鼇盛衰伸臂
頃古屋風颾颾元和有遺刻雙旌挾時髦想見
飲清曠秀句含春醪萬世同一兀名字空嘈嘈
吾其鍊僊骨玉京&KR0933;蟠桃
遊靈泉呈性老
曉發雲靈山午憩靈泉山兩山信有靈相對各
開顏阿師逹麽孫文字昔所刪戲出香積供憐
我半生孱時維春物老餘花見班班杜宇閙蒙
密胡蝶舞清閑大似師說法奥路闢重關市區
巧攘奪日中誰先還請以一枝笻從師兩山間
再遊雲靈
生緣墮城市日與塵坱俱豈無青霞志不得閑
湏臾李君實吾黨半歲相招呼今晨始能來羞
汗先霑濡竒峯出天半虎据東一隅絶頂所見
異衆山巧奔趨危坐送落日萬象爭環鋪隱公
老益壯我亦窮而迂同行二三友文采得自娱
少待月波上歸騎當徐驅醉中語黃冠此心何
時刳
遊樊氏阡分韻得事字
山深少車轍雨餘多空翠不知窮秋中草木乃
爾媚隱君一坯土諸子幾掬淚盛年喜邁種末
路等幽閟村酒敢嫌濁喚起吾渴睡勿聽松風
哀姑對山月醉從今棄書冊獨以醉爲事不然
持秃箒淨掃清凉寺
再次韻
寒齋編簡香温室紈綺翠疇昔徇所好外物巧
相媚晚驚生死變洒盡闌干淚誓求無上法不
問天所閟休悲夜臺客萬年供一睡我亦老將
死何苦逐昏醉歸從浮圖師了此一大事試問
八督州何如三入寺
閬州新井縣豐山鎮慈光院殿柱有咸
平三年寇萊公書海棠花絶句云喧風
花雜滿欄香盡日幽吟嘆異常翻笑牡
丹虚得地玉階開落對君王近歲邑令
刳取墨跡寘邑之廳柱今獨石刻在
荒山古刹殿柱頭萊公題詩說羈遊當時海棠
不擇地有似野水撗孤舟澶淵功成返黃屋東
府夜宴燒椽燭老向雷州着綠衫蜀芳剪棄吴
舡覆一驥向來超萬群誰與九原呼相君天寒
酒淺不供醉卧看北風吹陣雲
大雷雨中舟過蒼溪懷杜子美
疾雷欲破嶽疾風欲飜海昏昏雲氣中稍辨
&KR1041;嵬飄雨雜飛雹蓬屋響珠琲舟子紛相呼
篙入旁匯罅漏何所避庶幾無大悔萬鈞寄弱
䌫掣斷危可待過午天氣佳起視江浼浼書生
強遊衍有神司其罪不見少陵翁蒼溪遺句在
我老更可憎此翁窮十倍
次韻次尹俊卿梅花絶句
人間幾桃李漫漫化泥塵不恨收功晚新年第
一春(早)
飯顆從嘲瘦湘流獨占清失身到東閣聊復對
簮纓(官)
未學廻風舞初成拜月粧故令青女妬一夕月
階霜(月)
急霰爭璀璨僊摽不解寒漢家趙飛燕偏許雪
中看(雪)
雲澹江臯晚飛香到短蓬望窮渾不見恨滿白
蘋風(江)
䄂寒倚脩竹暗起着人香聮影黃昏月亭亭上
璧璫(竹)
雖無適俗韻亦有可憐香定自嫌朱粉飜成點
點黃(黃)
墯蘂香猶嫰空枝影半撗江湖無限思不獨為
蓴羹(落)
往成都八客餞飲得同字
鎬京有八士淮南有八公紛呶一夕醉𬗟邈千
古同我思錦江曲駕言涪水東神交設華宴妙
語穆清風合坐燈烱烱投暁山叢叢別去復何
道勿使酒杯空
與諸友遊楊氏池上呼王隱居小飲晚
登書臺
微風度竹氣澹煙增樹色探尋得佳境灔灔一
池碧藻荇紛縱撗魚蝦時跳擲同遊好事者喜
我有此僻置酒助清賞環坐藤隂側白鬚比鄰
翁怪語不自惜欲學三杯醉相付一笑適酒罷
循歸途翁亦返舊宅
臺山如招人突兀城南隅我來有佳興不辭石
磴紆步窮孤絶頂局局萬丈餘永懷舊刺史儒
冠此研書竟以印綬歸榮光燭鄕閭世事幾反
覆百年等湏臾地閑芳草積樹暗怪禽呼空留
好書名永與此山俱
