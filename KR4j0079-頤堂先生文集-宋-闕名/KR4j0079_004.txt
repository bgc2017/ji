頤堂先生文集卷第四
姪傅編
古詩
山雞送范元通
我離別胸文字子所負騰踏會有逢勿使豪邁
氣衰䬃隨霜蓬或歌歸去來徒爲白髮翁男兒
冨事業高名配華嵩
送雍堯咨遊青城
曾遊玉壘市長揖岷山雲塵緣不暇往今日飜
送君丈人紫霞服麻姑青練裙鹿車時出遊俗
眼了難分獨聞老人村鸖髮自耕耘豈無抱德
士可與立竒勲勿求不死藥自苦骨與筋胡兒
正南牧兩河如聚蚊
送胡康老
胡公起三晉才如山河雄弊裘走上都氣壓洛
與嵩豈無濟時策入對明光宫戰塵一飄蕩隻
影隨疎蓬虎符静爲治使節凛生風所出毫末
耳照眼驚兒童朅來墯閑冷玉匣藏霜鋒忽買
巫峽舟飄飄指吴中遥知遷擢近黼坐思䕫龍
他時卧華省清夢來巴卭
北人事鞍馬笑誇太行高豈知相風色孤帆寄
江濤雄圖攪方寸不憚舟師勞一見武功天騰
踏當有遭皇綱餘絲髮海宇半弓刀誰人念恢
復此事付英髦蓴羹伴鱸鱠酒船載蟹螯何如
噉羊酪春醅潑蒲萄願言雲路穏勿使閑豹韜
功成儻乞身故園剪蓬蒿
送普州守
寧可鈍如槌不可曲如鈎毛銖夸爭奪所喪乃
山丘向誰巧相中機穽險且幽十年彈指頃死
骨埋荒陬細看天定後人力豈易謀一洗謗書
毒近鄕仍典州惟此詩書窟俗比魯與鄒老手
亦何事坐嘯群吏休政成有異等時至或封侯
期公如鐵山䇄立千萬秋
用舊韻送普守赴闕
圜墻閑木索南畝冨鉏鈎人謂賢使君治術本
軻丘丹禁頗念遠白簡頻黜幽那知牧飬手安
坐窮山陬國是久巳定諒非卿士謀除書下八
行仁風被九州自憐登門舊長裾曳齊鄒送公
朝帝所別語不忍休腰組掛銀黃刻日賜通侯
應記遠宗子茅簷卧高秋
虛名強逐臭小智矜藏鈎蠻觸蝸兩角古今貉
一丘念昔齒方壯抱愁山之幽誓從東南尉策
勲西北陬人事乃大謬天命不少謀雲梯乏僊
骨車轍半神州廉頗故思趙韋孟欲徙鄒錦水
清堪濯草堂靚可休儻有一區宅不願萬戶侯
尚及公掛冠共鮑黃雞秋
送何熙載之官鄰山因簡虞并父
力學收名苐指作青雲梯向來杏園伴盛者直
金閨天工亦善戲淹速乃不齊三年得一尉初
挈孥與妻邑居大山底積翠蟠東西瘦馬當緩
驅石磴裂馬蹄寄謝循良守桃李想成蹊行春
有餘暇書尺到耕犁
效東坡送顧子敦體送趙子功令資陽
子功宗室雋一柱屹蒼蒼投身冠蓋窟所向率
披猖宏論震俚耳百川吸滿觴頗笑中壘尉豈
羡執戟郎胡爲學蠧魚夢入編簡香作字擬羲
獻賦詩逼齊梁兹行宰劇邑人謂挾風霜我言
百里小未得施寸長上司督租賦文檄日一箱
椚此空洞腹餘事皆粃糠耆舊王與董骨朽神
不僵努力肥百姓二子立道傍
同誼夫國才餞季然于普門院取壁間
五字詩各探一句爲韻賦五詩某得共
飲碧苔畔
投分前日歡愴別古人重相望一千里獨許明
月共
滿酌青甆杯醉卧白石枕借子驪駒曲侑我河
朔飲
暑塗勸加飡飬成摩天翮中車寳帶黃小隊油
幢碧
塵榻爲子下柴扉爲子開從今斷還往一室長
莓苔
來時金蘭集去日風雨散別語慎勿忘短書寄
澤畔
贈瑄上人
日日登南樓支頤望西山念我知心友一榻栖
孱顔詩如山中雲婆娑意自閑世無飛僊術塵
步愁躋攀我懶久不出碧蘚封柴關床頭五字
藁期師一來刪
諸公爭談詩健舌秋河傾䄂手但兀坐欲語不
敢聲獨喜圓顱師嗜好與我并相見不言他古
律同細評愛惜丈八矛徐攻劉長城向人勿浪
出三年戒飛鳴
白髮潜庵老(道凝)近者焚翰墨長身書臺子(智源)江
湖斷信息肥宗(了宗)與短演(宗演)見面應不識桑門
减詩侣熟念氣填臆惟師兩無擇同我滯鄕國
努力事唱酬異時亦南北
送緣庵主
上人久習靜閉門守一龕猶恐市塵染西岷撥
晴嵐歸來非本心退結山中庵秋風入我𬒮又
往天之南南方盛法窟誓志必窮探雙徑卧老
龍懷珠千丈潭東鄰嘯乳虎眼光見耽耽禮足
受半偈安坐十年參我昔客吴楚但愛雲水涵
不聞清廟瑟浪走雪滿簪相逢儻有日爲我舉
二三尺書附巴使勿語洞庭柑
送元思師
思師講法華衆說積丘墳嘗据師子座受降千
人軍猶嫌文字傳聖域未策勲欲唱江南曲試
披楚塞雲良才大蔽牛匠者宜揮斤箭鋒或相
直對面同一欣古人得解脫乃不厭多聞歸來
閱故書請以道眼分
送智齊師出峽
齊師成都來春風掀竹笠自云十五年參學事
未畢得錢買小舟湖南尋佛日胸中有此老如
飯不下嗌誓竭牛馬走往供薪水役儻諧一大
事歸來卧蓬蓽此老吾所聞機用飛霹靂高提
倚天劒萬里無行迹師欲嬰其鋒意氣真絶出
巫峽拖聲轉湘江帆影急行矣母滯淫坐夏猶
可及寄語花藥市爲我留一席
送凝上人成都看藥市
蜀山冨竒藥野老爭藏收九日來成都塞斷長
儀樓權豪競奪去萬金未得酬問師杖頭錢免
渠失笑不久通安樂法况復形骸憂知師不應
爾肆意作嬉遊傳聞不死草往往落鉏耰我欲
前市之請以道眼搜屑屑治編簡一室方自囚
世塗敗人意寄語韓伯休
送性上人
錦官與子別六聽秋城砧坐纏兒女愛夢遶薝
葡林子歸能幾日又起江湖心江湖多幽寺老
衲天機深一言當有契超諸去來今孤舟出寒
渚停雲結層隂滯留嗟我老何以開愁襟
送譯上人出蜀
夕雨敗沼荷曉風獵巖桂人各動歸思子獨謀
遠逝峡門去來舟日爲聲利計扣舷數得失子
獨尋師銳徑山天尺五披光出蒙翳雲居接廬
阜薦福踞鄱汭維此三大老從之可卒歲玉泉
亦清冽縱飲爭挽𬒮南極百十城一一盡所詣
寧使繭生足肯畏雪封砌更憶大瞿曇捐身求
半偈(聞佛日再住徑山卍庵再住慶福意頗欣然雲居謂賢玉泉謂璉)
送楊道者永覺
久修頭陁行但欠僧伽衣胡爲走紅塵涴面不
忍揮忽覺東州夢又指西山歸九峰冨泉石百
里環翠微買山吾無錢亦解守釣磯兒女苦牽
挽此身䧟重圍臨分一太息山中音信稀
送洪上人遊南
中原百川赴東西萬折惟有蜀江耳師之桑梓
江干側扁舟却訪䲭夷子荆楚吴越我未到每
聞談者亦自喜羡師脫去事幽尋春風滿帆作
行李會稽草木朝霞蔚錢塘波濤夏雷疾桂樹
楓葉怨楚人蓴羹塩豉詫吴客到處定知有新
得長篇短韻揮掾筆他時我亦探禹穴一見名
字如促膝
送南平僧歸里
䍧牱水闊嶲山高什敖君長曾紛搔時移事變
今安有百里相望皆城壕我住涪江一區宅頗
恨長安遠如日聞師鄕邑愈更南不覺掉頭三
太息送行且學浮圖語是身於世真逆旅胸中
穏處即吾鄕交益誇辭空自苦北風拂面寒颼
颼遥知去路雪侵裘忍飢奈凍得嘉句好在濡
筆傳中州
送演上人
整整袈裟團團笠覆此短小精悍質誰知意氣
解摩雲羞對諸兒戀鄕邑江南蕭寺不知數據
堂說法盡龍虎只應飽取一味禪斷却從來巧
章句晝短天寒無定程孤舟尚倚裝齎輕玉泉
度歲亦良策好在沙頭春水生
送月上人南遊
錦官東郭大蘭若眼明見子長廊下春風二月
白帝城一笑相逢手重把羡子遠引如孤鵠頋
我低摧真病馬碧山紅塵不同調底事胸懷兩
傾寫幽尋勝踐我亦喜夢魂巳落瀟湘野扁舟
躡子尚可期幸有此身閑似社
送祖月上人
月公别我浮三峽欲往南中求大法此行初爲
梅州老過嶺障煙恐難狎掛帆且指古鄱陽驥
子鳳鶵亦稱甲十年故人我尚記平視諸方氣
嘗壓玉劒無聲血千里肯就銅盤後先㰱相從
學道湏究竟半字落耳汗霑洽宗師語言豈不
佳世間傳寫空盈夾歸來趺坐舉其要莫話衡
廬與苕霅
題趙德脩所藏孫太古尹喜傳道圖
大栢森森護盤石老聃踞坐三人立盛德之容
本和豫漠然不應豈真實曏者隱奥九九篇纔
示指畫意巳傳細看尹喜磬折處金篦刮膜見
全天侍旁二子來何許無乃徐甲庚桑楚注目
拱手氣不吐畫師筆端更解語凾谷關廢河水
黃授經臺傾隴草荒一幅東絹吾無用要逐青
牛歸帝鄉
題何朝申所藏趙邈卓饞虎圖
何日老於莬失脚來空山山中無所食瘦骨見
孱顔䑛掌鼓餓舌始信擇肉艱姑求一飽計未
肯藏榛管畫師有深趣粉墨不可刪獸心察凶
毒人事戒防閑編鬚固莫敢強弓亦徒彎吾命
儻足惜斜陽掩柴關
題馮申之所藏徐臯魚
菱葉蘋花點水面水淨如空到底見大魚獨行
示閑暇小魚群嬉誇敏健畫工定自知魚樂掉
尾揚鬐固多變猶勝圖寫吴王鱠戕滅衆命供
一饌南唐徐白稱絶筆臯實同姓最後出三幅
掛我素壁間恍然又作江湖客吾聞神物久當
化煩君謹護風雨夕一聲霹靂飛上天回視丹
靑了無迹
題游昭畫牛四圖
晴暘布隂來灌木村童地坐弄鸜鵒老㹀食豐
草側身頋其犢鳥跦跦牛逐逐無人見此春(波綠)
游絲如許長翠影落撗塘吴牛最畏暑頼此五
月凉想見下飲時不念芻菽香搖蕩水生痕淩
亂日浮光可惜蓮與蒲勿涉水中央
山平臯壠低秋深雲雨晦牧人荷蓑笠匍伏在
牛背穉牛先跳逸兩牛追不及安得青天出白
日重來緩驅莫相失
雲蔽天雪欺樹山徑之蹊斷來去飛花撲面朔
風吼兒把牛索藏短䄂擁鼻衝過縮其脰茅蘆
咫尺且忍寒兒歸附火牛繫欄
題王逸竹溪釣艇圖二絶
斷岸竹如雲翠色落寒瀨艇子何處歸應轉煙
林外
塘影抱林光樵風接溪浪最愛笋蕨時恰是河
豚上
題政黃牛出山圖(政高僧平日騎一黃牛信所之)
眼明雙白鷺身穏一黃牛玉轡章臺陌可憐供
百憂
橋邊路欲迷林外山猶見長歌扣牛角不讀項
羽傳
題十二溪女圖
霞珮綴仙班春風擁髻鬟應無世間夢悵望碧
溪灣
題昭君圖
朔風吹鬢影猶抱琵琶立胡兒在何許邊頭羽
書急
題滿公所作隂壑生虚籟
積霧瑣空巖寒飊振疎木遊子勿言歸山程太
幽獨
題滿公所作月林散淸影
暝色兼荒遠初分浦溆煙應知漢江珮月竹鬪
娟娟
題榮首座巴東三峽圖
白帝城高鼓角罷巫娥廟冷雲雨空只知楚塞
明雙眼不覺神遊尺素中
題李伯時渭城送客圖用知幾韻
龍眠幻出摩詰句想見落筆懷抱空只有古今
情不盡渭城楊柳幾春風
題雲月圖(王賓王畫峨眉月巫山雲二圖仍大字寫太白詩李久善)
(亦大字寫子美巫山詩附其下)
萬里峨眉夜夜月千秋巫峽朝朝雲詩句丹青
共摹寫筆端三昧要平分
菩薩巖前淨滿月神女峰上光明雲吾人肺腑
中流出詩句丹青無半分
題南禪方丈壁
南金楚璞何施爲出門即取厚利歸古來乃有
金玉士抱冤硉兀人不知君不見吕侯大狩誇
凌鑠車前打折麒麟角徑湏歸去來一丘與一壑
題樊氏樓壁
老秋氣巳嚴今日稍晴和登君樓西翼相對一
酣歌邊烽照仙關大將方枕戈吾儕無志用心
懾鬢先皤強促半罇綠各自爭岌峩月影漸髣
髴西山爽氣多坐興兒女念欲往山之阿諸君
祈努力吾亦假餘波
無題
桐孫枝有海潮音玉指初調萬籟沉燭影熒熒
鎻䆫底此時端欲見琴心
送祖道師赴長江
山林與城市何地非隱淪子意亦易敗徑投寂
寞濱楞嚴有奥章試爲識者陳歸思落煙艇尚
及秋風新
頥堂先生文集卷第四
