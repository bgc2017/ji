重校正唐文粹卷第七十
吳興姚鉉纂
銘戊(版文誄表附揔七首)
命婦二
唐息國夫人墓誌銘(韓愈)
唐河南元府君夫人墓誌銘(白居易)
賢母一
陶母墳版文(附舒元輿)
隱居四
東武山陳居士墓銘(陳子昂)居士陳公墓誌銘
德先生誄(附李華)廣陵陳先生墓表(附吕温)
唐息國夫人墓誌銘(并序)韓愈
貞元十五年靈州節度使御史大夫李公諱欒守邊有勞詔曰欒
妻何氏可封息國夫人元和二年李公入爲戸部尚書薨夫人遂
專家政公之男三人女二人而何氏出者二男一女夫人教養嫁
娶如一雖門内親戚不覺有纖毫薄厚御僮僕使治居第生産皆
有條序居卑尊閒無不順適命服在躬承祀孔時年若干元和七
年甲子日南至以病卒明年八月庚寅葬河南河陽夫人曾祖某
綏州刺史祖某潞州别駕父某晉州錄事參軍二男戡左威衛倉
曹參軍成左清道率府錄事參軍女子嫁興元參軍鄭博古將葬
戡與成以其事乞銘於其鄰韓愈愈乃爲銘曰
男主外事治不爲易施于其家難甚吏治又況公侯族大而貴夫
人是專厥聲惟懿昔在貞元有錫自天啓封備服以疇時勲婉婉
夫人有藉宫門克承其後以嫁以婚隨葬東土在河之陽遥望公
墳而不同藏
唐河南元府君夫人滎陽鄭氏墓誌銘(并序)白居易
有唐元和元年九月十六日故中散大夫尚書比部郎中舒王府
長史河南元府君諱寬夫人滎陽縣太君鄭氏年六十寢疾殁于
萬年縣靖安里私第越明年二月十五日權祔于咸陽縣奉賢鄕
洪瀆原從先姑之塋也夫人曾祖諱遠思官至鄭州刺史贈太常
卿王父諱朝散大夫易州司馬父諱濟睦州刺史夫人即睦州
次女也其出范陽盧氏外祖諱平子京兆府涇陽令夫人有四子
二女長曰泝蔡州汝陽縣尉次曰秬京兆府萬年縣尉次曰積同
州韓城縣尉次曰稹河南府河南縣尉長女適吳郡陸翰翰爲監
察御史次女爲比丘尼名眞一二女不幸皆先夫人殁府君之爲
比部也夫人始封滎陽縣君從夫貴也稹之爲拾遺也夫人進封
滎陽縣太君從子貴也天下有五甲姓滎陽鄭氏居其一鄭之勲
德官爵有國史在鄭之源派婚媾有家牒在比部府君世禄官政
文行有故京兆尹鄭雲逵之誌在今所敘者但書夫人之事而尼
初夫人爲女時事父母以孝聞友兄姊睦弟妹以悌聞發自生知
不由師訓其淑性有如此者夫人爲婦時元氏世食貧然以豐絜
家祀傳爲詒燕之訓夫人每及時祭則終夜不寐煎和滌濯必躬
親之雖隆暑沍寒之時而服勤親饋面無怠色其誠敬有如此者
元氏鄭氏皆大族合而姻表滋多凡中外吉凶之禮有疑議者皆
質於夫人夫人從而酌之靡不中禮其明達有如此者夫人爲母
時府君旣殁積與稹方齠齓家貧無師以授業夫人親執詩書誨
而不倦四五年間二子皆以通經入仕稹旣第判入等授祕書省
校書郎屬今天子始踐祚策三科以拔天下賢俊中第者凡十八
人而稹冠其首焉由校書郎拜左拾遺不數月讜言直聲動于朝
廷以是出爲河南尉長女旣適陸氏陸氏有舅姑姻族於是以順
奉上以惠逮下二紀而殁婦道不衰内外六姻仰爲儀範非夫人
恂恂孜孜善誘所至則曷能使子達於邦女宜其家哉其教誨有
如此者旣而諸子雖迭仕禄利甚薄每至月給食時給衣皆始自
孤弱者次及疎賤者由是衣無常主厨無異膳親者悅疎者來故
傭保乳母之類有凍餒垂白不忍去元氏之門者而況臧獲輩乎
其仁愛有如此者自夫人母其家殆二十五年專用訓誡除去鞭
扑常以正顔色訓諸女諸婦諸女諸婦其心戰兢如履干冰常以
正詞氣誡諸子諸孫諸子諸孫其心愧恥若撻于市由是納下於
少過致家於大和婢㒒終歲不聞忿爭童孺成人不識檟楚閨門
之内熙熙然如太古時人也其慈訓有如此者噫昔&KR0238;室緹縈之
徒烈女也及爲婦則無聞伯宗梁鴻之妻哲婦也及爲母則無聞
文伯孟氏之親賢母也爲女爲婦時亦無聞今夫人女美如此婦
德又如此母儀又如此三者具美可以冠古今矣嗚呼惟夫人之
道移於他則何用而不臧乎若引而伸之可以肥一國焉則關睢
鵲巢之化斯不遠矣若推而廣之可以肥天下焉則姜嫄文母之
風斯不遠矣豈止於訓四子以聖善化一家於仁厚者哉居易不
佞辱於夫人之幼子稹爲執友故聆夫人美最熟稹泣血孺慕哀
動他人託爲撰述書于墓石斯古孝子顯父母之志也嗚呼斯文
作豈直若是而巳哉亦欲百代之下聞夫人之風覩夫人之墓使
悍妻和嚚母慈不遜之女順云爾銘曰
元和歲丁亥春咸陽道渭水濱云誰之墓鄭氏夫人
陶母墳版文(并序)舒元輿
常母之道恩勝威威不勝而常子之性偏以驕出由此也偏氣襲
正正氣敗績故往往恩過驕過而閨門閒有觸命觝教磨去法用
者相半古孟氏母警戒若此乃首以兼教軻三變而至於道去千
年而陶之母亦以兼教侃侃還至於道慈容嚴嚴離立相望中央
寂寥希吾或稀太歲在卯予帆彭蠡見謝靈運詩石壁壁東南行
百步許有高墳嵯峨墳前有碑書跡照湖小子蹶起疾眩視之則
陶母之字存及落帆上陸修式恪禮以爲父母教子大倫不逃義
方然父之教主於兼之言恩威不偏勝偏失者或骨髓閒有秦吳
之謬故州吁石厚變爲賊敵非父子邪且母之教偏在慈夫以兼
教猶有嚮者之謬以偏教而無嚮者之謬或鮮矣英英哲母煦然
化成成之中而能敺其子歸其有極是以陶家肥而晉家亦肥鴻
聲芬馥撲染他類肯使專司晨索家之疵到吾聽乎嗚呼賢母之
風可以卓往赫來爲千萬年光墳版不書豈斯意邪徘徊聳慕龔
成斯文詞曰
彭蠡之濱峨峨高墳有晉陶君哲太夫人前瞻千年卜孟爲鄰後
千萬年卜誰爲鄰西江悠悠東潮滔滔彭蠡有竭斯墳更高
梓州射洪縣武東山陳居士之墓銘(并序)陳子昂
君諱嗣字弘嗣其先陳國人也漢末淪喪八代祖自汝南仕蜀爲
尚書令其後蜀爲晉所滅子孫避晉不仕居涪南武東山與唐胡
白趙五姓置立新城郡部制二縣而四姓宗之世爲郡長蕭齊之
末有太平者兄弟三人爲郡豪傑梁武帝受禪網羅英豪拜太平
爲新城郡守尋加本州别駕弟太樂太蒙蒙爲黎州長史護督南
梁二郡太守太樂爲本州司馬即君之高祖父也生曾祖方慶好
道不樂爲仕得墨子五行祕書隱于武東山生烈祖湯仕爲郡主
簿遇梁季喪亂避世不仕生皇考迥迥早卒君即迥之第二子也
少孤而有純德恭已飾行一日三省家世本以清白崇德迨君之
孤素業空矣君有仁兄養母以孝君克順至行同勤苦節夏不避
暑冬不避寒蒸蒸服事行年四十有五入則孝出則悌謹而信汎
愛衆而親仁無餘力也以是不優於道逮親終殁春秋巳高從事
不可以養矣乃輟干禄之學修養生之道山壑高居農野永歲雅
聞漢有王丹者放居不仕家累千金以自奉田稼勤者載酒從之
鄕里承化以相懲沮乃歎曰彼王丹者是爲政也奚其爲爲政也
由是始考林澤闢良田習仙書務農政天道時變地道化成丘陵
淵藪星歲雲物靡不用心原田莓莓黍稷漠漠汶陽之稼如雲矣
春也載華歲聿其秋白露時降百榖收熟君嘗乘肩輿省農時饋
田畯刑以肅墮悅以勞勤若孫吳之用兵&KR0743;鳥之摶擊也卓彼甫
田歲取十千倉廩實崇禮節恤惸寡賑窮乏九族以親之鄕黨以
歡之君十餘年家累千金矣其鄰里有媮衣食帶刀劒椎埋胠篋
之類鬪雞走狗之豪莫不靡下風馴素節曰里有仁焉吾何從之
也遂頓浮窳之節肅恭儉之規修孝悌飾廉恥將欲效君子之素
業也君時年巳耳順素無經世之情林園遺老玄默忘歲遂保先
君武東山之故居行不由徑非公事未嘗至於州縣也昔襄陽有
龐德公谷口鄭子眞東海王霸西山蜀才皆避人養德退耕求志
軒冕不可得而羈憂患不可得而累迨于我君作者五人矣於戲
古者至人不利苟得不務近貴量腹而食度身而衣非其道萬鍾
不足豐也非其榮五鼎不足餁也躬勤耕稼植其杖而耘不荅子
路之問者其豈我君之徒歟綿綿羅網冥冥高鴻趯趯竹竿穆穆
幽龍其與禍敗之遼絶如胡越哉然則兩龔不免於蘭焚三老不
免於薇歎其近貴利邪夫上無憂悔下無飢寒合道以制嗜慾達
命以順生死仁以愛身智以養德俾爾耆而艾俾爾昌而熾君子
保之以永壽考非我君乎享年八十有五太歲壬辰五月十三日
考終厥命臨終誡曰啓予手啓予足我聞古人言珠玉而瘞之暴
骸於中原古者不封不樹後代聖人易之以棺椁吾不違聖人具
棺椁而巳歛以常服墳無丘壠吾將庶幾以奉先人清業也有子
某等皆能祗奉遺訓聿從先志長壽二年龍集癸巳某月某朔日
玄月載踰卜兆時吉始啓殯昭告奉遷於舊塋武東山之陽禮也
鄕里會葬者千餘人皆涕泣號慕悲純德之不見咸曰君子殁矣
人何以名陵壑不朽匪惟頌聲小子不敏請述鄕人之教其詞曰
肅肅我祖國始於陳中裔淪喪泊此江濱山川隆鬱鼎氣氛氲挺
生君子於鑠元眞惟孝肅悌惟人善鄰樂我耕稼忘我搢紳茫茫
田藪歲也其春農人肅事君子槁勤孰爲夫子植杖而耘弋者何
慕鴻冥高雲楚狂懼世夷叔求仁良時終矣不考于身我異於是
非隱非淪撫化隨運安排屈伸天年旣没長夜何辰聖達不免宇
宙同塵桐棺三寸豈我窶貧自古有死吾從聖人嗟爾百代子子
孫孫驕奢自咎天道無親思我松柏恭儉是遵
我府君有周居士文林郎陳公墓誌文(并序)
公諱元敬字某其先陳國人也五世祖太樂梁大同中爲新城郡
司馬生高祖方慶方慶好道得墨子五行祕書白虎七變隱於郡
武東山生曾祖湯湯爲郡主簿湯生祖通通早卒生皇考辯爲郡
豪傑公河目海口欽頣虎顔性英雄而志尙玄默羣書祕學無所
不覽年弱冠早爲州閭所服耆長童幼見之若大賓二十二鄕貢
明經擢第拜文林郎屬憂艱不仕潛道育德穆其清風邦人馴致
如衆鳥之從鳳也時有決訟不取州郡之命而信公之言四方豪
俊望風景附朝廷聞名或以爲西南大豪不知深慈恭懿敬讓以
得也州將縣長時或爲議青龍癸未唐歷之微公乃山棲絶榖放
息人事餌雲母以怡其神居十八年玄圖大象無所不達嘗宴坐
謂其嗣子子昂曰吾幽觀太運賢聖生有萌芽時發乃茂不可以
智力圖也氣同萬里而合不同造膝而悖古之合者百無一焉嗚
呼昔堯與舜合禹得之四百餘年湯與伊尹合五百年文王與太
公合天下順之四百年幽厲版蕩天紀亂賢聖不相逢也老𥅆仲
尼淪溺溷世不能自昌彌四百餘年戰國如縻至於赤龍赤龍之
興四百年天紀復亂胡夷奔突賢聖淪亡至於今四百年矣天意
其將周復乎於戲吾老矣汝其志之太歲己亥享年七十有四七
月七日巳未隱化于私宫孤子子昂愚昧鞠然在疚不知所從乃
祗馴聖人卜宅之義是歲十月巳酉遂開拭舊塋奉寧神於此山
石仙谷之中岡也銘曰
賢者避地邈其往兮鳳兮鳳兮誰能象兮嗚呼我君懷寶不試孰
知其深廣兮悠悠白雲自怡養兮大運不齊聖賢同兮南山四君
遭漢天子固亦商丘之遺壤兮
德先生誄(并序)李華
或問曰德先生者奚氏余曰南陽張姓有略其名維之其字也或
曰與古誰倫可簉七十子乎余曰七十子或賢或恒人方於賢原
思宓不齊比也或曰大哉余曰七十子親聖人之道者也維之追
聖人之道者七十子得聖人疆畛之際維之聖人衣冠之潤向使
獲親聖人則鱗差耕雍也或曰何咎而瞽余曰聖賢皆時春秋之
亂冉耕惡疾左丘明卜商皆瞽聖如夫子失司寇飢於陳蔡忠如
萇弘謀尊王室而戮死君子道消故仁賢窮維之鄰道昌黎韓拯
亦以德聞與維之同病不幸二子不以病爲僉不喪中明者也或
曰夫如是得無誄之余誄之曰神胡病後之人而奪先生噫嘻哀
夫人德甫余將疇兄
廣陵陳先生墓表吕温
有唐貞晦先生廣陵郡棠邑鄕陳君曰融無字享年七十有二遊
不出鄕考終厥命嗚呼至哉良玉雖白不受采醴泉自甘非有和
貞色縝密丹青無自入也靈味天成麴蘖無所資也故先生長而
不學大樸不適乎輪轅至音不諧乎宫商曲直渾成巧匠莫能材
也清濁一致伶倫莫能器也故先生老而不仕地虚而踐則有跡
器疎而扣則成聲我踐惟實跡不可得而見也我扣惟密聲不可
得而聞也故先生没而不稱若夫爲養克孝居喪致毀事亡如存
朋友孜孜兄弟怡怡於鄕恂恂與物熙熙天性人道其盡于兹何
必讀書然後爲學知命是達怡神爲榮樂天忘憂自寵不驚貴我
以道此非禄乎何必入官然後爲仕我有信順自天蓋高亦旣知
矣謂神蓋幽亦旣聞矣何必俗聲然後爲名大哉先生行不學之
道據不仕之貴負不稱之名達人觀焉斯亦極矣予貞元初寓居
是邑言歸京國道出其鄕始見一鄕之人父義子孝長惠幼敬見
乎詞氣發乎顔色不聞忿爭之聲不見傲慢之容雍雍穆穆甚足
異也因揣之而歎曰芳蘭所生其草皆香美玉所積其山有光此
鄕之人豈必盡仁其必有賢者生於是矣遂停車累日周訪故老
果曰吾里嘗有陳融孝慈仁信不學不仕鄕人見也皆自欲遷善
遠罪亦不知其所以然今也則亡清風猶在予於是慨然痛先生
以純德至行沈落光耀官闕軾廬之禮士無表墓之文知而不書
我執其咎乃披典校德謚曰貞晦先生窮徵其實建石于路用告
將來之有識者云爾貞元五年秋八月東平吕温述
重校正唐文粹卷第七十嘉靖甲申歲太學生姑蘇徐焴文明刻于家塾
