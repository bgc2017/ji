重校正唐文粹卷第五十六
吳興姚鉉纂
碑八(揔四首)
宰輔
唐中書令梁國公姚崇神道碑(張說)
唐丞相尚書左僕射王播神道碑(李宗閔)
唐丞相太子少師牛僧孺神道碑(李珏)
唐丞相中書侍郎齊抗神道碑(權德輿)
玄宗御書故中書令梁國公姚文貞公神道碑銘(并序)
張說
叙曰八柱承天高明之位定四時成歲亭育之功存畫爲九州禹
也堯享鴻名播時百榖棄也舜稱至德由此言之知人則哲非賢
罔乂致君堯舜何代無人有唐元宰曰梁文貞公者位爲帝之四
輔才爲國之六翮言爲代之軌物行爲人之師表蓋維嶽降神應
時間出者也公諱崇字元之姚姓有虞之後遠自吳興近徙于陜
今家洛陽焉烈考長沙文獻公樹勲王室建旟嶲府公紈綺而孤
克廣前業激昂成學榮問日流武庫則矛戟森然文房則禮樂盡
在弱冠𥙷孝敬挽郎又制舉高弟歷佐濮鄭並有聲華入爲司刑
丞天授之祭獄吏峻密公持法無頗全活者衆進夏官員外郎郎
中侍郎朝廷曰能遂掌軍國遷鳳閣侍郎監修國史兼相王府長
史始則天人讓王承置醴之顧終以飛龍利見延參乘之恩自時
厥後恒當大任凡三處兵部尚書三入中書令一爲禮部尚書左
庶子又肅政大夫揔靈武軍兵馬又司僕卿知隴右監牧出典亳
宋常越許申徐潞楊同十郡景雲初以藩邸舊僚封梁國公食賦
百室公性仁恕行簡易虛懷汎愛而涇渭不雜真率徑盡而應變
無窮常推是心以御於物故所莅必甿庶風偃驁很化從言不勵
而教成政不威而事理去思覩頌來暮聞歌旣登邦政卒乘輯睦
及在宗伯神人允諧今之中書是爲理本謀事兼於百揆論道揔
於三台公執國之鈞金玉王度大渾順序休徵來臻懋德格天名
遂身遜拜開府儀同三司崇其秩逸其志也初太夫人在堂公受
職西掖頗限扃禁求侍晨昏優詔旣許尋令還職公固請以泣制
曰家有令弟足慰母心國有諫臣安可暫闕其後剖符江表敦諭
起復衰麻外墨欒棘内毀變禮中權通識所貴神龍之首預聞興
復疇其井賦累讓而停夫以革故鼎新大來小往得喪而不形於
色進退而不失其正者鮮矣君子曰忠不忘親仁也哀不違事義
也讓功辭邑禮也濟代全名智也仁以長人義以和下禮以安上
智以周身宜其光輔四帝軒冕三紀池臺琴筑優游暮齒傳爵土
於祚胤保禄位於終始矣享年七十有一開元九年九月寢疾薨
于東都慈惠里皇上悼焉國人慕焉撫牀輟春曾未云比制贈楊
州大都督謚曰文貞禮也十年二月葬於萬安山之南原在疾也
王人賜膳御醫視藥于薨也中使弔臨羽儀哀送君臣之義厚莫
重焉子异子弈思綴遺美以寘罔極有詔掌文之官敘事盛德之
老銘功將以寵宗臣揚英烈帝乃灑恩仙翰鏤澤豐䂥日月臨照
於佳城煙雲變態於神道寶其文字别爲羣玉之山禁其樵蘇即
表三司之墓銘曰
源深自虞派别從吳避地魯陜居家洛都神明遠契嶽瀆冥符翊
聖斯偶生賢不孤仁將勇濟孝與忠俱學刃攅植文鋒迅驅纔安
早位即騁長途惟實惟有若虛若無再三軍國一二訏謨戎柄尤
重王綸最樞兼司任切久政榮殊黼藻彌煥丹青靡渝以寬容物
以鑒分區外或形放中恒禮拘箴雖誡口諍亦忘軀但覩渾璞誰
詳瑾瑜伊臯尺寸管樂錙銖名正身遂言誠願孚方辭漢禄更辱
齊組旣積而散窮歡盡娛川歸東極日去西晡上惻旒扆旁悲路
衢藍田美玉荔浦明珠載廣休慶爰弘典謨豐碑廼立盛業其鋪
帝念頻軫仙毫特紆鐫金刻石鳳篆龍圖七耀光動三泉澤濡欽
能叙事理&KR1273;詞敷求舊銘實慙殫恧蕪𬗟思雲霧尚想江湖有道
之德其何以踰延陵之墓空此嗚呼存殁終始遐哉邈乎
唐故丞相尚書左僕射贈太尉太原王公神道碑銘(并序)
李宗閔
上即位五年丞相左僕射太原王公以癸未發疾其明日遂薨於
位天子震悼慜惻遽命内謁者詣其室索其所以飲食寢作之端
旣詳其無他狀遂賻布帛菽粟率用峻等旣又不塞痛軫之意加
内府之絹千匹以錫之爲之罷朝三日命兵部侍郎一人持節駕
駟簫鼓出自正殿直抵柩前冊公爲太尉葬有日官給秘器及就
途遣王人亟臨視之命羽葆旂常輅車之飾皆及墓俟其返虞鼓
聲四節於里第而還示不與常制也其子鎮以宗閔晚陪公於相
位之末稍窺公之行請銘其烈以垂于後且不宜拒遂鋪其犖犖
所能言者於金石云公諱播字明敭太原人周靈王太子晉之後
以歷世爲王因而受氏高祖滿汾洲長史生太父璡嘉州司馬紿
事中司馬生昇咸陽縣令太子少師少師生恕楊府倉曹參軍尚
書左僕射公僕射元子也忠敬而本仁寬明而有制内顯而敏外
肅而和貞元十年舉進士第是歲策賢良以直言校書於集賢殿
其言平戎經國之術粲然可舉調尉盩屋斷嶽首出御史中丞李
汶愛之奏爲監察御史按雲陽源咸季以贓免用疑文不宜調而
調因謁於臺遂捕劾之追姦咠窮律旨奏流咸季刑曹部罷所居
官給事中以省詔非是奪俸緣而坐罪者甚衆自是風聲不可遏
矣爲侍御史時京兆尹李實文皇所委能禍福卿士凡其榮衰繫
所附背舉朝迎避其鋒公在途而實來揖公移文詆之其詞可羞
實遂奏公爲三原令求其不足於禮以持之公至尹署洎羣吏之
館還其邑敬府之禮無不具實旣出其筭反加畏焉縣之編於戸
者多中貴人前令率不能自爲其政弛張牽之公悉召所謂貴人
者入坐當其拜曰敬桑梓宜如是也邑人大駭從其所指爲長安
令朝廷方恩于頔而以帝女嫁其子民有與于氏蒼頭同盜人馬
者前令捕民而縱其蒼頭公始至縣即立取其奴而與民均其法
知御史雜事京師饑穀起價京西諸侯相率閉粟公移之簡書徵
秦晉泛舟之說西鎮惴惴收去條令粟流于秦元和四年爲御史
中丞歲中知京兆尹六年爲刑部侍郎充鹽鐵轉運使上言流人
會赦而歸獨配囚爲隔遂無還者請率以七歲爲竟至今用之尋
加禮部尚書益以御史大夫又以戸部尚書節度西蜀長慶初覲
穆宗言中外之事遂留爲刑部尚書復斡鹽鐵冬拜中書侍郎平
章事仍其職匡維激發始以進賢爲急上方有意河朔以財賦始
出於方土二年公用相印爲淮南節度使以其職隨之四年言事
者謂鹽運之設其留京師用制方土加檢校司空去其使未幾上
念公成法又以使屬公加司徒今上踐祚急詔徵公至即拜左僕
射同中書門下平章事仍其使尋兼太清宫使累進爵至太原郡
𨳩國公食邑二千戸進階至金紫光禄大夫年七十二而薨公入
官三十二政逮事六帝出統楚蜀之師入極台宰之尊前後三揔
鹽鐵旣去又復幾二十年天之所覆地之所載寧有獨私於公邪
必有以當其然也一署吏苟不犯無能奪其任者歲時奏課至于
策大史胥次遷亦如之故人用安其爲善莫有欺公者雖遠至海
裔若揔轡笞捶窮年不死一吏貶一職而羣務自濟凡朝廷平淮
取鄆屠汴下滄澋干戈不息者五十六年饋餉資費隨兵緩急而
立辦沛然若神給其間溝琵琶導潁河以漕輕舟師人坐受其飽
䟽三門挽沈石以濟巨艫關中遂亡其饑薦皇甫鎛之強敏而鎛
反短公於上公猶不知上謂其長者論景忠信鎬制逗撓之將期
必抵於罪時服其敢爲深涉徐境導齟齬而爲忠槩人曰真宰相
器也㩁征之外有雜緡率貢内帑號爲羡進貞元中歲不過十二
萬緡及公歲貢百萬緡凡國有大征伐不慮其費之有無洎丞相
晉公專征討之事兵食之給悉出於公從容以贊其成及滄澋平
公有叶力之助自御史中丞京兆尹揔賦秉政未嘗書笏爲記善
於啓奏天子不能自守其喜怒公以專志持務密匡於上行已寡
徒不喜伐露由是數帝任遇多被恩澤權利去留如在諸已人多
意公能詭合於時及公再持相印與晉國洎一二公同輔於上趨
嚮甚直雅符於道苟所舉公是公必扶之即非是公遂嘿嘿不和
由是上知公重厚而同列亦聳待之乃見公之所爲與嚮之不知
者期公蓋甚戾也公旣屈於名而伸於冨貴豈非盛德君子神明
之所祐邪故夫人清河崔氏給事中銳之女嗣子式秘書丞砥服
名教不以丞相子自居其身次曰冰始授京兆府參軍事器度宏
遠公之仲弟曰炎季曰起與公三人俱用文學奮於江左西遊長
安七中甲乙時議偉之公殁不幾日而起以戸部尚書司國之計
門闥之士咸來哭賀羣吏之執籍繁夥一如公之時其亦於世難
求也其從事故相國程公异今荆州相國叚公文昌其他分居中
外羅諸臺閣者不啻三十人銘曰
歲在大和惟帝聖神圖任舊臣乃相太原惟是太原福祥其奔再
持化權樞揆聮聮兩統劇藩楚淮蜀坤始自元和公秉貨泉憲穆
敬文頃兹聖君四帝財征去公孰親惟煑惟鑄惟範惟聚東掃北
殄上之所怒帶甲百萬餱食爲巨俾公尸之不勞而具變通以時
物無滯阻綱條一施莫越其規遇衆以仁中控其機信行恩馳罔
有詐欺公之惟揚漕務其將公之留庭職與公并首尾貫聮幾二
十年相符使符隨其興徂公之敏智顯爵自至不緣其外姑直其
裏始承其風畏公之邃及與之同泳公之易仁人之跡殁而乃熾
揭於兹碑不仆不倚
唐丞相太子少師贈太尉牛公神道碑銘(并序)
李珏
天球河圖有國之大寶麒麟鳳凰王者之嘉瑞方於賢彦即又次
焉天祐我唐才傑間出輔時興化代有其人公諱僧孺字思黯隴
西狄道人本子姓漢有牛崇爲隴西主簿因家焉代爲西州豪族
八代祖弘仕隋爲吏部尚書封竒章公佐佑文帝有重名於時高
祖鳳中宗時爲春官侍郎掌國史曾祖休克集州刺史贈給事中
祖父紹太常博士贈太尉父幼聞華州鄭縣尉贈太保公七歲而
孤依倚外族周氏嶽嶽卓卓有老成之風以喪禮自處未嘗戲弄
年十五知先竒章公城南有隋室賜田數頃書千卷乃辭親隷習
孜孜矻矻不捨蚤夜自四五年業成舉進士軒然有聲時韋崖州
作相網羅賢雋知公名願與交公䄂文往謁一見如舊由是公卿
籍甚名動京師得上第聮以賢良方正舉又冠甲科策中盛言時
事無有隱避持權者深忌之出爲伊闕尉名府賢侯羔鴈繼至封
章屢薦每爲中執事所沮皆不滿秩從潞帥郗士美簡授管記三
奏不得請竟除河南尉會有次對大僚因言事解於上前遷監察
御史丁太夫人憂服闋除本官轉殿中公以文高氣直累歲堙屈
問望所屬推美於臺閣間入省拜禮部外郎時孟尚書簡有重望
以地官貳卿兼領綱憲薦公知雜轉都官員外兼侍御史免憲職
授考功員外郎集賢學士穆宗即位宰相稱其能遷庫部郎中掌
書命召對與語上德之面賜五品服未幾遷中丞每對延英必移
時盡言天下事有武將李直臣爲宿州刺史豪奪聚歛以貨數百
萬復結權貴公按之爲有力者排幾不勝竟以詞堅理直上意廻
直臣乃得罪由是上以清直知又面賜金紫拜戸部侍郎時望充
塞中書令韓弘以財投分公拒而不受上因他事知之愈賢公遂
作相持重顧大體不言細事嘗謂同列諸相曰致理之本流品爲
先彝倫攸敘蓋謂此也每惜名器力與同列爭方鎮以不廉聞者
輒奏貶以賄賂求進者必阻之先是李司徒逢吉與杜循州元穎
同作相穆宗寝疾議建儲貳與公不協後元穎出鎮井絡逢吉銜
之思有釋憾於政事堂謂公曰西川前有廢立謀上熟知之來日
延英發其事公不知愼勿沮議公曰王導有言吾雖不殺伯仁伯
仁由我而死正近此耳又安得不言哉逢吉喑鳴而止敬宗年少
嗣位公雅善敷奏每言一事必本末陳之上甚倚愛同列挾中助
力赫赫嫉公之賢公亦思避其鋒三上䟽求外任上以武昌善地
建節幢兼相印以授之旣至問人所病害咸言鄂土疎薄歲一修
城役工誅茅人用咨怨公默許心計埏泥範塼未及三年盡換舊
制崇墉堅壁人到于今賴之文宗嗣位二年公入覲詔復相位上
雅知公名一見恨得之晚會宋相申錫以廉介聞巨姦鄭注挾北
軍勢卜射取財貨富侔於國忌宋之直隂畫詭計誣與藩邸通因
内臣而上其變造作似是動皆符會上驚聞激怒下法吏議其罪
諫官伏閤爭不得公入侍密啓上意乃寬止於郡佐公實有力今
李崖州鎮劔南西川上言西蕃别屯以維州降帶甲之士甚銳其
地要害得之足以壯邊部徐圖河湟此其漸也上疑不決下南宫
議百執事皆是西川奏公獨曰國家近與昆夷㰱血四鎮晏然今
若自虧大信犬戎恃衆見詰渝盟彼直我曲未可量也上曰丞相
之言是詔還維州初德𥙿承籍地勢自負機術公介特素不與之
交及是大不平遂成宿憾公與李尚書宗閔同輔政出入殿省進
退有度上偏目公曰卿才類霍光異日可屬大事公懼滿辭位再
陳封章寵加端寮出鎮淮海不改相印再登將壇楊州當江淮之
衝習偷薄之俗公以清淨簡易化人移風俾及五年臻干至理倉
廩實禮義行刑措政成脫屣歸洛優詔屢降雅志不回拜檢校司
空東都留守文宗將有大制置大除授必降中使假於他方入皇
城宣密旨獻可替否如在君前其信重也如此俄以左僕射徵王
人就賜官告特明異禮公感恩雖厚退身愈堅一對而歸不詣相
第亦有中阻未諧人情又加相印出爲漢南節度使制出上悔之
欲追成命公固辭上曰且不與卿周歲别出都門特賜清廟器六
事皆範金飾玉如古時製宣曰以卿精忠用以貺别寵待之禮當
時無儔公到襄州均井稅薄地征人用胥悅咸歌來暮武宗初纉
極聽信未一行險者乘時而起凶德參會倒置天下事清賢名輩
多被斥逐惟公位高德重最難搖撼臲卼齟齬幾至二年屬大水
壊居人廬舍公以實上聞仇家得以逞志舉兩漢故事坐災異冊
免降授太子太保俄又改太傅再臨東郊劉從諫死劉稹自擅以
昭義軍阻命天兵誅討五年方剋上喜甚素忌公者媒蘖鍜鍊誣
公與從諫交上怒下詔旬日三貶公至循州長史鑿空指鹿四海
之士咸冤之公推運逹命恬然如得好官時踰嶺越險二年在海
上無所苦今上即位大明善惡三遷至少保轉少師牽復高位分
司東洛池臺琴酒逍遥自娛賢士大夫尚其軌躅未半歲遘疾薨
於東都城南之别墅自嬰疾至于捐舘談笑語言宴居自若口占
理命纖悉無遺上聞爲之軫悼聮日不視政公卿相弔正人雪涕
册贈太尉遣大寮弔祭公端明簡重忠厚誠慤平居私室如對大
賓不喜釋老唯宗儒教早與韓吏部皇甫郎中爲文章友其名相
上下晚與白少傅劉尚書爲詩酒侶其韻無高卑前後作鎮皆佩
相印辟署多名人難於進而勇於退儉必中禮貴而不奢知命達
理保和居易三領大鎮接護軍以禮貌不至交歡再入中書待樞
使以公平不容請託有恩必報有讎不校韋崖州於公恩也嫁二
女歸名士薦長子登周行李崖州於公讎也䘏竄謫之窮途厚供
待於逆旅其厚德歟亦難能也夫人同郡辛氏贈僕射祕之女賢
明懿淑稱於族姻有子五人曰蔚曰叢能嗣其業皆擢進士弟蔚
監察御史叢使府協律曰奉倩洛陽尉二人未知名公以大中戊
辰歲十月二十九日薨以大中已巳歲五月十九日葬小子不佞
早栖門牆考選第叨殊等之科開賓筵忝入幕之吏國士相遇筆
札見知周旋款眷垂三十載刊石表德分也難辭公歷官三十一
政作相一十九年逮事六宗光輔四帝承主恩必由直道解相印
實無罪名自少及長不失色於人佐時理家無悖入之貨持身不
撓履道甚夷嘗病在高位者不知止足終日抗論剋期拜章竟不
及年俾孤美志銘曰
公之生兮禀星辰公之才兮渾而眞公之性兮威且仁公之文兮
班馬鄰公之藝兮游夏均公之儉兮自我身公之簡兮無雜賓公
之真兮肅人倫公之愼兮質鬼神公爲相兮平如鈞公爲邦兮政
如春公不幸兮罹數屯公無辜兮介于循天開日明兮堯舜爲君
舉直措枉兮幽冤必伸牽復高資兮言旋洛濱逍遥琴筑兮無異
隱淪屈指懸車兮歡然十旬素懷未遂兮美疹來臻悲纏冕旒兮
哀動搢紳寵贈加等兮冠于台臣有司職喪兮歸葬咸秦觀者歎
息兮國人酸辛袁安慶餘兮令嗣兟兟陳寔道廣兮門生振振乃
纉徽猷兮刻于貞珉碑生金字兮名德長新
齊成公神道碑銘(并序)權德輿
有唐文學政事之君子曰相國齊成公諱抗字遐舉清方粹温絜
矩秉彝明誠盡性切劘化育之道精義入神旁魄天人之際以忠
事君以病乞身乃去台宰乃儕商皓然後撤琴瑟啓手足殁齒無
違德以從先大夫於九原易名曰成不亦宜乎公某郡人自太公
表東海桓公匡天下爲國爲家或哲或仁烈祖贈太師府君諱澣
歷給事中中書舍人吏部侍郎止於平陽太守出入陟降中行山
立至今言開元名臣者稱公有遺愛焉實生先公贈國子祭酒府
君諱翧履道貞厲仕至左龍武軍倉曹積厚於上流光於下其位
不充故大受於成公公旣齓而孤哀過成人屬幽陵橫潰中夏如
燬奉太夫人安輿違難於越得子州支伯之故地而偕隱焉誅草
茅以順居息悅山水以資仁智方茂天爵用觀靈龜嘉招重問奔
走以狎至虚巳弘道從容而翔集吳郡張相君鎰方以仁義理濠
上得君爲榮及進律于洪成師干𡵨累爲命介若驂有勒建中中
戎王請大和會以休寧西方右扶風綿亘汧隴地當甌脫且有成
命正其經界公實佐權登壇涖盟得其情數與之約結克就衣裳
之會用銷邊鄙之警自解巾三遷至殿中侍御史俄屬涇旅竊發
羣兇肆毒天子展義於甸内主公死難於理所百舍奔問至于行
宫拜侍御史有詔以蕭黃門復布凱澤于東夏命公爲工部員外
郎以贊焉復命轉倉部郎中李懷光阻命于蒲連兵未解關中饑
旱經費不足轉粟饋軍濟時之囏患求才急病命使以專逹遷兵
部郎中兼御史中丞以董其任俄拜諫義大夫當軸者不相容坐
婚親細故出爲處州刺史先是山越寇攘蕩覆城市公乃卜勢勝
之爽塏因習俗之便安三時不害百堵皆作朝典陟明拜蘇州刺
史吳實劇部大田多稼浮滛冒没吏禁或弛占著名數戸版不均
公乃閱其生齒書其比要強家大猾不得蓋藏介特單輕與之紓
息巳日乃孚厥猷茂焉遷潭州刺史御史中丞湖南觀察使以嚮
時二郡之理而弘大之其仁可知也左曹理本徵爲給事中周郊
寄重擢爲河南尹盜有宋瞿曇者白晝椎剽爲羣倫囊橐三川病
之幾三十年公法令嚴具網羅張設潛捕魁宿使無遺類指顧之
間擒擿如神乃作秘書章明文雅修舊以起廢乃作太常統和神
人節事以辯志便蕃大僚其道乃光德宗皇帝方以堯舜氏聦明
之道馭天下用賢人充相位拜中書侍郎同中書門下平章事熙
九功之歌質百官之成損益文憲化裁形器精微以折中密靜而
不伐或事隱於造膝或言行於沃心初天官氏每歲表他曹郎二
人閱多士試言第其甲乙春官氏俾考功郎中選考秀之親故者
而進退之公以冡宰小宗伯爲官人取士之本蓋天子有司之重
至於避小嫌亂舊章適滋旁歧孰謂扄鐍蹇蹇坦坦之道豈如是
邪然後闢康莊作衡尺遵公是之路去自便之私天下之人謂之
理道尋有詔修國史昔孔父無位以空文爲一王法公當盛明之
代用宰司揔直筆其於襃貶勸懼明焉勤慮盡瘁積成寢恙累章
乞告改太子賓客遭罹不淑贈戸部尚書時貞元甲申歲夏四月
春秋六十有五夫人河南獨孤氏某官某之女賢明蚤天繼夫人
蘭陵蕭氏某官某之女仁順有禮法嗣子餗銜恤毀瘠侍公裳帷
以某月日祔于東都某原喪祭哀敬君子以爲有後惟公深而通
肅而寬出處動靜必以中正敬用五事暢於四支資性儼恪尤長
鑒裁在歧也薦齊忠公映佐蕭也薦盧恭公邁皆至宰相其他推
轂薦士爲漢廷臣成天下重名碩望者不可勝書凡所論著皆研
幾析理弘雅夷遠洪州文宣王廟碑張蕭盧三相國碑誌本聖人
教化之賾推大政謩明之道固其性術講貫而發舒乎斯文文集
二十卷中倫體要盡在是矣公薨五年餗調爲洛陽尉永惟先烈
未刻豐碑以德輿夙承湖海之舊中忝掖垣之屬他日舉代靡形
話言獲於遺編實見隂德顧兹無似有玷知人濡涕含毫以表幽
宅銘曰
昔在營丘大風泱泱有倬平陽令聲章章不踐宰政慶貽子姓倉
曹含光大學追命厥生中書秉哲居正鵬起扶摇鸞翔慶霄乃登
紫微以瑞淸朝吉凶糺纆寒暑結轖其生有涯其用未極夀堂冥
寞宰樹森植揭兹馨香終古是式
重校正唐文粹卷第五十六
