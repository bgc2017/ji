重校正唐文粹卷第七十一
吳興姚鉉纂
記甲(到難附揔一十二首)
古跡二
宋武受命壇記(張謂)風后八陣圖記(獨孤及)
陵廟四
女媧陵記(喬潭)改修吳延陵季子廟記(蕭定)
晉東萊太守劉將軍廟記(許籌)縉雲縣城隍神記(李陽冰)
水石巖穴五
曲江池記(歐陽詹)太湖石記(白居易)至丘西小石潭記(柳宗元)
乳穴記到難(附周䕫)
外物一
醉鄕記(王績)
宋武受命壇記張謂
昔在王癸不道帝辛失德天命將改人心巳去聖哲拯之曆數歸
焉商湯所以革夏周武所以伐殷也至於太甲初放成王未長國
步猶梗時屯尚虞忠賢處之名節存焉伊尹所以反正周公所以
復嗣也元興之際義熙之間晉主中庸幸無桀紂之罪劉公大略
遂有伊周之勲當其驅駕英雄芟夷僣僞南摧勁楚北破強燕電
掃秦雍風清巴蜀三方爲我有四海爲巳任誠能秉汾陽之志息
漢隂之機牽率何劉同爲翊戴指撝徐傅共致雍熙則元皇建業
之都至今享殷周之祚劉后豫章之地至今爲齊晉之國而近希
曹馬遠棄桓文禍徒及於兩朝福未盈於三載八葉傳其世嗣六
君不以壽終漢氏寬仁胤緒成大族劉公殘暴子孫無遺種天之
報施其明徵乎則知握元符升大寶禮義得之者難絶志力得之
者易亡使成如宋齊無足稱者況敗如莽卓豈勝道哉後之人運
屬陵夷業崇經濟周爰故地殷鑒在兹唐永泰元年二月二十五
日建
風后八陣圖記獨孤及
物不終靜必受之以動當純坤用事隂疑於陽則飛龍戰大朴巳
散聖盜並起故戎馬生乃有力吞八荒爭截九有大者天柱折地
維絶小者作慝盧山負阻中冀上帝憑怒下民是恤乃眷武德黃
帝受之始順殺氣以作兵法文昌以命將於是乎征不服討不庭
其誰佐命曰元老風后蓋戎行之不修則師律用爽隂謀之不作
則凶器何恃故天命聖者以廣戰術俾懸衡於未然察變於倚數
握機制勝作爲陣圖夫八宫之位正則數不愆神不忒故八其陣
所以定位也衡抗於外軸布於内風雲附其四維所以備物也虎
張翼以進蛇向敵而蟠飛龍翔鳥上下其勢以致用也至若疑兵
以固其餘地游軍以按其後列門具將發然後合戰弛張則二廣
迭譽掎角則四竒皆出必使陷堅陣拔深壘若星馳天旋雷動山
破魏之鶴列鄭之魚麗周成之熊羆昆陽之虎豹出匪以律我異
於是旣而圖成鐏爼帝用經略北逐獯鬻南平蚩尤戡黎於阪泉
省方於崆峒底定萬國旁羅七耀鼎戊龍至去而上僊於是遺風
冥冥時亡而圖存焉於戲聖迹長往神機未昧酌其流者猶足以
決勝三軍禦侮萬里故項籍得之以覇西楚黥布得之奄有九江
漢孝武得之攘匈奴服甌越東收獩㹮西拓大夏然則聖圖幽贊
未始有涯天寶中客有爲韜鈐者得其遺制於黃帝書之外篇裂
素而圖之勝敗之朕在我股掌天地之心見於毫末議欲獻諸策
府用廣武事會天子以不戰爲師無爲爲寶則是圖也興於多難
廢於升平堙淪不書盛德其没乃旌諸圖側以爲三皇之故事六
藝之餘伎云
女媧陵記喬潭
登黃龍古塞望洪河中流巋然獨存大浸不溺者媧皇陵也夫巨
靈擘太華蹠首陽導河而東以洩憤怒雖有重丘大阜險狹之口
罔不漱之爲黃壤汨之於旋波不可復振奔崩而下矣女媧氏巳
然之後豁爾之衝天險束阨風濤鼔作乃能中乾外禦特立萬年
其憑神可知也水無盈縮之度陵有高卑之常霖潦漲之兩涘没
矣於是乎不爲之小而就其深旱暵滲之孤嶼出矣於是乎不爲
之大而就其淺非夫巨靈壯趾以固本河伯高肩以承隅胡然動
靜如因其時升降不失其則羅浮二岳以風雨合離蓬萊五山以
波潮上下不復故道遂違常流甚相遠矣君子曰夫能屠黑龍涸
九州況乎一水之上而自爲謀夫能斷鼇足立四極況乎數仞之
高而自爲力神人之易昧者難知密邇山谷森羅物象莽莽蘆渚
寧非止水之餘嶃嶃石林猶有𥙷天之色搖演空曲精靈若存且
夫上無積草表以孤樹常感風氣纖條悲鳴若冥應肹蠁鼔簧而
吹笙由是憧憧往來無不加敬山有梅栗關吏羞焉水有菱芡舟
人奠焉冢之木無或斬焉陵之土無或抔焉是則馨香巳陳而樵
蘇自禁矣故聖人取薄葬去厚送驪山之銀海魚燈虎丘之金精
龍劒錮之其内散之其間適爲大盜之守未足藏身之固彼橋山
帝丘九嶷會稽皆因山而墳未聞其諸者余謂媧皇受命在火火
以示水谷不爲陵開門負固日用其力不然其隙地豈必封崇乎
是故觀而志之爲城冡後記
改修吳延陵季子廟記蕭定
有吳之興也泰伯讓以得之有吳之衰也季子讓以失之爲讓之
情同而興衰之體異何哉泰伯之讓讓以賢也故周有天下而吳
建國焉季子之讓賢以讓也當周德之衰而吳喪邦焉或曰非所
讓而讓之使宗祀泯絶而不血食豈曰能賢斯可謂知存而不知
亡者矣夫治亂時也興亡運也故至至而不可卻終終而不可留
黃河旣濁阿膠無以正其色鹽池斯鹹弊箄不能匡其味與夫當
濁亂之世召力勝之戎讓與爭孰賢乎易曰知幾其神則季子之
見可謂知幾矣季子之明可謂知進退存亡而不失其正矣至於
聽樂辨列國之興亡審賢知世數之存没挂劒示不言之信避國
保無欲之貞故有吳之祀寂寥而延陵之饗如在玄風可想至德
興歎美之辭哲人其萎表墓著嗚呼之篆向徵德仁兩至則夫子
不復歎焉詳其精義被物鈎深致遠之旨烏可究其津涯而窺其
牆仞哉是知讓之爲德在於生靈不獨其子孫明矣國有祀典人
懷永思定沗列藩條欽崇懿範于以加敬嚴乎閟宫别閨壼之内
外正衆神之序位舊以泰伯之廟在於蘇臺而制季子之祠像設
東面非由典禮諒無取焉必也正名於是乎在祈報獻奠贄幣宜
列於軒廂春秋禮薦爼豆當陳於正寢俾觀像者識賢人之遺風
可律審度者知經德之禮秩無差末學陋辭不足頌其休烈寒來
暑往敢用同於紀年時大唐大曆十四年歲在巳未八月戊戌朔
二十七日甲子記
晉東萊太守劉將軍廟記許籌
將軍晉永嘉初守萊種德藝政萊人恩之旣殁諸劉將西扶葬洛
萊人曰我萊不降數萬家將軍子視我我父母戴之將軍於諸劉
天戚也於我人戚也天之戚也寡而邈人之戚也衆而邇安有捨
邇衆而歸邈寡哉敢以數萬家之命請於諸劉遂之於是散捧封
土趨持樹本旣墳于此饗用春秋檮災徼祐餘靈影響大中十一
年四月癸巳太守辛公肱去太守姚公琯未臨籌以當道觀察支
使奏承空闕到郡之三日軍吏䟽拜歷祠羣望即日將軍祠在郡
署之東端簡肅入乃見廟寢卑狹畫像凋暗旣違有德豈謂祭恭
乃命押衙兼修造使李公覇度木戒工新此殿搆想像塑繪居月
而成心非貿福者將使有德者垂昆無窮無德者警改操行萊人
受𥙿當稔于兹大中十一年五月二十三日記
縉雲縣城隍神記李陽冰
城隍神祀典無之吳越有之風俗水旱疾疫必禱焉有唐乾元二
年秋七月不雨八月旣望縉雲縣令李陽冰躬祈於神與神約曰
五日不雨將焚其廟及期大雨合境告足具官與耆耋羣吏乃自
西谷遷廟於山巔以荅神休
曲江池記歐陽詹
水不注川者在藪澤則曰陂曰湖在苑囿則爲池爲沼苑之沼囿
之池力墾而成則多天然而有則寡兹池者其天然歟循源北峙
迴岡旁轉圓環四帀中成坎窞窙&KR1038;港洞生泉噏源東西三里而
遥南北三里而近當天邑别卜繚垣未繞乃空山之濼曠野之湫
然黃河作其左壍清渭爲其後洫襃斜右走太一前横崇山濬川
鈎結蟠護不南不北湛然中渟西北有地平坦彌望五六十里而
無窪拗紫蓋凝而不散黃旗鬱以常在實陶鈞之至造化之工沙
汰一氣之辰財成六合之日旣以磽确外爲寰宇敞無垠堮以居
億兆又選英精内爲區域束以襟帶用宅君長若人斯生支體具
矣有心以繫其神焉若堂斯考廊廡設矣有室以處其尊焉彼如
紫蓋黃旗之氣蓋陶鈞造化者用宅君長英精之所邪夫物苟相
表裏製必同象泄夫外則廓以靈海導夫内則融乎此湫歷代帝
王未得而有豈降巢室土之後聮綿千百之代建卜都邑不欲合
夫天意而居乎將天意尚同根深蔕固可與終畢者而命處乎故
涸於有隋比我皇唐之存孕詔其季主營之以須焉揆北辰以正
方度南端而制極墉隍劃趾勾陳定位地迴帝室湫成厥池旣由
我署纔成伊去眞主巍巍龍蟠虎據爰自中而䡄物取諸象以正
名字曰曲江儀形也觀夫妙用在人豐功及物則揔天府之津液
䟽皇居之墊隘潢汙入其洞澈銷延漦以下澄汗廅隨其佳氣蕩
鬱攸而上滅萬戸無重膇之患千門就爽塏之致其流惡含和厚
生蠲疾有如此者皎皛如練淸明若空俯睇沖融得渭北之飛鴈
斜窺澹泞見終南之片石珍木周庇竒花中縟重樓天矯以縈映
危榭巉巖以輝燭芬芳蔭潛滉瀁電烻凝煙吐靄泛羽游鱗斐郁
郁以閑麗謚徽徽而清肅其涵虚抱景氣象澄鮮有如此者皇皇
后辟振振都人遇良辰於令月就妙賞乎勝趣九重繡轂翼六龍
而畢降千門錦帳同五侯以偕至泛菊則因高乎斷岸祓禊則就
絜乎芳沚戲舟載酒或在中流清芬入襟沈昏以滌寒光眩目貞
白以生絲竹駢羅緹綺交錯五色結章於下地八音成文于上空
砰輷沸渭神仙奏鈞天於赤水黤藹敷俞天人曳雲霓於玄都其
洗慮延歡俾人怡懌有如此者至若嬉游以節宴賞有經則纖埃
不動微波以寧熒熒淳渟瑞見祥形其或淫湎以情泛覽無斁則
飄風暴振洪濤噴射崩騰駱驛妖生禍覿其棲神育靈興善懲惡
有如此者某幸因受遣觀光上國身不佞而自棄日無名以多暇
詢竒覽物得之於斯矚太始之玄造訪前聞於碩老天生地成之
理識之於性情物儀人事之端徵之於耳目夫流惡含和厚生蠲
疾則去隂之匿輔陽之德也涵虚抱景氣象澄鮮則藻飾神州芳
榮帝宇也洗慮延歡俾人怡悅則致民樂土而安其志也樓神育
靈興善懲惡則俗知所勸而重其教也號惟天邑非可謬創一山
一水拳石草樹皆有所謂兹池者其有謂之雄焉意我皇唐須有
此地以居之有此地須有此池以毗之佑不仁之亭毒贊無言之
化育至矣哉以其廣狹而方於大則小矣以其淵洞而諭夫深則
淺矣而有功如彼有德若此代之君子蓋有知之而不述令民無
得而稱焉輒粗陳其旨刊諸岸石庶元元荷日用之力也貞元五
年歲在巳巳夏五月十有五日記
太湖石記白居易
古之逹人皆有所嗜玄晏先生嗜書嵇中散嗜琴靖節先生嗜酒
今丞相竒章公嗜石石無文無聲無臭無味與三物不同而公嗜
之何也衆皆怪之走獨知之昔故友李生名約有云苟適吾意其
用則多誠哉是言適意而巳公之所嗜可知之矣公以司徒保釐
河雒治家無珍産奉身無長物惟東城置一第南郭營一墅精葺
宫宇愼擇賓客性不苟合居常寡徒游息之時與石爲伍石有族
聚太湖爲甲羅浮天笁之徒次焉今公之所嗜者甲也先是公之
僚吏多鎮守江湖知公之心惟石是好乃鈎深致遠獻瑰納竒四
五年間纍纍而至公於此物獨不廉讓東第南墅列而置之富哉
石乎厥狀非一有盤拗秀出如靈丘鮮雲者有端儼挺立如眞官
神人者有縝潤削成如珪瓉者有廉稜銳劌如劒戟者又有如虬
如鳳若跧若動將翔將踴如鬼如獸若行若驟將攫將鬪風烈雨
晦之夕洞穴開&KR2430;若欲雲歕雷嶷嶷然有可望而畏之者煙霽景
麗之旦巖㟧霮䨴若拂嵐撲黛靄靄然有可狎而翫之者昏曉之
交名狀不可撮要而言則三山五岳百洞千壑覼縷蔟縮盡在其
中百仞一拳千里一瞬坐而得之此所以爲公適意之用也與公
迫觀熟察相顧而言豈造物者有意於其間乎將胚渾凝結偶然
成功乎然而自一成不變巳來不知幾千萬年或委海隅或淪湖
底高者僅數仞重者殆千鈞一旦不鞭而來無脛而至爭竒騁怪
爲公眼中之物公又待之如賓友親之如賢哲重之如寶玉愛之
如兒孫不知精意有所召邪將尤物有所歸邪孰不爲而來邪必
有以也石有大小其數四等以甲乙丙丁品之每品有上中下各
刻于石隂曰牛氏石甲之上丙之中乙之下噫是石也百千載後
散在天壤之内轉徙隱見誰復知之欲使將來與我同好者覩斯
石覽斯文知公之嗜石之自會昌三年五月丁丑記
至小丘西小石潭記柳宗元
從小丘西行百二十步隔篁竹聞水聲如鳴佩環心樂之伐竹取
道下見小潭水尤清洌泉石以爲底近岸卷石底以出爲壇爲嶼
爲嵁爲巖青樹翠蔓蒙絡搖綴參差披拂潭中魚可百許頭皆若
空游無所依日光下徹影布石上恬然不動俶爾遠逝往來翕忽
似與游者相樂潭西南而望斗折蛇行明滅可見其岸勢犬牙差
互不可知其源坐潭上四面竹樹環合寂寥無人淒神寒骨悄愴
幽邃以其境過清不可久居乃記之而去同游者吳武陵㰍古余
弟宗玄隷而從者崔氏二小生曰恕已曰奉壹
乳穴記
石鍾乳餌之最良者也楚越之山多産焉于連于韶者獨名於世
連之人告盡焉者五載矣以貢則買諸他部今刺史崔公至逾月
穴人來以乳復告邦人悅是祥也雜然謠曰甿之熙熙崔公之來
公化所徹土石蒙烈以爲不信起視乳穴穴人笑之曰是惡知所
謂祥邪嚮吾以刺史之貪戾嗜利徒吾役而不吾貨也吾是以病
而紿焉今吾刺史令明而志絜先頼而後力欺誣屏息信順休洽
吾以是誠告焉且夫乳穴必在深山窮林冰雪之所儲犲虎之所
廬由而入者觸昏霧扞龍蛇束火以知其物縻繩以志其返其勤
若是出又不得吾直吾用是安得不以盡告今令而乃誠吾告故
也何祥之爲士聞之曰謠者之祥也乃其所謂怪者也笑者之非
祥也乃其所謂眞祥者也君子之祥也以政不以怪誠乎物而信
乎道人樂用命熙熙然以效其力斯其爲政也而獨非祥也歟
到難周夔
天子握乾符之六歲末秩臣羽皇客于南裔水浮溟波陸上青山
或時書短宿在林壑繇是嵐溪煙嶠之勝得湞陽之石室焉兩崖
卷束勢合如屋孱顔百閒開待朝旭峭然嵐壁宛矣倦躅羽容霓
色霏遶瑶局加以上戴霄峯中流晴溪碧瀾之下寸寸秋色若夫
崆峒見月於半夜翠竇有雲於朝日乳枝凝斷而磬落松籟疎風
而瑟續不書其竒可知矣於戲斯室斯溪也與夐古同出野夫樵
子無日不到冠劒百族代誰知之使靈室煙霞寂漠無主龜山挹
玉堂之會瑶池宴王母之觴彼何人邪秋九月有釋氏子智捷聞
於聚落持律第一探得是室亟言於上谷侯君侯君名著字伯昭
德門之裔也宰於湞陽蠏筐范綏之政行焉事歸條貫官有餘日
初與三四賓客游焉旣昇于室皆踞盤石注目峭絶壑形渠渠忽
驚呀豁危起騰立背倚青壁久而不寧掬谿飲水稍稍神定噫乎
古之王文考何平叔不值斯室也向使值之必爲之賦廣言磅礴
洞蕩垂文雄傑則靈先景福不得獨豪矣大凡人間跼束難有閑
日曕彼石室嗣子之到者誰邪上谷交親同辭舊山者京兆韋君
長文時爲南都曹掾手持密轄杳在蓮府緬昔泉石俱爲逸人張
琴寫古以彈操語默不歌而飲酒簪纓軒冕浮雲也今日煙霞林
壑思同甚難故礱室琢壁顧余以到難命篇上以俟羣仙之降次
將遟京兆之游些
京兆韋長文上谷侯著河南史傑清河崔存慶存範蘭陵蕭及上
谷侯從直清河張君奭張甫釋澄雅智捷明則成文後一月琢石
又一月儒釋佀十四人同游立之
醉鄕記王績
醉之鄕去中國不知其幾千里也其土曠然無涯無丘陵阪險其
氣和平一揆無晦明寒暑其俗大同無邑居聚落其人甚精無愛
憎喜怒吸風飲露不食五榖其寢千于其行徐徐與鳥獸魚鼈雜
處不知有舟車器械之用昔者黃帝氏嘗獲游其都歸而杳然喪
其天下以爲結繩之政巳薄矣降及堯舜作爲千鍾百壺之獻因
姑射神人以假道蓋至其邊鄙終身太平禹湯立法禮繁樂雜數
十代與醉鄕隔其臣義和弃甲子而逃冀臻其鄕失路而道夭故
天下遂不寧至乎末孫桀紂怒而昇其糟丘階級千仞南向而望
卒不見醉鄕武王得志于世乃命公旦立酒人氏之職典司五齊
拓土七千里僅與醉鄕達焉三十年刑措不用下逮幽厲迄乎秦
漢中國喪亂遂與醉鄕絶而臣下之愛道者往往竊至焉阮嗣宗
陶淵明等十數人並游于醉鄕没身不返死葬其壤中國以爲酒
仙云嗟乎醉鄕氏之俗豈古華胥氏之國乎何其淳寂也如是余
將游焉故爲之記
重校正唐文粹卷第七十一
