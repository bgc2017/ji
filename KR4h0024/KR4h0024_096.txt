重校正唐文粹卷第九十六
吳興姚鉉纂
序巳(藉記附揔一十七首)
歌詩
小洞庭五太守讌籍(蘇源明)秋夜小洞庭離讌序(蘇源明)
刻蘇公太守二文記(令狐楚)瑯瑘溪述序(獨孤及)
泛郎官湖詩序(李白)裴胄先宅讌集賦詩序(獨孤及)
冬夜讌蕭十文詩序(息夫牧)遊大林寺序(白居易)
石鼎聮句詩序(韓愈)翫月詩序(歐陽詹)
送陸歙州序(韓愈)送劉太眞詩序(蕭穎士)
送李愿歸盤谷序(韓愈)
送䟽言禪師太原取經詩序(李節)
送小雞山樵人序(陸龜蒙)雲母泉詩序(李華)
贈嵩山焦鍊師詩序(李白)
小洞庭五太守讌籍蘇源明
天寳十二載七月辛丑東平太守扶風蘇源明觴濮陽太守清河
崔公季重魯郡太守隴西李公蘭濟南太守太原田公琦濟陽太
守隴西李公倰于回源亭旣尊封壤乃密惠好前此濟陽以河堤
之虞夫役之弊請南略我宿及魯之中都宿人訟其不便源明請
廢濟陽以平隂長清属濟南盧東阿歸我陽糓隷濮陽役均三邦
利倍二邑不可則分我壽西入濮陽東入濟陽魯之中都北入于
我書貢閶闔旨下陳留陳留太守王公盛德帝俞美才人與自揔
連率實惟澄清命属官湖城主簿王子說會五太守于東平議縣
乃不割郡亦仍舊已事修讌姑以爲別若夫階抱孤嶠軒飛庱潭
阻殘暑於重林速高秋於絶壑其盤何有臑鹿䐿羊其爼何有燔
兔膾魴李下彫籠冰之以寒水瓜剖銛刃巾之以疎紘禮交乎上
當世高賢之相充樂動乎下前古中和之合作抑抑焉堂堂焉奚
一人之富有而羣后之緝熙也司士尤舟以待司功投設以告徹
饌更服陳羞絜罇自回源起廣泊左拂𧖟尾右遺吾山倒岫於
波際指梁岑於林缺移搖敝豁瞑眇虚曠太皥苗裔可記任宿伯
禹山川空流濟汶所遇多感祗牢爲歡婥態目成以留客嫮容色
授以勸酒繁絲疎管紛尔自會雅舞清唱倏然同引旣醉源明以
手版扣舷而歌曰小洞庭兮牢方舟風嫋嫋兮離平流牢方舟兮
小洞庭雲微微兮連絶&KR2060;仍瀾壯兮𬗟以没重巖轉兮超以忽馮
夷娎兮護輕橈蛟龍伃兮落增湖泊中湖兮澹而閑並曲漵兮悵
而還適予手兮非予期將解袂兮藂予思尚君子兮壽厥身承明
主兮憂斯人歌闋鳥獸聞之低昂而相鳴魚鼈聞之㳂洄而或躍
兹官吏安次而不易彼人庶樂業而不遷喜之哉樂之哉字渦泊
曰小洞庭盛集五太守高讌云爾
秋夜小洞庭離讌序
源明從東平太守徵國子司業須昌外尉袁廣載酒于回源亭明
日遂行及夜留讌會莊子若訥過歸莒相里子同禕過如魏陽穀
管城青陽權衡二主簿在座皆故人也徹饌新罇移方舟中有宿
鼔有汶簧濟上嫣然能歌者五六人共載止回源東柳門入小洞
庭遲夷傍偟眇𬗟曠漾流商雜徵與長言者啾焉合引潜魚驚或
躍宿鳥飛復下真嬉遊之擇耳源明歌曰浮漲湖兮莽條遥川后
禮兮扈予橈橫增沃兮蓬僊延川后福兮易予舷月澄凝兮明空
波星磊落兮耿秋河夜旣良兮酒且多樂方作兮奈別何曲闋袁
子曰君公行當揮翰右垣豈止典胄米廪邪廣不敢受賜獨不念
四三賢源明醉曰所不與吾子及四三賢同恐懼安樂有如秋水
晨前而歸及醒或說嚮之陳事源明局局然笑曰狂夫之言不足
罪也乃志爲序
刻蘇公太守二文記令狐楚
太和五年春三月兖海節度副使李員外虞致本府書幣修好于
我卒事返命且以故太守蘇源明集中小洞庭讌籍及序二首見
寄請余立一貞石識其故處云余爲之考尋圖牒詢訪耇老自五
六日至于旬時茫然曾不得回源亭渦泊依俙髣髴者從天寳十
二載而下及兹八十年源明有盛名於朝遺愛在鄆嘗與五太守
會集讌游之所形於文字冏若金玉若良二千石好事君子接武
而來縱不能恢張增飾之必當思人愛樹存爲此州故事悲夫恩
澤之外四紀有余自蕩平而還三政相繼不銛鋒摩刃以戰鬪爲
務則長臂利爪而攫拾是謀視嘉山水好風月如越人之髢瞽者
之鑑非惟無用又從而仇之余以爲不可使中行子之文無傳于
此地乃於溪亭作金石刻引而記之亦李志也秋七月二十七日
天平軍節度等使檢校尚書右僕射鄆州刺史兼御史大夫彭陽
縣公令狐楚詞
瑯琊溪述序獨孤及
隴西李幼卿字長夫以右庶子領滁州而滁人之飢者粒流者召
乃至無訟以聽故居多暇日常寄傲此山之下因鑿石引泉釃其
流以爲溪溪左右建上下坊作禪堂琴臺以環之探異好古故也
按圖經晉元帝之居瑯瑘邸而爲鎮東也嘗遊息是山厥跡猶存
故長夫名溪曰瑯瑘他日賦八題於岸石及亦狀而述之是歲大
曆六年歲次辛亥春三月丙午日述曰自有此山便有此泉不濬
不刊幾萬斯年造物遺功若俟後賢天鍾靈竒公潤色之䟽爲迴
溪削成崇臺山不過十仞意擬衡霍溪不袤數丈趣侔江海知足
造適境不在大怪石皚皚涌湍潺潺洞壑無底雲興其間仲春氣
至萬木華發亘陵被坂吐火噴雲公登山樂樂者畢同無小無大
乘興從公公舉觴酒酣氣振溪水爲主而身爲賓捨瑟詠歌同風
無&KR2004;時時醉歸與夕鳥俱明月滿山朱轓徐駈石門松風聲類笙
竽烏戲人實弘道物不自美向微羊公遊漢之涘峴山寂寞千祀
誰紀彼美新溪維公嗣之念兹疲人繄公其肥後之聆清風而嘆
息者挹我於泉乎而已
泛沔州城南郞官湖詩序(詩附)李白
乹元歲秋八月白遷於夜郎遇故人尚書郎張謂出使夏口沔州
牧杜公漢陽宰王公觴于江城之南湖樂天下之再平也夜永月
朗清光可掇張公以殊有勝槩四望超然乃顧白曰此湖古來賢
豪遊者非一而枉踐佳境寂寥無聞夫子可謂我標之嘉名以傳
不杇白因舉酒酹水号之曰郞官湖亦由鄭圃之有僕射陂也席
上文士輔翼岑靜以爲知言乃命賦詩紀事刻石湖側將與大別
山其相磨滅焉
張公多逸興共泛沔城隅當時明月好不減武昌都四座醉清光
爲歡古來無郎官愛此水因號郎官湖風流若未減名共此山俱
仲春裴胄先宅讌集賦詩序(詩附)獨孤及
先是先清明一日右金吾倉曹薛華陳嘉殽釃清酤會河東裴冀
榮陽鄭裒河東獨孤及于署之公堂引滿舉白者自午及子促席
于花隂賦詩于月下樂極不醉夜艾而罷後清明三日二三子春
服旣成思欲脩好尋盟選勝卜晝裴侯是以再有投轄之會是會
也鄭不至吾兄惠然而來堂有琴庭有篠芳草數步落花滿席中
和子冠烏紗帽相與箕踞嗢噱傲睨相視稱觴乎其間趣在酒中
判爲酩酊之客家本秦也能無嗚呼之聲其詩曰上天垂光兮
熙予以青春今日何日兮共此良辰與君觵濁醪而藉落英兮不
知年華之相親蹇淹留以醉止孰云含意而未申歌數闋裴側弁
慢罵曰百年歡會鮮於別離知開口大笑幾日及此日新無巳今
又成昔不紀而賦之如春風何其演爲連珠以志此會
冬夜宴蕭十丈因餞殷郭二子西上詩序息夫牧
志有之事三如一者惟君父師乎所以生之教之禄之生而不教
不可立也教而不成不可禄也故師勉乎教而學者勵乎已已立
學成而會友以講之是以伯魚趨庭曾參避席卜商投杖厥義於
是乎在冬十有二月家君宰邑許下夫子問津穎上二賢將馳會
府皆適兹土夜處狹室列座有位尊卑儼如或捧觴上壽或摳衣
請益始敦詩以閱禮終講信而修睦然後文飽於德義潤其身頃
夫子升堂之後若盧賈劉尹之徒半紀間接武鳴躍實夫子訓之
導之斯至也今殷郭二子天資才幹而加之鏃羽觀光王庭俯拾
地芥其誰曰不然飛霜靄林寒氣揔至月落西戸夜將向晨座隅
謙謙畢醉温克則知孔門宴餞異於他日二三子終身識之夫子
以家君政事百里無事命門弟子賦鳴琴亦以釋仳離之怨焉小
子不敏忝居門人之末敢不敬書其事
有琴斯鳴于宰之庭君子莅止其心孔平政旣告成德以永貞鳴
琴有術于潁之畔彼之才髦其年未冠聞詩聞禮斐兮璨璨鳴琴
其怡于潁之湄二子翰飛言戾京師有鬱者桂載攀其枝琴旣鳴
矣宵旣清矣烘煁有煒酒醴惟旨喟我寤歎吁其別矣
遊大林寺序白居易
余與河南元集虛范陽張允中南陽張深之廣平宋郁安定梁必
復范陽張時東林寺沙門法演智滿中堅利辯道深道建神照雲
臯息慈寂然凡十有七人自遺愛草堂歷東西二林抵化城憩峯
頂登香爐峯宿大林寺大林窮遠人跡罕到環寺多清流蒼石短
松瘦竹寺中惟板屋木器其僧皆海東人山高地深時節絕晚于
時孟夏如正二月天梨桃始華澗草猶短人物風候與平地聚落
不同初到怳然若別造一世界者因成口號絶句云人間四月芳
菲盡山寺桃花始盛開長恨春歸無覓處不知轉入此中來旣而
周覽屋壁見蕭郞中存魏郞中弘簡李𥙷闕㴾三人名姓文句因
與集虚輩歎且曰此地實匡廬間第一境由驛路至山門曾無半
日程自蕭魏李遊迨今垂二十年寂無繼來者嗟乎名利之誘人
也如此時元和十二年四月九日白樂天序
石鼎聮句詩序(詩附)韓愈
元和十二年十二月四日衡山道士軒轅彌明自衡山來舊與劉
師服進士衡湘中相識將過太白知師服在京夜抵其居宿有校
書郞侯喜新有能詩聲夜與劉說詩彌明在其側皃極醜白鬚黑
面長頸而高結喉中又作楚語喜視之若無人彌明忽軒衣張眉
指爐中石鼎謂喜曰子之能詩與我賦此乎劉往見衡湘間人說
云年九十餘矣解捕逐鬼物拘囚蛟螭虎豹然不知其實能否也
見其老頗皃敬之不知其有文也聞此說大喜即援筆而題其首
兩句次傳於喜喜踴躍即綴其云云道士啞然笑曰子詩如是而
巳乎即䄂手竦肩倚北墻謂劉曰吾不解世俗書弟子爲我書吾
句因高吟曰龍頭縮菌蠢豕腹脹膨脝初不似經意詩旨有似譏
喜二子相顧慙駭欲以多窮之即又爲而傳喜喜思益苦務欲壓
道士每營度欲出口吻聲鳴益悲操筆欲書將下復止竟亦不能
竒也畢即傳道士道士即高踞大唱曰劉把筆吾詩云云其不用
意益切竒出不可附說語皆侵劉侯喜益忌之劉與侯皆巳賦十
餘韻彌明應之如響皆穎脱含譏諷夜盡三更二子思竭不能續
因起謝曰尊師非世人也某伏矣願爲弟子不敢更論詩道士奮
髯曰不然章不可以不成也又謂劉曰把筆來即又唱出四十字
爲八句書旣止即讀讀畢謂二子曰章不已就乎二子齊應曰就
矣道士曰此皆不足與語此寧爲文耶吾就子所能而作耳非吾
之所學於師而能者也吾所能者子皆不足以聞也獨文乎哉吾
語亦不當聞矣吾閉口矣二子大懼皆起立牀下拜曰不敢他有
問也願聞一言而巳先生稱吾不解人間書解何書請聞此而巳
道士寂然若無聞也累問不應二子不自得即退就座道士倚墻
睡鼻息如雷鳴二子怚然失色不敢喘斯須曙鼓鼕鼕二子亦困
睡及覺日巳上顧覓道士不見即問其童奴奴曰天且明道士起
出門若將便旋然奴怪久不返即出到門覓無有也二子驚惋自
責若有失者間遂詣余言不能識其何道士也嘗聞有隱君子彌
明豈其人耶韓愈序
巧匠斵山骨刳中事煎烹(師服)直柄未當權塞口且吞聲(喜)龍頭
縮菌蠢豕腹脹膨脝(彌明)外包乾蘚文中有暗浪驚(師服)在冷足
自安遭焚意彌貞(喜)謬當鼎鼐間妄使水火爭(彌明)大似烈士膽
圓如戰馬纓(師服)上比香爐尖下與鏡面平(喜)秋瓜未落蔕凍芋
強抽萌(彌明)一塊元氣閉細泉幽竇傾(師服)不植輸寫處焉知懷
抱清(喜)方當紅鑪燃益見小器盈(彌明)睨睨無刃跡團團類天成
(師服)遥疑龜負圖出曝曉正晴喜旁有雙耳穿上爲孤髻撑(彌明)
或訝短尾銚又似無足鐺(師服)可惜寒食毬擲此傍路坑(喜)何當
出灰灺無計離瓶甖(彌明)陋質荷斟酌狹中愧提擎(師服)豈能煑
仙藥但未汚羊羹(喜)形模婦女笑量度兒童輕(彌明)徒爾堅重性
不過升合盛(師服)仍似廢轂仰側見折軸橫(喜)時於蚯蚓竅微作
蒼蠅鳴(彌明)以兹飜溢愆實負任使誠(師服)常居顧眄地敢有漏
泄情(喜)寧依暖熱弊不與寒涼并(彌明)區區徒自效瑣瑣不足呈
(師服)迴旋但兀兀開合唯鏗鏗(喜)全勝瑚璉貴空有口傳名豈比
爼豆古不爲手所橙磨礲去圭角浸潤著光明願君莫嘲誚此物
方施行(四韻並彌明所作)
翫月詩序(詩附)歐陽詹
月可翫翫月古也謝賦鮑詩眺之庭前亮之樓中皆翫也貞元十
二年歐閩君子陳可封遊在秦寓于永崇里華陽觀予與鄕人安
陽邵楚萇濟南林藴穎川陳詡亦旅長安秋八月十五日夜詣陳
之居修厥翫事月之爲翫冬則繁霜太寒夏則蒸雲太熱雲蔽月
霜侵人蔽與侵俱害乎翫秋之於時後夏先冬八月於秋季始孟
終十五於夜又月之中稽於天道則寒暑均取於月數則蟾兔圓
况埃壒不流大空悠悠嬋娟徘徊桂華上浮昇東林入西樓肌骨
與之疎涼神氣與之清冷四君子悅而相謂曰斯古人所以爲翫
也旣得古人所翫之意宜襲古人所翫之作翫月詩云
八月三五夕舊嘉蟾兔光斯從古人好共下今宵堂素魄皎孤凝
芳輝紛四揚徘徊林上頭泛灔天中央皓露助流華輕颷佐浮涼
清泠到肌骨潔白盈衣裳惜此苦宜翫攬之非可將含情顧廣庭
願至沉西方
送陸歙州詩序(詩附)韓愈
貞元十八年二月十八日祠部員外郞陸君出刺歙州朝廷夙夜
之賢都邑游居之良齎咨涕洟咸以爲不當去歙大州也刺史尊
官也由郎官而往者前後相望也當今賦出於天下江南居十九
宣使之所察歙爲冨州宰臣之所薦聞天子之所選用其不輕而
重也較然矣如是而齎咨涕洟以爲不當去者何也盖陸君之道
行乎朝廷則天下望其賜刺一州則專而不能咸謂先一州而後
天下豈吾君與吾相之心哉於是昌黎韓愈道願留者之心而泄
其思作詩曰
我衣之華兮我佩之光兮陸君之去兮誰與翺翔兮歛此大惠施
于一州今其去矣胡不爲留我作此詩歌于逵道無疾其驅天子
有詔
送劉太眞詩序(詩附)蕭穎士
記有之尊道成德嚴師其難哉故在三之禮極乎君親而師也參
焉無犯與隱義斯貫矣孔聖稱顔子有視余猶父歎其至歟今吾
於太眞也然乎爾且後進而余師者自賈邕盧冀之後比歲舉進
士登科名與實皆相望騰遷凡十數子其佗自京畿太學踰于淮
泗行束脩巳上而未及門者亦云倍之余弗敏曷云當乎而莫之
讓蓋有來學微往教蒙匪余求若之何其拒哉猗爾之所以求我
之所以誨學乎文乎學也者非云徵辯說摭文字以扇夫談端輮
厥詞意其於識也必鄙而近矣所務乎憲章典法膏腴德義而巳
文也者非云尚形似牽比類以局夫儷偶放於竒靡其於言也必
淺而乖矣所務乎激揚雅訓彰宣事實而巳衆之言文學者或不
然於戲彼以我爲僻爾以我爲正同聲相求爾後我先安得而不
問哉問而教教而從從而逹欲辭師也得乎孔門四科吾是以竊
其一矣然夫德行政事非學不言言而無文行之不遠豈相異哉
四者一夫正而巳矣故曰詩三百一言以蔽之曰思無邪不正之
謂也吾嘗謂門弟子有尹徵之學劉太眞之文首其選焉今兹春
連茹甲一淑問休闡爲時之冠浹旬有詔俾徵典校秘書且馳傳
壠首領元戎書記之事四壯騑騑薄言旋歸聲動日下浹於寰外
而太眞元昆前巳甲科(太眞兄太冲以去歲登科)未始間歲翩其連舉謂予不
信豈其然乎夏五月廻棹京洛告歸江表岵兮屺兮歡旣萃矣兄
矣弟矣榮斯繼矣搢紳之徒習禮聞詩者僉曰劉氏二子可謂立
乎身光乎親蹈極致於人倫者矣上京餞別庭闈望歸從古巳來
未之聞也余羈宦此都色斯云舉彼吳之丘曾是昔遊心乎往矣
有懷伊阻行矣風帆載飛載揚爾思不及黯然以泣先師孝悌謹
信泛愛親仁余力學文之訓爾其志之南條北固朱方舊里昔與
太眞初會於兹余之門人有柳并者前是一歲亦嘗覯兹地其請
業也必始乎此焉并也有尹之敏劉之工其少且疾故莫之逮太
眞亦嘗曰何敢望并并與眞難乎其相奪矣𬗟彼江隂京阜是臨
言念二子從予于此爾云過之其可忘諸同是餞者賦江有歸舟
以寵夫嘉慶焉爾詩曰
江有歸舟亦亂其流之子言旋嘉名孔修揚于王庭允焯其休舟
旣歸止人亦榮止兄矣弟矣孝斯踐矣稱觴宴喜于岵于屺彼逝
惟忛匪風不揚有彬伊文匪學不彰予其懷而勉爾無忘
送李愿歸盤谷序韓愈
太行之陽有盤谷盤谷之間泉甘而土肥草木叢茂居民鮮少或
曰謂其環兩山之間故曰盤或曰是谷也宅幽而勢阻隱者之所
盤旋友人李愿居之愿之言曰人之稱大丈夫者我知之矣利澤
施於人名聲昭于時坐于廟堂進退百官而佐天子出令其在外
則樹旗旄羅弓矢武夫前呵從者塞塗供給之人各執其物夾道
而疾馳喜有賞怒有刑才俊滿前道古今而譽盛德入耳而不煩
曲眉豐頰清聲而便體秀外而惠中飄輕裾翳長䄂粉白黛綠者
列屋而閑居妬寵而負恃爭妍而取憐大丈夫之遇知於主上用
力於當世者之所爲也吾非惡此而逃之是有命焉不可幸而致
也窮居而野處升高而望遠坐茂樹以終日濯清泉而自絜采於
山美可茹釣於水鮮可食起居無時惟適所安與其譽於前孰若
無毁於其後與其樂於身孰若無憂於其心車服不維刀鋸不加
理亂不知黜陟不聞大丈夫不遇於時者之所爲也我則行之伺
候於公卿之門奔走於形勢之塗足將進而趑趄口將言而囁嚅
處汚穢而不羞觸刑辟而誅戮僥倖於萬一老死而後止者其於
爲人賢不肖何如也昌黎韓愈聞其言而壯之與之酒而爲之歌
曰盤之中維子之宫盤之土維子之稼盤之泉可濯可沿盤之阻
誰爭子所窈而深廓其有容繚而曲如往而復嗟盤之樂兮樂且
無央虎豹遠跡兮蛟龍遁藏鬼神守護兮呵禁不祥飲則食兮壽
而康無不足乎奚所望膏吾車兮秣吾馬從子于盤兮終吾生以
倘佯
送潭州道林䟽言禪師太原取經詩序李節
業儒之人喜排釋氏其論必曰禹湯文武周公孔子之代皆無有
釋釋氏之典衰亂之所奉也宜一掃絶剗革之使不得滋釋氏源
於漢流於晉瀰漫於宋魏齊梁陳隋唐孝和聖眞之間論者之言
粗矣抑能知其然未知其所以然者也吾請言之昔有一夫膚腯
而色凝氣烈而神清未嘗謁醫未嘗禱鬼恬然保順罔有札瘥之
患故善也即一夫不幸而有寒暑風濕之痾背癃而足躄耳瞶而
目瞑於是攻熨之術用焉穰禬之事紛焉是二夫豈特相反耶盖
病與不病異勢也嗟乎三代之前世康矣三代之季世病矣三代
之前禹湯文武德義藩之周公孔子典教持之道風雖衰漸漬猶
存詐不勝信惡知避善於是有擊壤之歌由庚之詩人人而樂也
三代之季道風大衰力詐以覆信扇澆而散朴善以柔退惡以強
用廢井田則豪窶相乘矣貪封略則攻戰亟用矣務實帑則聚歛
之臣昇矣務勝下則掊剋之吏貴矣上所以御其下者欺之下所
以奉其上者苟之上下相仇激爲怨俗於是有汨羅之客有負石
之夫人人愁怨也夫釋氏之教以清淨恬虚爲禪定以柔謙退讓
爲忍辱故怨爭可得而息也以菲薄勤苦爲修行以窮逹壽夭爲
因果故賤陋可得而安也故其喻云必煩惱乃見佛性則其本衰
代之風激之也夫衰代之風舉無可樂者也不有釋氏以救之尚
安所寄心乎論者不責衰代之俗而尤釋氏之盛則是抱疾之夫
而責其醫禱攻療者也徒知釋因衰代而生不知衰代須釋氏之
救也何以言之耶夫俗旣病矣人旣愁矣不有釋氏使安其分勇
者將奮而思鬪智者將靜而思謀則阡陌之人將紛紛而羣起矣
今釋氏一歸之分而不責於人故賢智儁朗之士皆息心焉其不
能逹此者愚人也惟上所役焉故離衰亂之俗可得而安頼此也
若之何而翦去之哉論者不思釋氏扶世助化之大益而疾其雕
鎪綵繪之小費吾故曰能知其然不知其所以然者也會昌季年
武宗大翦釋氏巾其徒且數萬之民隷具其居容貌於土木者沉
諸水言詞於紙素者烈諸火分命御史乘馹走天下察敢隱匿者
罪之由是天下名祠珍宇毁撤如掃天子建號之初雪釋氏之不
可廢也詔徐復之而自湖已南遠人畏法不能酌朝廷之體前時
焚撤書像殆無遺者故雖明命復許制立莫能得其書道林寺湘
川之勝遊也有釋䟽言警辯有謀獨曰太原府國家舊都多釋祠
我聞其帥司空范陽公天下仁人我弟往求購釋氏遺文以惠湘
川之人宜其聽我而助成之矣即杖而北遊旣上謁軍門范陽公
果諾之因四求散逸不成藴帙者至釋祠不見焚而副剰者又命
講丐以𥙷繕闕漏者月未幾凡得釋經五千四十八卷以大中九
年秋八月輦自河東而歸於湘焉噫釋氏之助世旣言之矣向非
我君洞鑒理源其何能復立之耶旣立之且亡其書非有䟽言識
遠而誠堅孰克弘之耶吾喜䟽言奉君之令演釋之宗不憚寒暑
之勤德及遠人爲叙其事且贈以詩詩曰湘川狺狺兮俗獷且很
利殺業偷兮吏莫之馴繄釋氏兮易暴使仁釋何在兮釋在斯文
湘水滔滔兮四望何已猿狖騰拏兮雲樹靡靡月沈浦兮煙瞑山
檣席卷兮櫓牀閑偃仰兮嘯詠鼔長波兮何時還湘川超忽兮落
日𤾂𤾂松覆秋亭兮蘭披春畹上人去兮幾千里何日同遊兮湘
川水
送小雞山樵人序陸龜蒙
小雞山在震澤西出吳胥門背朝日行四十里得野步市曰光福
光福西五里得土山山土多石寡無大林木率生小櫟樸&KR0554;皆薪
材直吳之㸑此爲助焉連延廣袤不一其主爲書畫疆互以相授
自家至麓凡二百弓東北倍高而加半焉余所置多少如此余家
大小之口二十月費米十斛飯成理魚䔩輩十斛薪然後四時賓
祭沐浴澣濯疾病湯藥糜粥在外歲入五千束足矣其掌而供事
者顧及小雞之樵甿也乾符六年春弗雨夏支流將絶八月暴雨
而巨艑可實而行之矣九月朔方置薪二百五十於門召而責之
曰吾一夏來撤敗屋拔庭草以炊雨之明日望爾來矣何數廉而
至晚得非赭吾山而爲汝之利耶老而欺如名惡何及笑曰吾年
餘八十矣元和中嘗從吏部遊京師人言國家用兵帑金窖栗不
足用當時江南之賦巳重矣殆今盈六十年賦數倍於前不足之
聲聞於天下得非專地者之欺甚乎吾有丈夫子五人諸孫亦有
丁壯者自盗興巳來百役皆在亡無所容又水旱更害吾稼未即
死不忍見兒孫寒餒之色雖盡售雞山之木不足以濡吾家矧一
二買名爲偷乎今子一煬竈不給而責吾之深吾將欲移其責於
天下之守則吾死不恨矣余嘆之曰汝之言信也然不當發於予
汝姑歸與之酒繼之以歌云
長其船兮利其斧輸其薪兮勿予侮田予登兮穀予庾突晨煙兮
蓬縷縷䆫有明兮編有古飽而安兮惟編是伍時不用兮吾無撫
汝
雲母泉詩序(詩附)李華
洞庭湖西玄石山俗謂之墨山山南有佛寺寺倚松嶺松嶺下有
雲母泉泉出石引流分渠周遍庭宇發源如乳湩末派如淳漿烹
茶析蒸灌園潄齒皆用之大浸不盈大旱不耗自墨山西北至石
門東南至東陵廣輪二十里盡生雲母墻階道路烱烱如列星井
泉溪澗色皆純白鄕人多壽考無癖痼疥搔之疾華深樂之穎川
陳公天寳中與華同爲諫官公性與道合忽於權利方掛冠投簪
顧華以名山之契乾元初公貶清江丞移武陵丞華貶杭州司功
恩復左𥙷闕上元中俱奉詔徵公自清江至武陵道路多虞制書
不至華泝江而西次于岳陽江山延望日夕相顧屬思與高賢共
飲雲母之泉躬耕墨山之下敢違朝命以徇私欲秋風露寒洞庭
微波一聞猿聲不覺涕下況支離多病年甫始衰願餌藥扶壽以
究無生之學事乖志負火爇予心寄懷此篇亦以書予之志也
晨登玄石嶺嶺上寒松聲朗日風雨霽高秋天地清山門開古寺
石竇含純精洞澈淨金界夤緣流玉英澤藥滋畦茂氣染茶甌馨
飲液盡眉壽飡和皆體平瓊漿駐容髮甘露瑩心靈岱谷謝巧妙
匡山徒有名願言構蓬蓽荷鍤引泠泠訪道出人世招賢依福庭
此心不能巳窹寐見吾兄曾結穎陽契窮年無所成東西同放逐
蛇豕尚縱橫江漢阻携手天涯萬里情恩光起憔悴西上謁承明
秋色變江樹相思紛以盈猿啼巴丘戍月上武陵城共恨川路永
無由會友生雲泉不可忘何日遂躬耕
贈蒿山焦鍊師詩序(詩附)李白
嵩丘有神人焦鍊師者不知何許婦人也又云生於齊梁時其年
貌可稱五六十常胎息絶榖居無室廬遊行若飛倏忽萬里世或
傳其入東海登蓬萊竟亦不能測其往也余訪道少室盡登三十
六峯聞風有寄灑翰遥贈云
二室倚碧天三花明綠煙中有蓬萊客宛疑麻姑仙道在諠莫染
跡高想已遷時飡金娥蘂屢讀青苔篇八極恣遊憩九垓長周旋
下瓢酌穎水舞鶴來伊川遂歸空山上獨拂秋霞眠蘿月掛朝鏡
松風鳴夜絃潛光隱嵩丘鍊魄棲霞幄霓裳何葳蕤羽駕轉綿邈
願同西王母下顧東方朔紫書儻可傳銘骨誓相學
重校正唐文粹卷第九十六
