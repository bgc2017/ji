重校正唐文粹卷第三十四
吳興姚鉉纂
論甲(揔一十三首)
天三
天論上(劉禹錫)天論中天論下
帝王三
荀悅論高祖武宣論(李德裕)漢昭論
漢元論
封禪一
漢武封禪論(林簡言)
封建三
封建論(柳宗元)五等論(朱敬則)漢祖吕后五等論(李翰)
興亡二
兩漢辨亡論(權德輿)三國論(李德𥙿)
正統一
東晉元魏正閏論(皇甫湜)
天論上劉禹錫
世之言天者二道焉拘於昭昭者則曰天與人實影響禍必以罪
降福必以善來窮阨而呼必可聞隱痛而祈必可荅如有物的然
以宰者故隂騭之說勝焉泥於冥冥者則曰天與人實刺異霆震
千畜木未嘗在罪春滋乎堇荼未嘗擇善跖蹻焉而遂孔顔焉而
危是茫乎無有宰者故自然之說勝焉余之河東解人柳子厚作
天說以折韓退之言文信美矣蓋有激而云非所以盡天人之際
故余作天論以極其辯云大凡入形器者皆有能有不能天有形
之太者也人動物之尤者也天之能人固不能也人之能天亦有
所不能也故余曰天與人交相勝耳其說曰天之道在生植其用
在疆弱人之道在法制其用在是非陽而阜生隂而肅殺水火傷
物木堅金利壯而武徤老而耗眊氣雄相君力雄相長天之能也
陽而藝樹隂而揫斂防害用濡三禁用光斬材窽堅液礦硎芒義
制強訐禮分長幼右賢尚功建極閑邪人之能也人能勝乎天者
法也法大行則是非爲公天下之人蹈道必賞違之必罰當其賞
雖三旌之貴萬鍾之禄處之咸曰宜何也爲善而然也當其罰雖
族屬之夷刀鋸之慘處之咸曰宜何也爲惡而然也故其人曰天
何預乃人事耶雖告虔報本肆類授時之禮曰天而巳矣福兮可
以善取禍兮可以惡召奚預乎天耶法小弛則是非駮賞不必盡
善罰不必盡惡或賢而尊顯時以不肖參焉或過而僇辱時以不
辜參焉故其人曰彼宜然而信然理也彼不當然而固然豈理耶
天也福或可以詐取而禍或可以苟免人道駮故天命之說亦駮
焉法大弛則是非易位賞常在佞而罰嘗在直議不足以制其強
刑不足以勝其非人之能勝天之具盡喪而名徒存彼昧者方挈
挈然提無實之名欲抗乎言天者斯數窮矣故曰天之所能者生
萬物也人之所能者治萬物也法大行則其人曰天何預人耶我
蹈道而巳法大弛則其人曰道竟何爲耶任天而巳法小弛則天
人之論駮焉今人以一已之窮通而欲質天之有無惑矣余曰天
常執其所能以臨乎下非有預乎治亂云爾人常執其所能以仰
乎天非有預乎寒暑云爾生乎治者人道明咸知其所自故德與
怨不歸乎天生乎亂者人道昧不可知故由人者舉歸乎天非天
預乎人云爾
天論中
或曰子之言天與人交相勝其理微庸使戸曉盍取諸譬焉劉子
曰若知旅乎夫旅者羣適乎莽蒼求休乎茂木飲乎水泉必強有
力者先焉否則雖聖且賢莫能競也斯非天勝乎羣次乎邑郛求
蔭于華榱飽乎餼牢必聖且賢者先焉否則強有力莫能競也斯
非人勝乎苟道乎虞芮雖莽蒼猶郛邑然苟由乎匡宋雖郛邑然
猶莽蒼是一日之途天與人交相勝矣吾固曰是非存焉雖在野
人理勝也是非亡焉雖在邦天理勝也然則天非務勝乎人者也
何哉人不宰則歸乎天也人誠務勝乎天者也何哉天無私故人
可務乎勝也吾於一日之途而明乎天人取諸近也巳問者曰若
是言之則天之不相去乎人也信矣古之人曷引天爲荅曰若知
操舟乎夫舟行乎濰淄伊洛者疾徐存乎人次舍存乎人風之怒
號不能鼓爲濤也流之泝洄不能峭爲魁也適有迅而安亦人也
適有覆而膠亦人也舟中之人未嘗有言天者何哉理明故也彼
行乎江河淮海者疾徐不可得而知也次舍不可得而必也鳴條
之風可以沃日車蓋之雲可以見怪恬然濟亦天也黯然沈亦天
也阽危而僅存亦天也舟中之人未嘗有言天者何哉理昧故也
問者曰吾見其駢焉而濟者風水等耳而有沈有不沈非天曷司
歟荅曰水與舟二物也夫物之合并必有數存乎其間焉數存然
後勢形乎其間焉一以沈一以濟適當其數適乘其勢耳彼勢之
附乎物而生猶影響也本乎徐者其勢緩故人得以曉也本乎疾
者其勢遽故難得以曉也江海之覆也猶伊淄之覆也勢有疾故
有不曉耳問者曰子之言數存而勢生非天也天果狹于勢耶荅
曰天形常圓而色常青周迴可以度得晝夜可以表候非數之存
乎常高而不卑常動而不巳非勢之乘乎今夫蒼蒼然者一受其
形于高大而不能自還于卑小乘其氣于動用而不能自休于俄
頃又惡能逃乎數而越乎勢耶吾固曰萬物之所以爲無窮者交
相勝而巳矣還相用而已矣天與人萬物之元者爾問者曰天果
以有形而不能逃乎數彼無形者子安所寓其數耶荅曰若所謂
無形者非空乎空者形之希微者也爲體也不妨乎物而爲用也
常資乎有必依于物而後形焉今爲室廬而高厚之形藏乎内也
爲器用規矩之形起乎内者也音之作也有大小而響不能踰表
之立也有曲直而影不能踰非空之數歟夫目之視非能有光也
必因乎日月火𦦨而後光存焉所謂晦而幽者目有所不能燭耳
彼狸猩犬鼠之目庸謂晦爲幽耶吾故曰以目而視得形之粗者
以智而視得形之微者也焉有天地之内有無形者耶古所謂無
形蓋無常形耳必因物而後見耳焉能逃乎數耶
天論下
或曰古之言天之曆象有宣夜渾天周髀之書言天之高遠卓詭
有鄒子今之言有自乎荅曰吾非斯人之徒也大凡入乎數者由
小而推大必合由人而推天亦合以理揆之萬物一貫而今夫人
之有顔目耳鼻齒毛頥口百骸之粹美者也然而其本在乎腎腸
心腑天之有三光懸寓萬象之神明者也然而其本在乎山川五
行濁爲清母重爲輕始兩位旣儀還相爲庸嘘爲雨露噫爲雷風
乘氣而生羣分彙從植類曰生(案書傳海隅蒼生謂草木)動類曰蟲蟲之長最
大能執人理天交勝用天之利立人之利立人之紀綱或壞復歸
其始堯舜之書首曰稽古不曰稽天幽厲之詩首曰上帝不言人
事在舜之庭元凱舉焉曰舜用之不曰天授在商中宗襲亂而興
心知說賢乃曰帝賚堯民之餘難以神誣商俗已譌(五禾反)引天而
歐由是而言天預人乎
荀悅論高祖武宣論李德𥙿
荀悅論略曰高祖天下初定庶事草創文帝躬行玄默遂至升平
而古典未備制度多闕武帝内修文學外耀武威而不盡其術不
克其終宣帝任法審刑採覈名實而不用儒術理化不成歷數三
代以及元帝曰崇尚儒學從諫如流引班固贊賓禮故老優游亮
直又曰貢薛韋匡迭爲宰相其旨以爲專用儒術莫盛於此班固
荀悅皆文雅之士以元帝好儒徵用儒生故以兹爲美而深罪石
顯痛心泣血稱詩人投卑豺虎嫉之甚也異乎余之所聞矣任恭
顯始於宣帝當宣帝之世石顯豈能隳其大業哉則知惡不在於
顯矣蕭望之周堪皆廊廟之器有師傅之恩石顯所忌廢而不用
朋龍上書遂致于理其後劉向禁錮張猛自殺豈得謂之優游亮
直乎賈捐之京房雖不忠其身亦皆英特雋才道術竒士於元帝
可謂忠矣亦因譛而死惑於讒邪則不斷疑於髦雋則用法亦不
得謂之優游矣貢薛雖能忠諫止於諷諭恭儉未嘗禦姦觸邪矣
韋臣從容守位未曾犯顔于色矣所以得乘時而進久安其位昔
桀紂殺一龍逢比干而天下之惡歸焉桀紂以拒諫自殺其悖巳
甚元帝以信讒而殺抑又甚焉王業旣衰至成哀凌替纔三世而
王莽篡奪宣帝稱亂吾家者太子也知子莫若父信哉是言
漢昭論
人君之德莫大於至明至明以照姦則百邪不能蔽矣漢昭帝是
也年十四而知燕王書詐後有譖霍光者上輒怒曰敢譛毁者坐
之周成王有慙德矣高祖文景俱不如也成王聞管蔡流言覩召
公不悅遂使周公狼跋而東鴟鴞之詩作矣漢高聞陳平去魏背
楚欲捨腹心臣漢文惑季布使酒難近罷歸股肱郡疑賈生擅權
紛亂復疎賢士景帝信讒誅&KR1007;錯兵解遂戮三公所謂執狐疑之
心來讒賊之口向使昭帝得伊吕之佐則成康不足侔矣惜哉霍
光不學無術未稱其德然輕徭薄賦與人休息匈奴和親百姓充
實議鹽鐡而罷㩁酤亦信任忠臣之效也纔弱冠而殂功德未盡
可以痛矣
漢元論
漢元帝習武帝游宴後庭又隆好音樂與弘恭石顯圖議帷幄之
中進退天下之士史臣贊曰優游不斷漢宣之業衰焉余以班固
之言未盡其僻此蓋懦而不才權移所嬖非不斷也夫帝王者天
也天以剛徤爲氣粹精爲體氣剛而明則三光不昏體粹而精則
四氣不亂剛也者不息之謂也故權衡獨運歲時不&KR1135;粹也者不
雜之謂也故乖氣消散隂陽不謬若運動不在於權軸鎔鑄不由
於大冶蕩蕩上帝復何爲哉書曰天聦明自我民聦明又曰天視
自我民視天聽自我民聽豈堯舜之時上下皆公讒說不行人與
其聦明哉豈幽厲之君上下盡邪讒言相蔽人不與其聦明哉元
帝自稱淫亂之君各賢其臣令皆覺悟天下安得危亡之君元帝
當自以恭顯爲賢而任之不疑也
漢武封禪論林簡言
仲尼以季氏旅於泰山爲僭漢武封泰山非僭歟抑聞無其位無
其德爲事僭也有其位無其德爲事亦僭也又聞封泰山報成功
也斯皆德稱乎位者爲之若伏羲神農者也若軒轅顓頊者也若
堯舜禹湯者也漢武封禪奚慕哉秦乎㐲羲乎堯舜乎秦封禪二
代而秦滅固不可慕也若以伏羲堯舜爲心亦宜訪伏羲堯舜之
道歟以所行之道侔之乎不侔之乎彼茅茨不翦而木不呈村豈
曰侔哉彼舞干兩階而黷武窮邊豈曰侔哉彼用夔典樂而李延
年進豈曰侔哉彼設謗木而捕人誹者死豈曰侔哉凡所舉雖厮
養之人亦知不侔矣在漢武計宜罷去不侔行其侔者已行之則
卿大夫行之卿大夫行之則國人行之夫如是雖不封禪而伏羲
堯舜之德之美自至矣奈何不遵此道取司馬相如腴佞遺草内
欺於方寸外欺於千古矯名竊德冒煙雲躡凌競封泰山禪梁父
好商辛夏癸之好迹伏羲堯舜之迹季氏之僭安可逃乎昔齊桓
公議封禪管夷吾用他辭以罷之以其無帝王位故也無德與無
位相去幾何儻漢朝有人如管夷吾應用三脊茅以藉口不使其
君與季氏等
封建論
天地果無初乎吾不得而知之也生人果有初乎吾不得而知之
也然則孰爲近曰有初爲近孰明之由封建而明之也彼封建者
更古聖王堯舜禹湯文武而莫能去之蓋非不欲去之也勢不可
也勢之來其生人之初乎不初無以有封建封建非聖人意也彼
其初與萬物偕生草木榛榛鹿豕狉狉人不能搏噬而且無毛羽
莫克自奉自衛荀卿有言必將假物以爲用者也夫假物者必爭
爭而不巳必就其能斷曲直者而聽命焉其智而明者所伏必衆
告之以直而不改必痛之而後畏由是君長刑政生焉故近者聚
而爲羣羣之分其爭必大而後有兵德又六者衆羣之長又就而
聽命焉以安其屬於是有諸矦之列則其爭又有大者焉德又六
者諸矦之列又就而聽命焉以安其封於是有方伯連率之類則
其爭又有大者焉德又大者方伯連率之類又就而聽命焉以安
其人然後天下會於一是故有里胥而後有縣大夫有縣大夫而
後有諸矦有諸矦而後有方伯連率有方伯連率而後有天子自
天子至于里胥其德在人者死必求其嗣而奉之故封建非聖人
意也勢也夫堯舜禹湯之事遠矣及有周而甚詳周有天下裂土
田而瓜分之設五等邦群后布濩星羅四周于天下輪運而輻集
合爲朝覲會同離爲守臣扞城然而降于夷王害禮傷尊下堂而
迎覲者歷于宣王挾中興復古之德雄南征北伐之威卒不能定
魯矦之嗣凌夷迄于幽厲王室東徙而自列爲諸矦厥後問鼎之
輕重者有之射王中肩者有之伐凡伯誅萇弘者有之天下乖盭
無君君之心余以爲周之喪久矣徒建空名於公矦之上耳得非
諸矦之盛強末大不掉之咎歟遂判爲十二合爲七國威分于陪
臣之邦國殄于後封之秦則周之敗端其在乎此矣秦有天下裂
都會而爲之郡邑廢矦衛而爲之守宰㩀天下之雄圖都六合之
上游攝制四海運於掌握之内此其所以爲得也不數世而天下
大壞有由矣亟役萬人暴其威刑竭其貨賄負鋤謫戍之徒圜視
而合從大呼而成群時則有叛人而無叛吏人怨于下而吏畏于
上天下相合殺守劫令而並起咎在人怨非郡邑之制失也漢有
天下矯秦之枉徇周之制剖海内而立宗子封功臣數年之間奔
命扶傷而不暇困平城病流矢凌遲不救者三代後乃謀臣獻畫
而離削自守矣然而封建之始郡邑居半時則有叛國而無叛郡
秦制之得亦巳明矣繼漢而帝者雖百代可知也唐興制州邑立
守宰此其所以爲宜也然猶桀猾時起虐害方域者失不在於州
而在於兵時則有叛將而無叛州州縣之設固不可革也或者曰
封建者必私其土子其人適其俗脩其理施化易也守宰者苟其
心思遷其䄮而巳何能理乎余又非之周之事跡斷可見矣列矦
驕盈黷貨事戎大凡亂國多理國寡矦伯不得變其政天子不得
變其君私土子人者百不有一失在於制不在於政周事然也秦
之事迹亦斷可見矣有理人之制而不委郡邑是矣有理人之臣
而不使守宰是矣郡邑不得正其制守宰不得行其理酷刑苦役
而萬人側目失在於政不在於制秦事然也漢興天子之政行於
郡不行於國制其守宰不制其矦王矦王雖亂不可變也國人雖
病不可除也及夫大逆不道然後揜捕而遷之勒兵而夷之耳大
逆未彰奸利浚財怙勢作威大刻于民者無如之何及夫郡邑可
謂理且安矣何以言之且漢知孟舒於田叔得魏尚於馮唐聞黃
霸之明審覩汲黯之簡靖拜之可也復其位可也卧而委之以輯
一方可也有罪得以黜有能得以獎朝拜而不道夕斥之矣夕受
而不法朝斥之矣假使漢室盡城邑而矦王之縱令其亂人戚之
而已孟舒魏尚之術莫得而施黃覇汲黯之化莫得而行明譴而
導之拜受而退已違矣下令而削之締交約從之謀周於同列則
相顧裂眦勃然而起幸而不起則削其半削其半民猶瘁矣曷若
舉而移之以全其人乎漢事然也今國家盡制郡邑連置守宰其
不可變也固矣善制兵謹擇守則理平矣或者又曰夏商周漢封
建而延秦郡邑而促尤非所謂知理者也魏之承漢也封爵猶建
晉之承魏也因循不革而二姓凌替不聞延祚今矯而變之垂二
百祀大業彌固何繫於諸矦哉或者又以爲商周聖王也而不革
其制固不當復議也是大不然夫商周之不革者是不得巳也蓋
以諸矦歸商者三千焉資以黜夏湯不得而廢歸周者八百焉資
以勝商武王不得而易徇之以爲安仍之以爲俗湯武之所不得
已也夫不得巳非公之大者也私其力於已也私其衛於子孫也
秦之所以革之者其爲制公之大者也其情私也私其一已之威
也私其盡臣畜於我也然而公天下之端自秦始夫天下之道理
安斯得人者也使賢者居上不肖者居下而後可以理安今夫封
建者繼世而理繼世而理者上果賢乎下果不肖乎則生人之理
亂未可知也將欲利其社稷以一其人之視聽則又有世大夫世
食禄邑以盡其封略聖賢生于其時亦無以立於天下封建者爲
之也豈聖人之制使至于是乎吾固曰非聖人之意也勢也
五等論朱敬則
昔秦廢五等崔寔仲長統王朗曹冏等皆以爲秦之失余竊異之
誠通其志云蓋明王之理天下也先之以博愛本之以仁義張四
維尊五美懸禮樂於庭宇置軌範於中衢然後决玄波使橫流楊
薰風以高扇浮愷悌之甘澤浸曠蕩之膏腴正理革其淫邪淳風
柔其骨髓使天下之人心醉而神足其於忠義也立則見其參於
前其於進趨也皎若章程之在目禮經所及等日月之難踰聲教
所行雖風雨之不輟聖人知俗之漸化也王道之已行也於是體
國經野庸功勲親分山裂河設盤石之固内守外禦有維城之基
連結徧於城中膠葛盡於封内雖道昏時喪澤竭政塞鄭伯逐王
申矦殺主魯不供物宋不成周吳徵百牢楚問九鼎小白之一匡
天下重耳之一戰諸矦無君之迹顯然篡奪之謀中寢者直以周
禮尚存簡書不隕故曰不敢失墜天威在顔自春秋之後禮義漸
頽風俗塵昏愧耻心盡疾走先得者爲上奪攘知命者爲能加以
八世專齊三家分晉子貢之亂五國蘇秦之鬪七雄苛刻薄興經
籍道息莫不長詐術貴攻戰萬姓皆戴爪牙無人不屬觜距所以
商鞅欺故友李斯囚舊交孫臏喪足於龐㳙張儀得志於陳軫一
旅之衆便欲稱王再戰之雄爭來奉帝先王會盟之禮昔時樽俎
之容三代之風掃地盡矣況始皇削平區宇殊非至公李斯之作
股肱罕循大道人無見德唯虐是聞當此時也主猜於上人駭於
下父不能保之於子君不能得之於臣欲使始皇分土姦雄建矦
薄俗若喻晉鄭之可依便借賊兵而資盜糧寄龍魚而助風雨不
可行也是以秦鑒周德之緜深懼已圖之不遠罷侯置守高下在
心天下制在一人百姓不聞二主直是不得行其世封非薄功臣
而賤骨肉也高皇帝揭日月之明懷天地之量筭財不足以分賞
論功不足以受封邑皆百城土有千里人殷國冨地廣兵強五十
年間七國同反賈誼憂其國失&KR1007;錯請削其地若言由大而反也
不若召陵之師踐土之衆也若言有材而起也劉濞非王霸之材
田禄無先管之略也且齊晉以逆禮爲慙吳楚以犯上非媿釁由
教起其所由來遠矣自比之後雜霸又衰中興不能改物創圖黃
初不能深謀遠慮𬗟乎漢魏之際尋其經緯之初未有積德重光
澤及萬物觀其教偷薄於秦風察其人犲狼於漢日故魏太祖曰
若使無孤天下幾人稱帝幾人稱王明竊號議者觸目皆是欲以
此時開賜履之祚垂萬代之封必有通車三川以闚周室介馬汾
隰而逐翼矦王司徒屢請於當時曹元首又勤於宗室皆不知時
也
漢祖吕后五等論李翰
或稱漢祖建五等封異姓其計得乎高后立四王非劉氏其事順
乎嘗試論之曰夫思治惡亂體國之常理去危就安宅生之大域
然而制業圖遠隨化會機是非較於毫釐得失差於興滅可不謂
然乎揆夫高祖造漢殷鑒亡秦宗族無尺寸之封子弟立虚空之
地故衆枝莫助而孤根易拔封建之心肇於此矣又謂大業可以
力取神器推於命歸思得包四海以獨冨舉百郡以從欲而外誘
異端内疑成計及見群心交阻偶語間興適悟天下不可獨理專
欲不能蓋衆分利推恩乃先封雍齒然後將士斂手不懷反覆豪
俊息慮知難於動五等之制於是行焉旣而鸞輅龍旂皆王室昭
穆黼衣朱黻即功臣子孫君利世祚人安定主上敦子愛之情下
結體信之志群后因犬牙之勢匹夫絶烏合之舉此所以爲計之
是也何創五等之議不遵三代之典境土踰溢隄防漏下權敵上
都制方偶國過當啓陵僭之端怙強連交爭之兆賈誼痛其將亂
&KR1007;錯憂其必危卒使諸矦失節朝廷忿忌此所以爲計之非也且
夫中興之主不讓肇基之勲成務之臣有高佐命之力故禮樂大
備取惟新之格言琴瑟不調除仍舊之弊法觀乎孝惠旣崩高后
稱制矦王諸吕何不可哉當若卑署禄産之位宜序親疎之節小
其國以圖全薄其勢以遠害而陳平周勃亦分茅錫土將相之後
誓同山河舅甥之國穆若脣齒預閉覬覦之心不踐嫌猜之路克
復明辟决自我躬高謝壽陵無負先帝安有齊兵之觀變代邸之
危疑哉此所以爲計之得也神害久盈物無兩大以吕氏之盛跨
漢朝之權專禁兵以候疑秉大政以速謗趑趄異姓蓄姦候隙刺
促大臣側目相視自投機穽實履憂虞此所以爲計之失也嗚呼
物有益之而損損之而益凡人臨事多惑視往則明向使高祖吕
后觀旣往之勢析當時之疑斷必然之策杜未萌之禍則惠文之
間無劉吕之難哀平之末有晉鄭是依況復周陳諸家休戚連漢
黎獻思德謳歌未改雖天命興廢孰能明之然人謨恊密必無悔
矣
兩漢辨亡論權德輿
言兩漢所以亡者皆曰莽卓予以爲莽卓簒逆汙神器以亂齊民
自賈夷滅天下耳目顯然聞知靜徵厥初則亡西京者張禹亡東
京者胡廣皆以假道儒術得伸其邪心徼一時大名致位公輔辭
氣所發損益繫之而多方善柔保位持禄或䧟時君以滋厲階或
附兇沴以結禍胎故其蕩覆之機篡奪之兆皆指導馴致之雖年
祀相遠猶手授頥指之然也其爲賊害豈直莽卓之比乎禹以經
術爲帝師身備漢相特見尊信當主臣之重極儒者之貴永始元
延之間天地之災屢見言事者皆譏切王氏專政時成帝亦悔懼
天變而未有以决駕至禹第辟左右以問之須其一言以爲律度
爲禹訃者亦宜陳大易堅冰之誡誦小雅十月之刺乘其嚮納痛
言得失反以罕言命不語怪爲辭致成帝不疑之心授王氏寑盛
之勢上下恬然晻忽亡國儻帝慮不至是猶當開陳切劘面别廷
辨矧當就第宴閒之際虚懷放决之時方且眩小男於床下官子
壻於近郡款然用家人匹婦爲心以身圖安不恤國患致使群盜
弄權迭執魁柄禍稔毒流至于新都不可遏也斯可憤也逮至東
都順桓之間國統三絶胡廣以巨儒柄用位極上台初梁冀席外
戚之重貪戾當國旣鴆質帝議立嗣君公卿大臣皆以淸河王䔉
年長有德屬最尊親可以靖人亦旣定策冀乃憚其明哲且不利
長君私於蠡吾獨異羣議爲廣計者亦當中立如石介然不回率
趙誠之徒同李杜所守然後三事百工正辭於朝雖冀之暴恣豈
能一旦盡誅漢廷羣公耶反徇一息之安首鼠畏懦竟使淸河徙
廢蠡吾爲梗邦家陵夷漢道日蹙結黨錮之獄成閹寺之禍禍亂
循環以至董卓赫赫漢室化爲當塗蓋棟橈鼎折之所由來久矣
彼梅福以孤遠上䟽張綱以卑秩埋輪獨何人哉而不是思也噫
嘻就利違害榮通醜窮大凡有生之常性也曁乎手持政柄體國
存亡則謹之於初決之於始以導善氣以遏亂源若禍胎旣萌則
死而後巳白刃可蹈鴻毛斯輕奈何禹廣以貌安之時則務小忠
立細行數數然獻吉筮於露蓍沮立后於探籌及夫安危之際邦
家之大則甘心結舌隂拱觀變豈正然也方又熾熖熖以燎原決
湯湯以襄陵投天下於煙煨擠萬人於昏墊百代之下無所指名
雖史贊粗言而不究論本末且出不越境書殺君之惡言僞而辯
有兩觀之誅若當春秋之時明禹廣之罪作誡來世可勝紀乎向
者西京抑損王氏尊君卑臣則庶乎無哀平之壞東京登庸淸河
主明臣忠則庶乎無靈獻之亂大漢之祚未易知也或以國之興
亡皆有隂騭之數非人謀能亢則但取瞽聾者而相之立土木偶
而尊之被以章組列於廊廟斯可矣何堯舜之或咨或吁殷周之
或夢或卜憂勤日&KR0628;之若是然後爲理耶予因隸古史且嗜春秋
襃貶之學心所憤激固辯其所以然
三國論李德𥙿
魏吳蜀三分天下而亡有先後非形勢有輕重積仁義有厚薄察
其政柄所歸則亡之先後可知也蜀政在於黃皓皓隸人也内不
能修武侯之舊典外不能制姜維之黷武紀綱日壞君子不服所
以先亡也魏自明帝之後政歸仲達齊王以降惟守空宫亡之淹
速繫於昭昭之志將移神器之重須服天下之心未立大功亦不
敢取所以蜀滅而魏亡也孫皓雖驕奢極欲殘虐用刑而自專殺
生之柄不牽帷牆之制運盡天亡而後夷滅由是而知人君不可
一日失其柄也如神龍之脫深泉震雷之無煙氣威靈旣露人得
制之蔣濟覩魏文帝與夏侯尚詔曰作福作威爲亡國之言所謂
柄者威福是也豈可假於臣下哉後代覩三國之事可不戒懼焉
東晉元魏正閏論皇甫湜
論曰王者受命于天作主於人必大一統明所授所以正天下之
位一天下之心舜傳之堯禹傳之舜以德禪者也桀放于湯受殺
於武以時合者也秦滅二周兼六國以力成者也漢革秦社稷以
義取者也故自堯以降或以德或以時或以力或以義承授如貫
終始可明雖殊厥跡皆得其正以及魏取於漢晉得於魏史策旣
載彰明可知百王旣通行萬代無異辭矣惠帝無道羣胡亂華晉
之南遷實曰元帝與夫祖乙之圯耿盤庚之徙毫厲王之居彘平
王之避戎其事同其義一矣而拓㕹氏種實匈奴來自幽代襲有
先王之桑梓自爲中國之位號謂之滅邪晉實未改謂之禪邪巳
無所傳而往之著書者有帝元今之爲錄者皆閏晉可謂失之遠
矣或曰元之所據中國也對曰所以爲中國者以禮義也所謂夷
狄者無禮義也豈繫於地哉𣏌用夷禮𣏌即夷矣子居九夷夷不
陋矣沐紂之化商士爲頑人矣因戎之遷伊川爲陸渾矣非繫於
地也晉之南渡人物攸歸禮樂咸在風流善政史實存焉魏氏恣
其暴強虐此中夏斬伐之地雞犬無餘驅士女爲肉籬委之戕殺
指衣冠爲芻狗逞其屠刈種落繁熾歷年滋多此而帝之則天下
之士有蹈海而死天下之人有登山而餓忍食其粟而立於朝哉
至於孝文始用夏變夷而易姓更法將無及矣且授受無所謂之
何哉又曰周繼元隋繼周國家之興寔繼隋氏子謂是何對曰晉
爲宋宋爲齊齊爲梁江陵之滅則爲周矣陳氏自樹而奪無容於
言况隋兼江南一天下而授之於我故推而上我受之隋隋得之
周周取之梁推梁而上以至于堯舜得天統矣則陳姦於南元閏
於北其不昭昭乎其不昭昭乎重校正唐文粹卷第三十四
