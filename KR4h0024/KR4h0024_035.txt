重校正唐文粹卷第三十五
吳興姚鉉纂
論乙(揔一十二首)
辨析
省試顔子不貳過論(韓倉)
辨曾參不爲孔門十哲論(李觀)孟子荀子言性論(皇甫湜)
管仲論(元結)嬴秦論(劉蛻)蕭何求繼論(程晏)
四維論(柳宗元)六逆論辨私論(牛僧孺)
自明誠論(歐陽詹)論相(杜牧)卜論(李華)
省試顔子不貳過論韓愈
論曰登孔氏之門者衆矣三千之徒四科之目孰非由聖人之道
爲君子之儒者乎其於過行過言亦云鮮矣而夫子舉不貳過惟
顔氏之子其何故哉請試論之夫聖人抱誠明之正性根中庸之
正德苟發諸中形諸外者不由思慮莫匪規矩不善之心無自入
焉可擇之行無自加焉故惟聖人無過所謂過者非謂發於行彰
於言人皆謂之過而後爲過也生于其心則爲過矣故顔子之過
此類也不貳者蓋能止之于始萌絶之於未形不貳之於言行也
中庸曰自誠明謂之性自明誠謂之教自誠明者不勉而中不思
而得從容中道聖人也無過者也自明誠者擇善而固執之者也
不勉則不中不思則不得無貳過者也故夫子之言曰回之爲人
擇乎中庸得一善則拳拳服膺而不失之矣又曰顔氏之子其殆
庶幾乎言猶未至也而孟子亦云顔子具聖人之體而微者皆謂
不能生于其心而亦不暴之於外考之於聖人之道差爲過耳顔
子自惟其若是也於是居陋巷以致其誠飲一瓢以求其志不以
富貴妨其道不以隱約易其心確乎不拔浩然自守知高堅之可
尚忘鑚仰之爲勞任重道遠竟莫之致是以夫子歎其不幸短命
今也則亡謂其不能與巳並立於至聖之域觀教化之大行也不
然夫行發於身加於人言發乎邇見乎遠苟不愼也敗辱隨之而
後思欲不貳過其於聖人之道不亦遠乎而夫子尚肯謂之其殆
庶幾孟子尚復謂之具體而微者哉則顔子之不貳過者盡在是
矣
辨曾參不爲孔門十哲論李觀
論曰客有言曰仲尼聖人也曾參孝子也十哲皆仲尼門人也察
其能孝於家能忠於君能友於兄弟能信於友朋可以臨事可以
成章故加其美目也而曾參雖不聞兼此數者乃其近者小者而
仲尼區别四科前後十哲曾參不及者何也主人對之曰噫非仲
尼於此異也四科十哲之名乃一時之言也非燕居之時門人盡
在而言也于時仲尼圍於陳畏於匡曾參不在從行之中故仲尼
言在左右者揚其德行言語政事文學皆可邀時之遇行巳之材
不得者是以美而類之傷而歎之非曾參不當此數子也使曾子
于時得與數子從行則仲尼之聖不遺參之孝不後冉伯牛仲弓
之目也必矣客於是稱謝而退或者止之曰客之問知其一未知
其二主人對得其細未得其大且仲尼抱至聖之德值多難之代
周遊柄遟不遇天下仕魯不終聘過宋伐樹之衛不用適楚逢患
而四科之徒未嘗離其起居闕其絃誦不以師道窮而日妨巳之
進不以身之私而越去終日温温孜孜提攜負荷從其行止如手
足羽翼時仲尼有仁思德慮未言者顔回輒發之故謂之德行矣
仲尼言有所陳未達而端木賜輒達之故謂之言語矣子路勇毅
果正之士也侍仲尼而不善之道不得入焉故謂之政事矣子游
子夏之文春秋之外得與仲尼論之故謂之文學矣故數子居則
講仲尼之道行役則任仲尼之事而曾參安則在焉患難則未嘗
有用焉且夫孝者人性常然也不至者非人也參苟至之乃得爲
人矣夫何異也且十哲之徒孰有非孝平而參獨以有孝之名加
其數子之長故不得與之同目也何謂不在從行之中而遺之也
夫孝者不止於家也事君愼其事忠其命乃孝也事師聘其道敬
其事乃孝也不去危即安不冒利背誼乃孝也而參不敬其事矣
不能冒義背利矣乃孝其孝也非孝也子從儒守學宜識所言何
言之介也主人拊已而起曰爾之辨則辨矣如何斯可謂攻乎異
端斯害也巳
孟子荀子言性論皇甫湜
論曰孟子曰人之性善荀卿曰其善者僞也是於聖人皆一偏之
論也推而言之性之品有三下愚中人上智是也聖人言性之品
亦有三可上可下不移是也黃帝生而神靈幼而徇齊文王在母
不憂在師不煩后稷不析不堛克岐克嶷之謂上智矣齊桓公以
管仲輔之則理以易牙輔之則亂子夏出見紛華而悅入聞仁義
而樂之謂中人矣越椒之生熊虎之狀叔魚之生谿壑之心謂下
愚矣是故有生而惡者得稱性善乎哉有生而善者得稱性惡乎
哉故曰孟子荀卿之言其於聖人皆一偏之說也窮理盡性唯聖
人能之宜乎微言絶而異端作大義乖而一偏之說行孟子大儒
也荀卿亦大儒也是豈特開異門故持曲辨哉蓋思有所未至明
有所不周耳即二子之說原其始而要其終其於輔教化尊仁義
亦殊趨而一致異派而同源也何以明之孟子以爲惻隱之心人
皆有之是非之心人皆有之性之生善由水之趨下物誘於外情
動於中然後惡之焉是勸人汰心源返天理者也荀卿曰人之生
不知尊親長習於教然後知焉人之幼不知禮讓長習於教然後
知焉是勸人黜嗜慾求善良也一則舉本以推末一則自葉而流
根故曰二子之說殊趨而一致異派而同源也雖然孟子之心以
人性皆如堯舜未至者斯勉矣荀卿之言以人之性皆如桀跖則
不及者斯怠矣書曰唯人最靈記曰人生而靜感於物而動則軻
之言合經爲多益故爲尤乎
管仲論元結
自兵興巳來今三十年論者多云得如管仲者一人以輔人主當
見天下太平矣元子異之曰嗚呼何是言之誤耶彼管仲者人耳
止可與議私家畜養之計止可以脩鄕里畎澮之事如此仲可當
焉至於相諸矦材量巳似不足致齊及霸材量極矣使仲見帝王
之道識興國之禮則天子之國不衰諸矦之國不盛如曰不然請
有所說仲之相齊及齊強富則合請其君恢復王室節正諸矦君
若惑之則引禍福以喻之(如約諸矦之說)君旣聽矣然後約諸矦曰今王
室將卑諸矦更強文王風化殘削向盡武王疆域割奪無幾禮樂
不知其由征伐何因而出我是故謹疆域勉日夜望振兵威可臨
列國得與諸矦會盟一旦能新復天子之正朔更定天子之封畿
上奉天子復先王之風化下令諸侯復先公之制度以爲何如若
皆不從我則以兵先臨於魯魯不敢不從魯從則與魯西臨宋鄭
宋鄭從則與三國北臨燕衛燕衛從則與諸國西臨秦晉秦晉從
則與七國以尺牘約吳楚吳楚從則天下無不從之國然後定約
若有果不從者則約從者曰吾屬以禮義尊天子以法度正諸侯
使小國不常患弱大國不敢怙強此誠長世之策若天子國亡則
諸矦交爭兵戈相臨誰爲強者則安得世世禮讓相服宗廟血食
我是故力勸諸矦尊天子今某國猶豫宜往問之若不從約則與
諸矦率兵伐之分其疆土遷其子孫留百里之地奉其宗社下爲
諸矦廣子孫之業上爲天子除不順之臣何如如此則諸矦誰敢
不從然後定天子封畿諸矦疆域輿服器玩禮樂法度征賦貢輪
自齊魯節正節正即定乃共盟曰有貳約者當請命天子廢其驕
凶以立恭順廢其荒惑以立明哲敢不聽者伐而分之如初約制
定於是諸矦先各造邸於天子之都諸矦乃相率朝覲巳而從天
子齊戒拜宗廟禮畢天子誓曰於戲王室之卑久矣予不敢望皇
天后土之所覆載將且暮皂隸於諸矦不可則願全肌骨下見先
王今諸矦不忘先王之太德不忘先公之忠烈共力正王室俾予
主先王宗祀予若昏荒滛虐不納諫諍失先王法度上不能奉宗
祀下不能安人民爾諸矦當理爾軍卒脩爾矛戟約爾列國罪予
凶惡嗣立明辟予若能日勉孱弱力遵先王法度上奉宗祀下安
人民爾諸矦當保爾疆域安爾人民脩爾貢賦共予郊祀予有此
誓豈云及予將及來世予敢以此誓誓於宗廟予敢以此誓誓於
天地諸矦間天子之誓相率盟曰天子有誓俾我諸矦世世得力
扶王室使先王先公德業永長諸矦其各銘天子之誓傳之後嗣
我諸矦重自約曰諸矦有昏當如前盟若天子昏惑不嗣虐亂天
下諸矦當力共規諷諫諍如甚不可則我諸矦共率禮兵及王之
畿復諫諍如初又甚不可則進禮兵及王之郊終不可則進禮兵
及王之宫兵及宫矣當以宗廟之憂咨之當以人民之怨咨之當
以天子昔誓咨之當以諸矦昔盟咨之以不敢欺先王先公告之
以不敢欺皇天后土告之然後如天子昔誓如諸矦昔盟使管仲
能如此則周之天子未爲奴矣諸矦之國未則亡矣秦於天下未
至是矣如曰仲才及也君不從也仲知及也時不可也則仲曾是
謀也乎君不從也歟仲曾是爲也乎時之不可也歟况今日之兵
不可以禮義節制不可以盟誓禁止如仲之輩欲何爲乎
嬴秦論劉蛻
無有天下而不知秦之焚書也無世而不謂不用聖人之道所以
亡也嗚呼秦亡自亡也安能焚書爲秦亡耳天下不用秦如聖人
之道故秦不得其道而用也當其時天下一家而尊已外無非心
之人故深法禁人之惡也則不當去法以禁人之善是則果習天
下之離心而背已也豈秦區區之心歟蓋天必以秦之強暴非大
敗無以叛其四海之心故先絕其事君敬長之術而後從天下以
亡其天下焉夫天與秦則書存不與秦則書焚而秦終無自焚之
心也且聖人宫先自藏其書是秦未始有焚書之心聖人之家先
有其心矣故曰秦亡其自亡矣且聖人之道與天地合其久與鬼
神合其微則不得毀置之在秦也然矣陶唐氏之水前有聖人之
化後有聖人之勤而後民知事君敬長之術自秦之火前聖巳遠
後聖不作而其術不數世亦已成矣豈非天之欲有絶而先絶其
術欲有立而先立歟今或怨秦之火不全其道也不知秦火息矣
蕭何求繼論程晏
讀漢史者多曰曹參守蕭何之規日醉以酒民歌之曰蕭何爲法
講若畫一曹參代之守而勿失載其淸淨民以寧一其爲漢之二
賢相也至矣哉論曰非也暑牛之渴也豎子飲之渟淖之汚牛渴
已久得渟淖之汚寧固於清泠之水乎設使豎子牽之於淸泠之
水則滌乎腸中之泥也牛然後知渟淖之汚不可終日而飲之百
姓罹秦之渴已久矣蕭何曰吾所以爲法律是權天下之草創也
吾不止此將致君爲成康之君使民爲成康之民是牽民於淸泠
水也曹參日荒於酒惠帝訊焉參誷於惠帝曰高帝創之陛下承
之蕭何造之臣參遵之陛下垂拱臣等守職惠帝以爲是也民又
歌之也嗚呼漢之民以漢之汚愈於秦之渴不知牽於淸泠之水
滌乎腸中之泥也蕭何之傳曹參也若木工能構材而未果覆而
終者必待善覆者成焉何旣構矣謂參爲覆者參守其構而不能
覆徒欺君曰陛下不如高帝臣參不如蕭何善守可也何廢作哉
若不可以爲廢作即文帝除肉刑不爲漢主仁聖之最也參不能
孜孜其君於成康之政不知已不能覆何之構而荒於酒幸不同
羲和之誅貪位畏勝飾情妄言以惑君也孰名爲賢相耶吾病漢
史以蕭何爲善求繼以曹參爲堪其後故爲論之
四維論柳宗元
管子以禮義廉恥爲四維吾疑非管子之言也彼所謂廉者曰不
蔽惡也世人之命廉者曰不苟得也彼所謂恥者曰不從枉也世
人之命恥者曰羞爲非也然則是二者果義歟吾見其有二維未
見其所以四也夫不蔽惡者豈不以蔽惡爲不義而去之乎夫不
苟得者豈不以苟得爲不義而不爲乎雖不從枉與羞爲非皆然
然則廉與恥義之小節也不得與義抗而爲維聖人之所以立天
下曰仁曰義仁主恩義主斷恩者親之斷者宜之而理道畢矣蹈
之斯爲道得之斯爲德履之斯爲禮誠之斯爲信皆由其所之而
異名今管氏所以爲維者殆非聖人之所立乎又曰一維絶則傾
二維絶則危三維絶則教覆四維絶則滅若義之絶則廉且恥其
果存乎廉與恥存則義果絶乎人旣蔽惡矣苟得從枉矣爲非而
無羞矣則義果存乎使管子庸人則爲此言管子而少知理道則
四維者非管子之言也
六逆論
春秋左氏言衛州吁之事因載六逆之說曰賤妨貴少凌長遠間
親新問舊小加大滛破義六者亂之本也余謂少夌長小加大滛
破義是三者固誠爲亂矣然其所謂賤妨貴遠間親新間舊者雖
爲理之本可也何必曰亂夫所謂賤妨貴者蓋斥言擇嗣之道子
以母貴者也若貴而愚賤而聖且賢以是妨之其爲理本大矣而
可捨之以從斯言乎此其不可固也夫所謂遠間親新間舊者蓋
言任用者之道也使親而舊者愚遠而新者聖且賢以是而間之
其爲理本亦大矣又可捨之以從斯言乎必從斯言而亂天下謂
之師古訓可乎此又不可者也嗚呼是三者擇君置臣之道天下
理亂之大本也爲書者執斯言著一定之論以遺後代上智之人
固不惑於是矣自中人以降守是以爲大據而致敗亂者固不乏
焉晉厲死而悼公入乃理宋襄嗣而子魚退乃亂貴不足尚也秦
用張禄而黜穰侯乃安魏相成璜而疎吳起乃危親不足與也符
氏進王猛而殺樊世乃興胡亥任趙高而族李斯乃亡舊不足倚
也顧所信何如耳然則斯言殆可以廢矣噫古之言理者罕能盡
其說建一言立一辭則甈而不安謂之是可也謂之非亦可也
混然而巳教於後世莫知其所以去就明者慨然將定其是非則
拘儒瞽生相與羣而咻之以爲狂爲怪而欲世之多有知者可乎
夫中人可以及化者天下爲不少矣然而罕有知聖人之道則固
爲書者之罪也
辨私論牛僧孺
近古之人所謂私者謂苟萃於利苟處於逸苟潤其屋者也某以
爲斯皆小人之私非聖賢之私也夫聖賢無私而不自知其私也
何者必公其身而私於人是不私一身而使天下私之也胡以言
之夫嬰兒見保傅之母則咤然而識非有知而親之利其乳而私
之也櫪馬見厮養之夫則奮然而嘶非有知而親之利其芻粟而
私之也夫天下之人非復乳孩櫪馬之愚也苟有公其身而利之
者孰不利而私之乎故賢君良臣必私天下而公其身故天下之
人皆私而親之暗君愚臣必公天下而私其身故天下之人皆公
而疎之人疎之者多天下欲其昌也難矣昔大禹之手足腁胝是
公其身於治水也臯陶之謀明弼諧是公其身於規諫也傅說之
對揚王庭是公其身於輔佐也周公之吐握勤拳是公其身於禮
賢也宣父之作春秋刪詩書是公其身於垂教也故有夏之人思
大禹之功有虞之人思臯陶之直有商之人思傳說之政有周之
人思周公之勤有道之人思宣父之教或開國尊其嗣而私之或
建祠飾其像而私之至於商辛之聚財鹿臺是天下之利私於已
也故天下公而疎之秦皇之廢棄諸侯是天下之爵私於身也故
天下亦公而疎之故武王公天下之財而散之而天下之兆庶皆
私而親之高皇帝公天下之爵而封之而天下之英雄亦皆私而
親之是以自私者人公而亡也自公者人私而昌也夫聖賢非必
公其身私在其中不得不公也天下非必私於一人公在其中不
得不私也余謂亡國之君亡家之臣亡身之人俱不得其道也非
聖賢之無私也
自明誠論歐陽詹
自性達物曰誠自學達誠曰明上聖述誠以啓明其次考明以得
誠苟非將聖未有不由明而致誠者文王周孔自性而誠者也無
其性不可而及矣顔子游夏得誠自明者也有其明可得而至焉
從古而還自明而誠者衆矣尹喜自明誠而長生公孫弘自明誠
而爲卿張子房自明誠而輔劉公孫鞅自明誠而佐嬴明之於誠
猶玉之待琢器用於是乎成故曰玉不琢不成器人不學不知道
器者隱於不琢而見於琢者也誠者隱於不明而見乎明者也無
有琢玉而不成器無有用明而不至誠焉嗚呼旣明且誠施之身
可以正百行而通神明處之家可以事父母而親兄弟游於鄕可
以睦閭里而寧訟爭行於國可以輯羣臣而子黎甿立于朝可以
上下序據於天下可以教化平明之於誠所恨不誠也苟誠也蹈
水火而罔害彌天地而必荅豈止君臣鄕黨之間乎父子兄弟之
際乎大哉明誠也凡百君子有明也何不急夫誠先師有言曰生
而知之者上也所謂自性而誠者也又云學而知之者次也所謂
自明而誠者也且仁遠乎哉我欲仁斯仁至矣夫然則自明而誠
可致也苟致之者與自性而誠異派而同流矣知之者知之委之
者知之
論相杜牧
吕公善相人言女吕后當大貴宜以配季季後爲天子吕后復稱
制天下王吕氏子弟悉以大國隋文帝相工來和輩數人亦言當
爲帝者後簒竊果得之誠相法之不謬矣吕氏自稱制通爲后凡
二十餘年間隋氏自篡至滅凡三十六年間男女族屬殺滅大盡
當秦末吕氏大族也周末楊氏爲八柱國公矦相襲久矣且以一
女子一男子偷竊位号不三二十年間壯老嬰兒皆不得其死不
知一女子爲吕氏之福耶爲禍耶一男子爲楊氏之禍耶爲福耶
得一時之貴滅百世之族彼知相法者當曰此必爲吕氏楊氏之
禍乃可爲善相人矣今斷一指得四海凡人不欲爲况以一女子
一男子易一族哉余讀荀卿非相因感吕氏楊氏知卿爲大儒矣
卜論李華
天地之大德曰生舜好生之德洽于人心五福首乎壽麟鳳龜龍
謂之四靈龜不傷物呼吸元和於介蟲爲長而壽古之聖者刳而
朘之觀其裂畫以定吉凶殘其生勦其壽旣勦殘之而求其靈夫
何故愚未知夫天地之心聖達之謨靈之壽之而夭戮之脫其肉
鑚其骸精氣復於無物而貞悔發乎焦朽不其反耶夫大人與天
地合其德與日月合其明與四時合其序與鬼神合其吉凶不當
妄也壽而夭之豈合其德乎因物求徵豈合其明乎毒靈介而徼
其神豈合其序乎假枯殼而决狐疑豈合其吉凶乎洪範曰爾有
大疑謀及卜筮聖人不當有疑於人以筮也夫祭有尸自虞夏商
周不變戰國蕩古法祭無尸尸之重重於卜則明廢龜可也又聞
夫鑄刀劒者不成則屠犬彘而祭之被髮而哭之則成而利蓋不
祥器也其神者躍爲龍蛇穿木石入泉源以至發烱光聲音人不
能自神因天地之氣化天地之物而爲神固無悉然是亦爲怪古
者成宫室必落之鐘鼓器械必釁之豈神明貴殺亨羶腥歟今亡
其禮未聞屋室不安身而器物不利用由是而言則卜筮隂陽之
流皆妄作也夫㓗壇墠而布精誠求福之來𬗟不可致耕夫𧖟婦
神一草木禱一禽畜鼓而舞之謂妖祥如荅實歟妄歟犧文之易
更周孔之述以爲至矣楊子雲爲太玄設卦辨吉凶如易之告若
使後代有如楊子雲又爲一書可筮則象數之變其可旣乎專任
道德以貫之則天地之理盡矣又焉假夫蓍龜乎又焉徵夫鬼神
乎子不語是存乎道義也
重校正唐文粹卷第三十五
嘉靖甲甲歲太學生姑蘇徐焴文明刻于家塾
