重校正唐文粹卷第四十九
吳興姚鉉纂
古文辛(揔一十七首)
毀譽五
明分(皇甫湜)䜛國(沈顔)毀(叚成式)
諷詐(王藹)内夷檄(程晏)
時事四
讀開元雜報(孫樵)書襃城驛鞭賈(柳宗元)
荆巫(羅隱)
變化八
象化(牛僧孺)移雨神(司空圖)風雨對(羅隱)
浪翁觀化(元結)時化世化
蠧化(陸龜蒙)蟹志
明分皇甫湜
天下之是非繫於人不懸於迹一於分不定於所爲孰謂人君子
小人是也孰謂分君子小人之别是也彼誠君子矣爲之無不是
彼誠小人矣動而之非故君子指人之過爲嫉惡譽人之善爲樂
賢言巳之光美擬於堯禹參於天地爲昌言順則爲周公變則爲
伊尹其心定矣其歸一矣雖萬殊百化一於君子而巳所謂左之
右之君子宜之右之左之君子有之小人者不然其過人爲毀訾
其譽人爲比周言巳之光美爲矜夸變則爲賊順則爲僞其心定
矣其歸一矣雖萬殊百化一於小人而巳所謂天下之惡皆歸焉
余故曰天下是非繫於人不懸於迹一於分不定於所爲橫天地
絶古今人之所由者二而巳
䜛國沈顔
知佞之䜛䜛忠不知佞之䜛䜛國故人君弗爲意也且曰彼誠佞
邪予不過寵一臣彼誠忠邪予不過黜一臣予授天命有天下豈
少若人乎奈何咈予心而不知寵一佞而百佞進黜一忠而百忠
退矧忠者寡而佞者衆乎是以宰嚭䜛子胥而吳滅趙高䜛李斯
而秦亡無極䜛伍奢而楚昭奔靳尚䜛屈原而楚懷囚愚故曰知
佞之䜛䜛忠不知佞之䜛䜛國悲夫
毀叚成式
古之非人也張口沫舌指數於衆人人得而防之今之非人也有
張其所違嚬慼而憂之人不得而防也豈雕刻機杼有淫巧乎言
非有乎
諷詐王藹
禮法不可斯須而去有以禮法而爲災忠信不可斯須而去有以
忠信而爲禍禮法非災人之端忠信非禍人之本理或有害則禮
法忠信爲禍人之萌狂瞽人之所惡也效之則恐不及其眞荒酗
人之所恥也履之則恐不自其性狂瞽誠可惡也荒酗誠可恥也
臨難而保全則狂瞽荒酗爲藏身之藪禮法忠信直也狂瞽荒酗
詐也以之保全則直不如詐之功嗚呼三皇之前無所用五帝之
後無所不用
内夷檄程晏
四夷之民長有重譯而至慕中華之仁義忠信雖身出異域能馳
心於華吾不謂之夷矣中國之民長有倔強王化忘弃仁義忠信
雖身出於華反竄心於夷吾不謂之華矣竄心於夷非國家之竄
爾也自竄心于惡也豈止華其名謂之華夷其名謂之夷邪華其
名有夷其心者夷其名有華其心者是知棄仁義忠信於中國者
即爲中國之夷矣不待四夷之侵我也有悖命中國專倨不王棄
彼仁義忠信則不可與人倫齒豈不爲中國之夷乎四夷内嚮樂
我仁義忠信願爲人倫齒者豈不爲四夷之華乎記吾言者夷其
名尚不爲夷矣華其名反不如夷其名者也
讀開元雜報孫樵
樵曩於襄漢閒得數十幅書繫日條事不立首末其略曰某日皇
帝親耕籍田行九推禮某日百寮行大射禮於安福樓南某日安
北諸蕃君長請扈從封禪某日皇帝自東封還賞賜有差某日宣
政門宰相與百寮廷諍十刻罷如此凡數十百條樵當時未知何
等書徒以爲朝廷近所行事有自長安來者出其書示之則曰吾
居長安中新天子嗣國及窮虜自潰則見行南郊禮安有籍田事
乎況九推非天子禮邪又嘗入太學見叢甓負工而起若皇堂者
就視得石刻乃射堂舊址則射禮廢巳久矣國家安得行大射禮
邪自關巳東水不敗田則旱敗苗百姓入常賦不足至有賣子爲
豪家役者吾嘗背華走洛遇西戍還兵千人縣給一食力屈不支
國家安能東封從官禁兵安所仰給邪北虜驚&KR1029;邊甿勢不可控
宰相馳出責戰尚未報功況西關復驚於西戎安有扈從事邪武
皇帝時以御史竊議宰相事望嶺南走者四人至今卿士齚舌相
戒況宰相陳奏於仗乎安有廷奏諍事邪語未及終有知書者自
外來曰此皆開元政事蓋當時條布於外者樵後得開元錄驗之
條條可復云尚以爲前朝所行不當盡爲墜典及來長安日見條
報朝廷事者徒曰今日除某官明日授某官今日幸于某明日畋
于某誠不類數十幅書樵恨生不爲太平男子及覩開元中事如
奮臂出其間因取其書帛其縵志其未凡𥙷缺文者十三正詭文
者十一是歲大中五年也
書襃城驛孫樵
襃城驛號天下第一及得寓目視其沼則淺混而茅視其舟則離
敗而膠庭除甚蕪堂廡甚殘烏覩其所謂宏麗者訊於驛吏則曰
忠穆公嘗牧梁州以襃城控二節度治所龍節虎旗馳驛奔軺以
去以來轂交蹄劘由是崇侈其驛以示雄大蓋當時視他驛爲壯
且一歲賓至者不下數百輩苟夕得其庇饑得其飽皆暮至朝去
者寧有顧惜心邪至如棹舟則必折篙破舷碎鷁而後止漁釣則
必枯泉汨泥盡魚而後止至有飼馬於軒宿隼於堂凡所以汚敗
室廬糜毀器用官小者其下雖氣猛可制官大者其下益暴橫難
禁由是日益碎破不與曩類某曹八九輩雖以供饋之隙一二力
治之其能𥙷數十百人殘暴乎語未旣有老甿笑於傍且曰舉今
州縣皆役也吾聞開元中天下富蕃號爲治平踵千里者不裹糧
長子孫者不知兵今者天下無金革之聲而戸口日益破疆場無
侵削之虞而墾田日益寡生民日益困財力日益竭其故何哉凡
與天子共治天下者刺史縣令而巳以耳目接於民而政令速於
行也今朝廷命官旣巳輕任刺史縣令而又促數於更易且刺史
縣令遠者三歲再更故州縣之政苟有不利於民可以出意革去
者其在刺史則曰我即去何用如此當愁醉醲當饑飽鮮囊帛匱
金笑與秩終嗚呼州縣者眞驛邪矧更代之隙黠吏因緣恣爲奸
欺以賣州縣者乎如此而欲望生民不困財力不竭戸口不破墾
田不寡難哉予旣揖退老甿條其言書於襃城驛屋壁
鞭賈柳宗元
市之鬻鞭者人問之其賈直五十必曰五萬復之以五十則伏而
笑之以五百則小怒五千則大怒必五萬而後可有富者子適市
買鞭出五萬持以夸予予視其首則拳蹙而不遂視其握則蹇仄
而不植其行水者一去一來而不相承其節朽黑而無文搯之滅
爪而不得其所窮舉之翲然若揮虚焉余曰子何取於是而不愛
五萬曰吾愛其黃而澤且賈者云余乃召僮爚湯以濯之則遬然
枯蒼然白則黃者梔也澤者蠟也富者不悅然猶持之三年後出
東郊爭道長樂坂下馬相踶因大擊鞭折而爲五六馬踶不巳墜
之地傷焉視其内則空空然其理若糞壤無所賴者今之梔其貌
蠟其言以求賈伎於朝者一誤而過其分則喜當其分則反怒曰
余曷不至於公卿然而至焉者亦良多矣居無事雖過三年不害
當其有事驅之於陳力之列以禦乎物以夫空空之内糞壤之理
而以責其大擊之效惡有不折其用而獲墜傷之患者乎
荆巫羅隱
荆楚人淫祀者舊矣有巫頗聞於鄕閭其初爲人祀也筵席尋常
歌迎舞將祈疾者徤起祈歲者豐穰其後爲人祀也羊猪鮮肥清
酤滿巵祈疾得死祈歲得饑里人忿焉而思之未得適有言者曰
吾昔游其家也其家無甚累故爲人祀誠必罄乎中而福亦應乎
外其胙必散之其後男女蕃息焉衣食廣大焉故爲人祀誠不得
罄於中而神亦不歆乎外其胙且入其家是人非前聖而後愚蓋
牽於心而不暇及人耳以一巫用心尚爾況異於是者乎
象化牛僧孺
象龍禱雨三月不應巫病民咨王甚愁儒有言曰王無愁也象之
誤也夫龍善化雨而時在乎天天使雨龍得化不使雨龍不得化
聖人象龍而救民是乃象其化者也龍之性善學者人之心故象
性莫若心而巳使性非心可象則鳴鳩之性均而木刻鳲鳩足以
象均邪獬豸之性觸而瑰飾獬豸冠足以象觸邪龍以性善化而
龍於化人者衣衮則其象不以土木亦明矣湯是以龍其聦而深
無不聞也龍其明而高無不見也言若出爲雲而物仰之有隂智
若躍乎淵而物觸之有潤天而不雨百姓視王爲雨也雖七歲炎
炎不聞有咨者而況三月哉
移雨神司空圖
夏滿不雨民前後走神所刳羊豕而跪乞者凡三而後得請民大
喜且將報祀愚獨以爲惑何者天以神乳育百苗榖必時旣豐然
後民相率以勞神之勤於事而祀焉今始恡其施以愁疲民是神
怠天之職也必希民之求而遂應是神玩天之權也旣應而俾民
輸怨於天歸惠於已是神攘天之德也推怨何以爲義利腥膻之
饋何以爲仁怠天下之事何以爲敬蔑是數者何以爲神假曰非
吾所得顓然知民之情而不時請於上是亦徒偶於位此愚所以
惑也噫天不可終謾民不可久侮竊爲神危之奈何
風雨對羅隱
風雨雪霜天地之所權也山川藪澤鬼神之所伏也故風雨不時
則歲有饑饉雪霜不時則人有疾病然後禱山川藪澤以致之則
風雨雪霜果爲鬼神所有也明矣得非天之高不可以周理而寄
之山川地之厚不可以自運而憑之鬼神苟祭祀不時則饑饉作
報應不至則疾病生是鬼神用天地之權也而風雨雪霜爲牛羊
之本矣復何歲時爲復何人民爲是以大道不旁出懼其弄也大
政不問下懼其偷也夫欲何言
浪翁觀化(并序)元結
浪翁山野浪老也聞元子亦浪然在山谷病中能記水石草木蟲
豸之化亦來說常所化凡四說
有無相化
浪翁曰隂陽之氣化爲四時四時形化爲萬物萬物形全是無化
有萬物形盡是有化無此有無相化之說
有化無
浪翁曰人或云我立於東西望萬里目極則無人我兩忘終世相
無此有無有無相化之說
無化有
浪翁曰人或云我來於南北行萬里至無不有人我兩求終世相
有此無有無有相化之說
化相化
浪翁曰吾觀化於無也何無不有吾觀化於有也何有不無有無
更化日以相化化言何極化言何窮
時化
元子聞浪翁說化化無窮極因論諭曰翁亦未知時之化也多於
此乎曰時焉何化我未之記元子曰於戲時之化也道德爲嗜慾
化爲險薄仁義爲貪暴化爲凶亂禮樂爲耽淫化爲侈靡政教爲
煩急化爲苛酷翁能記於此乎時之化也夫婦爲溺惑所化化爲
犬豕父子爲惽慾所化化爲禽獸兄弟爲猜忌所化化爲讎敵宗
戚爲財利所化化爲行路朋友爲世利所化化爲市兒翁能記於
此乎時之化也大臣爲威權所恣忠信化爲姦謀庶官爲禁忌所
拘公正化爲邪佞公族爲猜忌所限賢哲化爲庸愚人民爲征賦
所傷州里化爲禍邸姦凶爲恩幸所迫厮皂化爲將相翁能記於
此乎時之化也山澤化爲井陌或曰盡於草木原野化爲狴犴或
曰殫於鳥獸江湖化爲鼎鑊或曰暴於魚鼈祠廟化爲宫寢或曰
數於祀禱翁能記於此乎時之化也情性爲風俗所化無不作徂
狡詐誑之心聲呼爲風俗所化無不作諂媚僻淫之辭顔容爲風
俗所化無不作姦邪慼促之色翁能記於此乎
世化
浪翁聞元子說時化歎曰吾昔聞世化可說又異於此昔世之化
也天地化爲斧鑕日月化爲豺虎山澤化爲州里草木化爲宗族
風雨化爲邸舍雪霜化爲衣裘呻吟化爲常聲糞汚化爲粱肉一
息化爲于歲烏犬化爲君子元子惑之浪翁曰子不聞往昔世之
化也四海之内巷戰門鬪斷骨腐肉萬里相藉天地非斧鑕也邪
人民暗夜盜起求食晝遊則死傷相及日月非豺虎也邪人民相
與寄身命於絶崖深谷之底始能聲呼動息山澤非州里也邪人
民奔走非深林薈叢不能藏蔽草木非宗族也邪人民去鄕國入
山海千里一息力盡暫休風雨非邸舍也邪人民相持於死傷之
中祼露而行霜雪非衣裘也邪人民勞苦相冤瘡痍相痛老弱孤
獨相苦死亡不相救呻吟非常聲也邪人民多饑餓溝瀆病傷道
路糞汚非梁内也邪人民奔亡潛伏戈矛相拂前傷後死免而存
者一息非千歲也邪僵王腐卿相枕路隅鳥獸讓其骨肉烏犬非
君子也邪
蠧化陸龜蒙
橘之蠧大如小指首負特角身蹙蹙然類蝤蠐而青翳葉仰齧饑
𧖟之速不相上下人或棖觸之輙奮角而怒氣色桀驁一旦視之
儗然弗食弗動明日復往則蛻爲胡蝶矣力力拘拘其翎未舒䄡
黑韝蒼分朱閒黃腹填而橢(堕)緌纖且長久醉方寤羸枝不揚又
明日往則倚薄風露攀緣草樹聳空翅輕瞥然而去或隱蕙隙或
留篁端翩旋軒虚颺曳紛拂甚可愛也須臾犯蝥網而膠之引絲
環纏牢若拲桔人雖甚憐不可解而縦矣噫秀其外類有文也嘿
其中類有德也不朋而遊類絜也無嗜而食類廉也向使前不知
爲橘之蠧後不見觸蝥之網人謂之鈞天帝居而來今復還矣天
下大橘也名位大羽化也封略大蕙篁也苟滅德忘公崇浮飾傲
榮其外而枯其内害其本而窒其源得不爲大蝥網而膠之乎觀
吾之蠧化者可以惕惕
蟹志
蟹水族之微者其爲蟲也有籍見於禮經載於國語楊雄太玄辭
晉春秋勸學等篇考於易象爲介類與龜鼈剛其外者皆乾之屬
也周公所謂旁行者歟參於藥錄食䟽蔓延乎小說其智則未聞
也唯左氏紀其爲災子雲譏其躁以爲郭索後蚓而巳蟹始窟穴
於沮洳中秋冬交必大出江東人云稻之登也率執一穗以朝其
魁然後從其所之蚤夜觱沸指江而奔漁者緯簫承其流而障之
曰蟹斷(鍜)斷(短)其江之道焉爾然後奔紛越軼遯而去者十六七
旣入于江則形質䆮大於舊自江復趨于海如江之狀漁者又斷
而求之其越軼遯去者又加多焉旣入于海形質益大海人亦異
其稱謂矣嗚呼穗而朝其魁不近於義邪捨沮洳之江海自微而
務著不近於智邪今之學者始得百家小說而不知孟軻荀揚之
道或知之又不汲汲於聖人之言求大中之要何也百家小說沮
洳也孟軻荀揚聖人之瀆也六籍者聖人之海也苟不能捨沮洳
而求瀆以至于海是人之智反出水蟲下能不悲夫吾是以志其
蟹
重校正唐文粹卷第四十九
