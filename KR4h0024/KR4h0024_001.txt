重校正唐文粹卷第一
吳興姚鉉纂
古賦甲(揔三首)
聖德二
含元殿賦(李華)明堂賦(李白)
失道一
阿房宫賦(杜牧)
含元殿賦(并序)李華
宫殿之賦論者以靈光爲宗然諸侯之遺事蓋務恢張飛動而巳
自兹巳降代有辭傑播於聲頌則無聞焉夫先王建都營室必相
地形詢卜筮考農隙工以子來虞人獻山林之榦太史占日月之
吉雖班張左思角立前代未能備也而曩之文士賦長笛洞簫懷
握之細則廣言山川之阻採伐之勤至于都邑宫室宏模廓度則
略而不云其體病矣至若隂陽慘舒之變宜於壯麗棟宇繩墨之
間鄰於政教豈前修不逮將俟聖德而啓臣心輒極思慮作含元
殿賦陋百王之制度出羣子之胷臆非敢厚自夸耀以希名譽欲
使後之觀者知聖代有頌德之臣焉其辭曰
維皇高宗穆端命于玄穹萬有千歲鍾景祚于洪裔建北宫之尊
嚴上取法於天帝乃圖正殿之逌居規崇山而定制信神明幽贊
而人謀襲契不然何前王曠此之雄麗也先是大司空帥其屬執
度而相之曰美哉川后騖乎其大坦坤靈兮配乾剛坤順乾而爲
龍舒廣衍兮走羣山紛卻面而朝宗陵正陽之弈弈鬱佳氣之葱
葱蓋昊天之作而黃祇授元聖獲以造新宫也乃審于龜筮龜筮
協從太卜以告神人咸同皇曰欽哉是將而爲朕宫因以鴻稱含
元建名易乾坤之說曰含弘光大又曰元亨利貞括萬象以爲尊
特巍巍乎上京則命徵般碩之匠下荆楊之材操斧執斤者萬人
涉磧礫而登崔嵬擇一榦於千木規大壯於喬枚聲坎坎於青雲
若神踣而顚摧勢動連崖拉風捽雷倒勁梢於窮谷斬巨柢於昭
回時也山祗效靈波神作氣爲桴爲筏羽疊鱗萃朝泛江海夕出
河渭雲奔山橫交積于作宫之地於是農事旣收靈臺勿亟子來
而就役者周邦畿而薄四海咸忘勞而獻力乃張爲廣庭考正極
星邦伯是經國工研精剗盤岡以爲趾太階積而三重因博厚而
順高明築凌天之四墉四墉旣列太階如截下上相嶺嶔崿以沈
沈其始也星鎚電交於萬堵霜鋸冰解於千尋擁棟爲山櫕杵如
林乃卜日星之吉以成帝室虹梁勁於中極欀桶以礱密折姑
繇以爲楹隳喬山以爲礩亂重簷以切霞烱素壁以留日神摽峻
橘鬼疊層楣高卑迭拒尋尺相持木從繩而後正棟操宇而不危
階瑩冰級瓦敷鱗差蕩晶景而升降歘睒眥以交輝聳大厦之竒
傑勢將頓而復飛爰詔有司練日推時徵考室於周頌會公卿以
發之丕赫哉如俯如跋若合若離疎森修遽以窅徼怳嶪騀而巖
巍謂衝飇激海兮漩奫淪以無底奔雷觸山兮掉巘崿而傾㩻石
鮫拕首於堂廡狀出雲而撑鬐崇高之制靈丘上盤鄰斗極之光
輝邇天漢之波瀾察鑿枘之吞吐吸山叢而水攅建升龍之大旂
邈不至於階端崢嶸孱顔下視南山照燭無間七耀㢠環㰹(呼咸反)
㪉赫以突兀攇閎弘以蕭摋捧帝座於三辰銜天街之九達進而
仰之騫龍首而張鳳翼退而瞻之岌樹巔而興雲末嶷兮峩峩巨
鼇戴仙山而出滄波劐(呼麥反)兮煌煌燭龍坼穹穴而臨北方排層
城而廓帝居豁閶闔而面蒼蒼左翔鸞而右栖鳳翹兩闕而爲翼
環阿閣以周墀象龍行之曲直夾雙壷以澒洞啓重閨之呀赫趨
堂塗之未半望宸居而累息惟上聖之欽明爰聽政而布德去雕
璣與金玉絀漢京之文飾熾丹雘於&KR3232;&KR2163;抗重霄而競色若乃紫
微晨彤墀夜明雲薄萬拱風交四榮冬止其陽則釋裘而燠夏
休其隂則捐[絺-巾+ㄙ]以清旂獵風而振響葉墜露而成聲懸櫨駢湊竦
柱奔列複檻罾綴高䆫景爇&KR3840;(烏敢反)日翳而罙連曤天開而中絶
形持神而欲離足僂步而將跌眝昭訓之崇崇暽光範之揭揭其
南則丹鳳啓途遐矚荆吳十扇開閉隂陽睢盱容鼎七局方駕五
車示王者之無外不樹屏於清都望仙闢於巽維建福敞於坤隅
偃朱旗而櫜玄甲屯仡仡之驍夫其後則深闈祕殿曼宇疎楹瑞
木交隂玄墀砥平鮮風歷廡淩霰飄英蔭藹武闉增華穆清玉燭
内融則嘉盛豐備太陽臨照而天下文明古有六寢御兹一人今
也三朝繇古是因布大命於宣政澹玄心於紫宸羲和弭節於通
乾望舒停景於觀象密勿旒扆臣人是仰左黃閣而右紫微命伊
臯以爲長其下則鶡冠魚服良家茂族厲禁非宜金吾領之其前
則貫兩石以䘏刑張三侯以興武告善之旌登聞之鼔節晷漏於
鍾律架危樓之筍簴以辨内外之差以正東西之序天光流於紫
庭倒景入於朱戸騰祥雲之郁靄映旭日之葱蘢清渠導於元氣
玉燭生於景風夷坦數里徘徊無窮羅千乘與萬騎曾不得半乎
其中厥初經營天下旣乂文物未周孤其壯麗盖重施於勞非不
懷也乃眷睿孫睿孫開元萬㝢晏清而大和掩書契之所論旣克
廣於崇構聲明備而益尊蓋聖皇之孝也揮綽變化兮動搖乾坤
其東於是弘文教而開舘對日華之清閾蓋左學之遺制協前王
之講德其西於是延載筆之良史俯月華之峻扉集賢人於别殿
朝命婦於中闈王風闡而成化隂教備而不虧加以詠周詩而展
親睦魯衛而敦叙因命族之來宴置更衣之豐宇至於殿内諸曹
則左右有局通軒並廡物有恒司供無廢舉又有銀璫珥貂寺人
大伯奉宣出納之命更踐宫中之役熊羆之旅薰以龍武矛戟森
森材官羽林聲破丘山氣讋飛沈爪抉千鈞跟騰百尋克壯皇威
協比其心其外則校人掌馬天駟在閑以備順遊功教其間望我
鑾和陟彼高山猶慮憲章或遺國容未備乃立掌匭之司舒通事
之史職在逹下情于上天儆王言于有位壖通太極澄指龍池重
門内注複道潛移幽峻肅以相屬光彤融以熺熺玄象著明帝座
維三皇唐設位俯察仰參翼室正中游宫次南北起含光其容耽
耽揔而言之如山之壽則曰蓬萊如日之昇則曰大明自兹而北
燕遊所經逹于苑囿不可殫名周廬更呵帀以環衛南端百仞上
極霄際却視㽎崟經途廣深繚以層城黕爲重隂至若時雨膏田
九農&KR4647;暢雲歸山穴儵以昭曠白日麗於宫隅混晶光而益壯於
是風師歛威纖壒不升穎絕搖芒葉無翻稜自中徂外鏡洗川澄
弦直閭閻井畫溝塍靡迤秦山陂陁漢陵知稼穡之艱難見皇王
之廢興及乎玄冥戒寒海神飛雪瑶域粉野琪樹森列玉宇琁階
雲門露闕天華爽霽朗日朝徹赤旗絳庭朱柱豔月仰白帝而金
精開據河宫而銀燭發其或蠻夷不至帝用興戎降元帥於天上
發神謀於禁中皇靈震耀殱厥渠凶矯矯武臣此焉獻功效俘虜
而陳噐械恢莫大之威容爾乃時殷仲冬日正南至上公奉斝羣
后在位一人壽昌萬國承賜式燕以樂欣欣且醉乃撞宫懸砯碣
天地及乎獻歲元辰東風發春懸法象魏與人惟新儼文物於王
庭兼九伐而宿陳威儀之嚴山嶽振振若太一披絪緼而俯百神
旣而咸造勿褻會朝清明璿柄指寅寢闈發扄皇帝御衮龍之法
服佩蒼璧之純精執鎮圭導朱紘降輦登階微聞玉聲於是典禮
之官贊王就位南面穆然至若甸侯采衛要荒閩貊輸其方賮罔
不來格統以千官六卿二伯司儀叙進象胥重譯肅肅委皮乾乾
奠璧設以庭燎天烘地赫雷鼓殷殷朱干玉戚神簴如生熊羆愕
眙危昂歇向歊爓歕射金根玉輅太常少伯火烈門旂霜交陛戟
乃進元元以觀禮珿(初六反)億兆之增金吾南首麾之以肱逓攀援
而聳仰齊屨企而冠騰太史來告卿雲勃興灑豐澤於生人荅上
玄之休徵申命司宼緩刑冡卿降德祑山川而問耆老周雨露而
均邦國華戎竭歡喜氣闐塞揭金雞於太淸炫晨陽於正色慶抃
之聲不踰辰而靁四域當斯時也驅周驟漢於廓煥爛王臨于朝
天地貞觀靈宫巖巖上下交贊蓋所以法乾道而遵帝度豈唯安
體而明威者哉夫瑶臺之靡不可以刑萬國土階之陋不可以儀
天地奢不遜而儉固允執中于大位洪範曰皇建其有極富哉上
聖之宏議也詩歌楚室頌美泮宫諸侯之事也雲多甘泉晏恢景
福僻王之志也論諸侯曷若戴天子嘉僻王曷若尊聖人烈烈盛
唐祖武宗文太古赧德六王慙勛而政本乎慈用過乎儉夫蒼生
所奉者惟君所愛者惟親寧有君親宅體於卑室而赤子得安其
身乎故有熊明庭帝姚緫期從人欲也天垂定星易有大壯君人
者法焉聖朝猶斥其華而凭其質今是殿也者唯鐡石丹素無加
飾焉身居玄眇心與萬姓同畎畝之勞以是臨衆何衆不賓以是
享神何神不若其德歟雖欲宫崑崙而舘不周城八極而隍四海
猶未足儲鴻醇而俯丕耀豈咸鎬一京之所在崇四續之前式勑
懷鉛之小臣俾讎書於禁中正百代之遺文由是循環天造耳目
惟新敢頌成功告于神宗無愧斯干之什式昭聖德之容頌曰
帝作含元含元言言崒若日觀呀爲天門太階三層逹于崑崙鎮
兹秦野揭以周原列文祖宗永錫孝孫孝孫有慶于以施令奄甸
萬姓受天休命歌之頌之管磬宜之穆穆皇居壽考無期旣成斯
文客有觀之上者對曰前王之尤祥絶瑞乃聖朝之細事今休徵
以厭于聦明頌聲亦飫于天意和歌竊抃乃臣子之本志又焉足
以薦聞哉客曰不然今至尊明發不寐有懷先皇周文之孝也允
恭克讓光溢海外堯舜之謙也自即位以來上下之休嘉神人之
詠歌歌於睿躬則固辭頌於宗廟則無斁今吾子之文明昭乎累
聖之耿光美于大君之孝德可進而退宜言而默使雅頌之音卷
而不舒猶坦蕩其胷臆無乃過歟爲人之下者有可逹於君親雖
濱于死亦冒行之況宗廟啓其心哉臣華常聞遷善之規願附升
歌之末
明堂賦(并序)李白
昔在天皇告成岱宗改元乾封經始明堂年紀緫章時締構之未
輯痛威靈之遐邁天后繼作中宗成之因兆人之子來崇萬祀之
丕業蓋天皇先天中宗奉天累聖纂就鴻勲克宣臣白美頌恭惟
述焉其辭曰
伊皇唐之革天創元也我高祖乃仗大順赫然電發以首之於是
橫八荒漂九陽掃叛渙開混茫景星曜而太階平虹蜺滅而日月
張欽若太宗繼明重光廓區宇以立極綴蒼昊之頽綱淳風沕穆
鴻恩滂洋武義炟爀於有截仁聲馺沓乎無疆若乃高宗紹興拓
統錫羡神休旁臻瑞物咸薦元符剖兮地珍見旣應天以順人遂
登封而降禪將欲考有洛崇明堂惟厥功之未輯兮乘白雲於帝
鄕天后勤勞輔政兮中宗以欽明克昌遵先軌以繼作兮揚烈聖
之耿光則使軒轅草圖羲和練日經之營之不彩不質因子來於
四方豈殫稅於萬室乃準水臬攅雲梁磬玉石於隴坂空瓌材於
瀟湘巧奪神鬼高窮昊蒼聽天語之察察擬帝居之鏘鏘雖暫勞
而永固兮貽聖謀於我皇觀夫明堂之宏壯也則突兀瞳朧乍明
乍蒙像太古元氣之結空巃嵸頽沓若嵬若嶪似天閫地門之開
闔爾乃劃岝峉以嶽立郁穹崇而鴻紛冠百王而垂勲燭萬象而
騰文窙愡恍以洞豁呼嵌嵓而旁分又比夫崐山之天柱矗九霄
而垂雲於是乎結構乎黃道岧嶤乎紫微絡勾陳以繚垣闢閶闔
而啓扉崢嶸嶒嶷粲宇宙之光輝崔嵬赫弈張天地之神威夫其
背泓黃河垠漱清洛太行卻立通谷前廓遠則標熊耳以作揭豁
龍門以開關點翠彩於洪荒洞清隂乎羣山及乎煙雲卷舒忽出
乍没岌嵩噴伊倚日薄月雷霆之所鼔蕩星斗之所伾扢挐金龍
之蟠蜿挂天珠之硉矹勢拔五嶽形張四維軋地軸以盤根摩天
倪而創規樓臺崛岉以奔赴城闕嶔崟而蔽虧珍樹翠草含華揚
蕤目瑶井之熒熒拖玉繩之離離㨖華蓋以儻漭仰太微之參差
擁以禁扃橫以武庫獻房心以開鑿瞻少陽而舉措採殷制酌夏
步雜以代室重屋之名括以辰次火木之數壯不及奢麗不及素
曾檐屹其霞矯廣厦鬱其雲布掩日道遏風路陽烏轉景而飜飛
大鵬橫霄以側度近則萬木森下千宫對出熠乎碧光之堂炅乎
瓊華之室錦爛霞駮星錯波泐颯蕭寥以颼飀窅隂鬱以緜密含
佳氣之青葱吐祥煙之鬱律九室窈窕五闈聮緜飛楹磊砢走栱
夤緣雲楣立岌以橫綺彩桷攅欒而仰天皓璧晝朗朱甍晴鮮頳
欄各落偃蹇霄漢翠楹廻合蟬聮汗漫杳蒼穹之絶垠跨皇居之
太半遠而望之赫煌煌以輝輝忽天旋而雲昏迫而察之粲炳煥
以照爛倏山訛而晷換蔑蓬壷之海樓吞岱宗之日觀猛虎失道
潛蚪蟠梯徑通天而直上俯長河而下低玉女攀星於網戸金娥
納月於璇題藻井彩錯以舒蓮天䆫赩翼而&KR1335;霓扶標川而罔足
擬跟挂而罷躋要離欻臛而外喪精視冰背而中迷亘以複道通
乎掖垣坌入西樓寔爲崑崙三事庶尹正儀躅以出入九夷五狄
順方面而來奔其左右也則丹陛崿崿彤庭煌煌列寶鼎歊金光
流辟雍之滔滔象環海之湯湯闢青陽而啓緫章廓明臺而布玄
堂儼以太廟處乎中央發號施令探時順方其閫閩也三十六戸
七十二牖度筵列位西八東九白虎列序而躨跪青龍承隅而蚴
蟉其深沈奥密也則赤熛掌火招拒司金靈威制陽叶光權隂坤
斗王土據乎其心若乃熠燿五色張皇萬殊人物禽獸竒形異模
勢若飛動瞪眄睢盱明君暗主忠臣烈夫威政興滅表賢示愚於
是天正孟月朝陽登曦天子乃拖蒼玉轡蒼螭臨乎青陽左个方
御瑶瑟而彈鳴絲展乎國容輝乎皇儀傍瞻神臺順觀雲之軌俯
對清廟崇配天之規欽若盻蠁維清緝熙崇牙樹羽熒煌威蕤納
六服之貢受萬邦之藉張龍旗與虹旌攅金戟與玉戚延五更進
百辟奉珪瓉獻琛帛顒昂俯僂儼容疊跡乃絜爼醢修粢盛奠三
犧薦五牲享于神靈太祝正辭庶官精誠鼓大武之隱轔張鈞天
之鏗訇孤竹合奏空桑和鳴盡六變齊九成羣神來兮降明庭蓋
聖主之所以孝治天下而享祀窅冥也然後臨辟雍宴羣后隂陽
爲庖造化爲宰飱元氣酌太和千里鼓舞百寮賡歌于斯之時雲
油雨霈恩鴻溶兮澤汪濊四海歸兮八荒會哤聒乎區㝢駢闐乎
闕外羣臣醉德揖讓而退而聖主猶夕愓若厲懼人未安乃目極
于天耳下于泉飛聦馳明無遠不察考鬼神之奥推隂陽之荒下
明詔班舊章振窮乏散敖倉毁玉沈珠卑宫頽牆使山澤無間往
來相望帝躬乎天田后親於郊桑棄末兮反本人和兮時康建翠
華兮萋萋鳴玉鑾之鉠鉠遊于昇平之圃憩乎穆清之堂天欣欣
兮瑞穰穰巡陵於鶉首之野講武於驪山之傍封岱宗而祀后土
兮掩栗陸而包陶唐遂邀崆峒之道禮汾水之陽渴飲沆瀣之元
精黜滋味而貴理國其若夢遊華胥之故鄕於是元元澹然不知
所在若羣雲從龍衆水奔海此眞所謂我大君登明堂之政化也
豈比夫秦趙吳楚爭高競奢結阿房與叢臺建姑蘇及章華非享
祀與嚴配徒掩月而凌霞由此觀之不足稱也況瑶臺之巨麗復
安可以語哉敢揚國美遂作辭曰
穹崇明堂倚天關兮巃嵸鴻濛搆瓌材兮偃蹇坱漭邈崔嵬兮周
流辟雍岌靈臺兮赫弈日星噴風雷宗祀盻蠁王化恢鎮八極兮
通九垓四門啓兮萬國來考休徵兮進賢才儼皇居而作固窮千
祀兮悠哉
阿房宫賦杜牧
六王畢四海一蜀山兀阿房出覆壓三百餘里隔離天日驪山北
構而西折直走咸陽二川溶溶流入宫牆五步一樓十步一閣廊
腰縵迴簷牙高啄各抱地勢鈎心鬪角盤盤焉囷囷焉蜂房水渦
矗不知乎幾千萬落長橋卧波未雩何龍複道行空不霽何虹高
低冥迷不知東西歌臺暖響春光融融舞殿冷䄂風雨淒淒一日
之内一宫之間而氣候不齊妃嬪媵嬙王子皇孫辭樓下殿輦來
于秦朝歌夜弦爲秦宫人明星熒熒開䊋鏡也綠雲擾擾梳曉鬟
也渭流漲膩棄脂水也煙斜霧橫焚椒蘭也雷霆乍驚宫車過也
轆轆遠聽杳不知其所之也一肌一容盡態極妍縵立遠視而望
幸焉有不得見者三十六年燕趙之收藏韓魏之經營齊楚之精
英幾世幾年剽掠其人倚疊如山一旦有不能輸來其間鼎鐺玉
石金瑰珠礫棄擲邐迆秦人視之亦不甚惜嗟乎一人之心千萬
人之心也秦愛紛奢人亦念其家柰何取之盡錙銖用之如泥沙
使負棟之柱多於南畝之農夫架梁之椽多於機上之工女釘頭
磷磷多於在庾之粟粒瓦縫參差多於周身之帛縷直欄橫檻多
於九土之城郭管弦嘔啞多於市人之言語使天下之人不敢言
而敢怒獨夫之心日益驕固戍卒呌函谷舉楚人一炬可憐焦土
嗚呼滅六國者六國也非秦也族秦者秦也非天下也嗟乎使六
國各愛其人則足以拒秦秦復愛六國之人則遞三世可至萬世
而爲君誰得而族滅也秦人不暇自哀而後人哀之後人哀之而
不鑑之亦使後人而復哀後人也
重校正唐文粹卷第一
