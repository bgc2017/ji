重校正唐文粹卷第八十
吳興姚鉉纂
書啓二(揔一十首)
論兵
勸裴相不自出征書(李翺)上安邑李相公安邊書(林藴)
上周相公書(杜牧)上司徒李相公論用兵書
上宰相元衡弘靖書(林藴)上宰相安邊書(李觀)
上澤潞劉司徒書(杜牧)上招討宋將軍書(羅隱)
上韓舍人行軍書(吳武陵)上李太尉論北邊事啓(杜牧)
勸裴相不自出征書李翶
三兩日來皆傳閤下以淄靑未平又請東討雖非指的或慮未實
萬一者有之只可先事而言豈得後而有悔郭汾陽二李太尉立
大勲而不當國政閤下以舍人使魏博六州之地歸矣自秉大政
兵誅蔡州久而不克奉命宣慰未經時而吳元濟生擒矣使一布
衣持書涉河而王承宗恐懼委命割地以獻矣自武德已來宰相
居廟堂而成就功業者未有其比是宜以功成身退養德善守爲
意柰何如始進之士汲汲於功名復欲出征以速平寇賊之爲事
邪自秦漢以來亦嘗有立大功而不知止能保其終者即韓侍中
親率重兵以壓境矣田司空深入賊地以立功矣凡人之情亦各
欲成功在已唯恐居下顧宰相銜命領三數書生指麾來臨坐而
享其功名奪人之功不可一也功高不賞不可二也兵者危道萬
一旬月不即如是坐棄前勞不可三也凡三事昭灼易見豈或事
在於已而云未熟邪伏望試以狂言訪于所知之厚者意切辭盡
不暇文飾伏惟少賜省察翺再拜
上安邑李相公安邊書林藴
愚嘗十分天下之事知其弊者太半二年冬輒獻書思相公正而
行之嗟乎無位而言輕相公猶未爲行其切者國家有西土猶右
臂也臂之附體豈不固歟臂之不存體將安舒愚以此輒敢重陳
利病思相公念而行之當昔漢室彼爲内府囊賝走馬曾不虚日
咫尺萬里煙塵不動是以司馬遷班固得弄刀筆夸大漢功德炳
然與三代同風洎房杜佐太宗文皇帝剗革凶孽天下廓淸姚宋
佐玄宗明皇帝聲明文物照耀殊俗後之輔弼不能嗣守故我疆
我理腹於犬羊嗚呼今所殘者惟北抵豳郊西極汧隴不數百里
則爲外域可不痛哉可不惜哉且馭馬者必右執策左執綏恐其
有非常之患也儻若臂不勝力體不安坐則踶齧立至豈惟泛駕
乎此事雖小可以喻大相公得不念之乎愚嘗出國西抵于涇原
歷鳳翔過邠寧此三鎮得不爲右臂之大藩乎自畫藩維擁旄鉞
者殆數十百人惟故李司空抱玉曾封章上聞請復河湟事亦旋
寢功竟不立爾來因循誰復尸之故朝受命而夕寢行日貴富而
月驕慢跨廣衢而羅甲第指長河而固胤嗣士卒窮年不離飢寒
以月繫時力供主將死則已矣賞終不及如棄鳥獸附於藪壤故
死者飲恨於地下生者吞聲於邊上五十餘年無收尺土之功者
豈朝廷不以爲慮乎命將不得其人乎愚以此竊知不惟土地未
可復且慮犬戎馳突不一日二日則彼三鎮強者閉壘自守弱者
棄壁而逸豈暇爲國家以郤戎虜乎愚所謂臂之不存體將安舒
今刁斗不聞煙塵不飛蓋宗社之靈也豈禦守者之有功乎且食
租則可以備飢衣稅則可以禦寒衣食足然後可以教攻戰朝廷
旣切念邊軍不遑終夕飛芻輓粟常恐後期然而荷戈負戟者終
歲而餓其來已久時莫能更雖度支有兼知之名節度有營田之
目皆以貨利相誘彼貿公之賓僚悉皆和糴斗粟必欺於丈素一
言可致其籝金如此則士卒不得不飢寒將帥不得不奢侈欲其
攻戰其可得乎此所謂借寇兵而齎盗粮也其可謂之禦戎乎伏
料相公亦已垂意矣愚竊謂弊旣久矣可革而化之化之之術在
相公暫迴頃刻之慮思之思之得人則如班超之儔不難得也相
公必命將取其封錫巳榮者則封錫巳榮矣彼復何求以此戰不
尅攻不得何莫不由斯人之徒歟因此言之則又不唯安邊之未
得人也相公必以爲人不易知儻斷然有一介之士敢露胏肝相
公復能特逹獎拔俾爲千夫之長得以自置於秦隴之外接彼犬
戎之域三歲考績能則優獎否則孥戮已乎此賈生終童感激於
前跡其慷慨不爲不至蓋時之不見信也不知相公以愚此言爲
率爾乎以其斷然一介之士亦能成功立事乎且天下巗居谷隱
之人悉皆有心但用與不用也假如登奉常之第者未必盡能文
章爲牙門之將者未必盡能威敵况漢之爲漢多有異材豈唐之
爲唐獨無竒士也伏惟啚之
上周相公書杜牧
某再拜伏以大儒在位而未有不知兵者未有不能制兵而能止
暴亂者未有暴亂不止而能活生人定國家者自生人已來可以
屈指而數也今兵之下者莫若刺伐之法詩大雅維淸奏象舞之
篇曰維淸緝熙文王之典迄用有成維周之禎象者象武王伐紂
刺伐之法此乃文王受命(受殷王專彺之命也)七年五伐留戰陣刺伐之法
遺之武王武王用以伐紂而有天下致之淸平爲周家之禎祥周
公居攝祀文武於淸廟作此詩以歌舞文武之德其次兵之尤者
莫若鈎援衝壁今之一卒之長不肯親自爲之詩大雅周公皇矣
美周之詩曰以爾鈎援以爾臨衝以伐崇墉臨衝閑閑崇墉言言
此實文王伐崇墉傅于其城以臨車衝鈎援其城文王親自爲之
夫文王何人也周公詩之夫子刪而取之列于大雅以美武王之
功德手弦而口歌之不知後代之人何如此三聖人安有謀人之
國有暴亂橫起戎狄乘其邊坐於廟堂之上曰我儒者也不能知
兵不知儒者竟不可知兵乎竟可知兵乎長慶兵起自始至終廟
堂之上指蹤非其人不可一二悉數高宗朝薛仁貴攻吐蕃大敗
於大非川仁貴曰今年歲在庚午不當有事于西方此乃鍾鄧伐
蜀身誅不返昨者誅討党羌徵關東兵用於西方是不知天道也
邊地無積粟師無見粮不先屯田隨日隨餉是不知地利也兩漢
伐虜騎兵取於山東所謂冀之北土馬之所生馬良而多人習騎
戰非山東兵不能伐虜昨者以步騎百不當一是不知人事也天
時地利人事此三者皆不先計量短長得失故困竭天下不能滅
樸樕之虜此乃不學之過也不教人戰是謂棄之則謀人之國不
能料敵不曰棄國可乎某所注孫武十三篇雖不能上窮天時下
極人事然上至周秦下至長慶寶曆之兵形勢虚實隨句解析離
爲三編輒敢獻上以備閱覽少希鑑悉苦心即爲至幸伏增惶惕
之至某頓首再拜
上司徒李相公論用兵書
伏覩明詔誅山東不受命者廟堂之上事在相公雖罇俎之謀筭
畫已定而賤末之士芻蕘敢陳伏希捨其狂愚一賜聽覽某大和
二年爲校書郎曾詣淮西將軍董重質詰其以三州之衆四歲不
破之由重質自誇勇敢多筭之外復言其不破之由是徵兵太雜
耳徧徵諸道兵士上不過五千人下不至千人旣不能自成一軍
事須帖附地主名爲客軍每有戰陣客軍居前主人在後勢羸力
弱心志不一旣居前列多致敗亡如戰似勝則主人引救以爲己
功小不勝則主人先退至有殱焉初戰二年已來戰則必勝是多
殺客軍及二年已後客軍殫少止與陳許河陽全軍相搏縱使唐
州軍不能因雪取城蔡州事力亦不支矣其時朝廷若使鄂州壽
州唐州秖令保境不用進戰但用陳許鄭滑兩道全軍帖以宣潤
弩手令其守隘即不出一歲無蔡州矣今者上黨之叛復與淮西
不同淮西爲寇僅五十歲破汴州襄州襄城盡得其財貨輸之懸
瓠復敗韓全義於溵上多殺官軍四萬餘人輸輦財榖數月不盡
是以其人味爲寇之腴見爲寇之利風俗益固氣燄已成自以爲
天下之兵莫我與敵父子相勉僅於兩世根深源闊取之固難夫
上黨則不然自安史南下不甚附隷建中之後每奮忠義是以郳
公抱眞能窘田悅走朱滔常以孤窮寒苦之軍橫折河朔強梁之
衆貞元中節度使李長策卒中使提詔授與本軍大將但軍士附
者即授之其時大將來希皓爲衆所服中使將以手詔付之希皓
言於衆曰此軍取人合是希皓但作節度使不得若朝廷以一束
草來希皓亦必敬事中使言面奉進旨秖令此軍取大將授與節
鉞朝廷不别除人希皓固辭押衙盧從史其位居下因潛與監軍
相結超出伍曰若來大夫不肯受詔某請且勾當此軍監軍曰盧
中丞若肯如此此亦固合聖旨中使因探懷取詔以授之從史捧
詔再拜舞蹈希皓迴揮同列便北面稱賀軍士畢集更無一言從
史邇後漸蓄姦謀養義兒三千人日夕喣沫及父虔死軍士留之
表請起復亦秖義兒與之唱和其餘大將王翼元烏重胤第五釗
等及長行兵士並不同心及至被擒烏重胤坐於軍門喻以禍福
義兒三千一取約束及河陽取孟元陽爲之統帥一軍無主僅一
月日曾無犬吠況於他謀以此證驗人心忠赤習尚專一可以盡
見及元和十五年授與劉悟時當幽鎮入覲天下無事柄廟筭者
議必銷兵雄健敢勇之士百戰千攻之勞坐食租賦其來已久一
旦黜去使司編戸紛紛諸鎮停解至多是以天下兵士聞之無不
忿恨至長慶元年七月幽鎮乘此首唱爲亂中義一軍初亦鬱咈
及詔下誅叛使温起居造宣慰澤潞便令發兵其時九月天氣已
寒四方全師未頒中冬衣服聚之授詔或伍或離垂手強項往往
誶語及温起居立於重榻大布恩旨并䟽昭義一軍自七十餘年
忠義戰伐之功勞安史已還叛逆滅亡之明效辭語旣畢無不懽
呼人衣短褐爭出效命其時用兵處處敗北惟昭義一軍於臨城
縣北同果堡下大戰殺賊五千餘人所殺皆樓下步射搏天飛者
賊之精勇無不殱焉賊中大震更一月日田布不死賊亦自潰後
一月其軍大亂殺大將礠州刺史張汶因劫監軍劉承階盡殺其
下小使此實承階侮媟一軍侵取不已張汶隨王承元出於鎮州
久與昭義相攻軍人惡之汶旣因依承階謀欲殺悟自取軍人忌
怒遂至大亂非悟獨能使其如此劉悟卒從諫求繼與扶同者秖
鄆州隨來中軍二千耳其副倅賈直言入責從諫曰爾父提十二
州地歸之朝廷其功非細秖以張汶之故自謂不絜淋頭竟至羞
死爾一孺子安敢如此從諫恐悚不敢出言一軍聞之皆隂然直
言之說值寶曆多故因以授之今纔二十餘歲風俗未改故老尚
存雖欲劫之必不用命伏以河陽西北去天井關強一百里(關屬澤州)
關隘多山井泉可鑿雖有兵力必恐無功若以萬人爲壘下窒其
口高壁深壍勿與之戰忽有敗負勢驚洛師蓋河陽軍士素非精
勇戰則不足守則有餘成德一軍自六十年來世與昭義爲敵訪
聞無事之日村落鄰里不相往來今王司徒代居反側思一自雪
況聮姻戚願奮可知六十年相讎之兵仗朝廷委任之重必宜盡
節以荅殊私魏博承風亦當效順然亦止於圍一城攻一堡刊木
堙井係纍稚老而已必不能背二十城長駈上山徑擣上黨其用
武之地必取之策在於西面今者嚴紫塞之守備謹白馬之隄防
秖以忠武武寧兩軍以靑州五千精甲(三齊兵青州最勁)宣潤二千弩手
由絳州路直東徑入不過數月必覆其巢何者昭義軍粮盡在山
東澤潞兩州全居山内土塉地狹積榖全無是以節度使多在邢
州名爲就粮山東粮榖旣不可輸山西兵士亦必單鮮擣虚之地
正在於此後周武帝大舉伐齊路由河陽吏部宇文㢸曰夫河陽
要衝精兵所聚盡力攻圍恐難得志如臣所見彼汾之曲戍小山
平用武之地莫過於此武帝不納無功而還後復大舉竟用㢸計
遂以滅齊前秦符堅遣將王猛伐後燕慕容偉大破偉將慕容評
於潞州因遂滅之路亦由此北齊高歡再攻後周路亦由此而後
周名將韋孝寬齊王攸常鎮勲州王壁城(今絳州稷山縣是也)故東西相伐
每由此路以古爲證得之者多以某愚見不言劉稹終不能取貴
欲速擒免生他患昨者北虜纔畢復生上黨頼相公廟筭深遠北
虜即日敗亡儻使北虜至今尚存㳂邊猶須轉戰迴顧上黨豈能
討除天下雖言無事若上黨久不能解别生患難此亦非細自古
皆因攻伐未解旁有他變故孫子曰兵聞拙速未睹巧之久也伏
聞聖主全以兵事付於相公某受恩最深竊敢干冐威嚴遠陳愚
見無任戰汗某頓首再拜
上宰相元衡弘靖書林藴
陸賈有言天下有事屬在將天下無事屬在相伏惟相公兼將相
之重任執殺生之大柄藴亦竊被教化忝在陶鈞之内四海安平
某則與歌虞贊魯之人爲儔苟有妖孽某安敢不隳裂肝膽爲相
公之腹心乎愚者千慮或有一得伏願相公少賜採擇焉道路云
云以爲淮西兇黨侵犯疆鄙某伏料相公制置如在諸掌矣然則
舜有天下闢四門明四目達四聦欲天下之誠畢見矣平津侯開
東閣以延天下士欲天下之美惡畢知矣伏惟相公抱赫赫濟時
之略佐明明聖上之朝某切願相公以平津之德致聖上廣帝舜
之道使天下之事可重而實諸掌則淮西之寇不足以爲患矣某
幼讀書不求甚解但見古人之有建功立事者心則慕之以是十
試藝於春闈竟不成名今爲河朔一從事耳苟不自言其誰爲言
於相公乎且人生天地之間必合達天地之性苟違天地之性者
是天地之棄物也今淮西兇黨是天地已棄之物相公誠順天而
誅可不偉歟某竊聆議者謂淮西兵強不與恒鄆兩軍掎角相應
此皆腐儒竪子之言不足與相公計大事何者自兵興已來僅六
十年人皆尚武各思功業彼或有逆此則有順以順討逆往無不
剋爰自國初垂二百年時有悖逆孰爲存者今天下藩鎮六十甲
士百萬雖有依違未盡化者不四三所耳議者若以爲申說言淮
蔡必強則陳許安得而弱乎況以人敵人彼亦人也以兵刃敵兵
刃彼亦兵刃也或示其弱則過不在士卒伏計此事以經相公心
矣某請徵四年冬出師討恒陽之事明之初王承宗阻兵盧從史
潛應天兵欲進賊必知之況内丘與臨城秖二十里北爲賊境南
是天兵兩處傍山俱置死地堯山與高邑共據一川若盧從史必
議引兵直進則趙州高邑立可屠之此旣不備彼又得計豈得賊
勢疆而天兵弱邪德宗朝韓全義統師自取退恧蓋緣淄靑諸道
悉會用兵所謂闇齎盜粮不得不敗且兵以售死爲效國以厚錫
爲誠某竊知此者行營師徒苦役錫賚納於將帥饑寒加於士卒
欲其破虜其可得乎又朝廷奬用多藉舊人蓋取官崇或言望重
殊不料彼己崇重更復何求以此取人往往皆失某輒賀相公昨
者制置已得其人則陳許李光顔安州李聽唐州田秀誠功忠的
立某亦素諳伏願相公任之不疑各委兵柄但絶常鄆兩處莫許
知聞其餘連城惟在感激人一其性豈不易圖如此則相公之功
不後郭尚父李令公之功也豈佐商輔周之德獨專美於前歟議
者若以爲恒冀強梁相公則有魏博澤潞制之矣淄靑暴慢相公
則有梁宋徐泗制之矣以天下無限之勇士破淮西有數之兇賊
孰謂不可然則某又切願相公用其勇敢之士分巡諸道將帥有
不用命者許以軍法按之士卒有被饑寒者以其赤子保之如此
則忠勇奮起姦謀自殄倒戈脫劔不日可期某久歷險難多見成
敗比被劉闢欲殺無人薦論本使程僕射入朝之時再三邀請某
以謂已出萬死固求一伸窮困蹉跎竟無知者程僕射禮惠逾厚
某又愛彼功名至元和十六年方受奏請旣奉恩詔兼授憲官心
期佐戎必擬立事自到河北首末四年羣情所難某意獨易蓋以
朝廷典法率而行之道路皆知無不驚駭況留家口並不將去今
年八月内蒙程僕射薦歸闕庭幾欲半年未蒙公論伏以西南東
北兩處從軍自執庸愚不失誠節今當相公舉直之日是某幸得
盡言之秋仰望陶鈞置諸倫品柔遠之道此爲事先不宣某再拜
上宰相安邊書李觀
維初乾之精坤之靈播五行爲五常而人得之離四氣爲四方而
蠻夷胡貊得之五行合而成至和故宅中四氣偏而爲匪人故在
邊是亦太極造世之智玄黃冥成之心者乎聖人乘五行而允釐
作九圍而外之五帝三皇禹湯巳來不聞深入之征不紀薄伐之
師殆繇鴻庬之風未甚流沖漠之澤未甚醨周秦之間天下始勞
前有涇陽之侵踵有長城之徭周人逐之而已不常爲心秦人罔
知天命連兵而謷謷至於逆三靈掊生人元元蜩蜋魁傑駿奔始
圖備胡之術卒覆守邦之人秦之事萬祀鏡哉漢孝武承業之盛
負才之雄隘函夏鮮黎蒸將郛窮荒而寓鄰揚威四臨霆發電流
歷載五六功患相儔誓詘慮殫兵老舋仍于時乃交和親之問還
奔命之勤然巳天下懸罄君臣與謀遂有鹽鐡車船攉酤六畜之
租興危矣哉不居之地不牧之人何苦如是哉矧乃乘秋之虜常
存托虜之賦不除漢之事亦萬祀鏡哉噫惟皇唐操琁璣馭民而
統天將二百齡朝更九聖運開中興縱橫六合上下天淵蜚馳之
倫莫不被仁獨犬戎跳梁滑我右陲儒之策曰龢親武之議曰宿
兵和親則易攜宿兵則厚亡九聖之君前後病之然屬三方乂安
悉力一隅則右臂可斷六嬴可俘太宗玄宗之時也厥後内寇數
動國家一罷虜滋新謀土失舊封伊頃迄今有加無瘳豈負鼎虧
折衝之資推轂無封疆之忠志士仁人是以累息而長歎且周曰
獫狁秦曰胡漢曰匈奴然實非工蓋隨國而名之於今則曰吐蕃
則正居庚方涉河而北履海而西宇宙絶徼羌戎全區亦不可得
而制可斥而遠之觀今不能制也信矣斥之則何宜横戎所向不
廣千里扼盗之衝不越十處擇一虎臣練萬虎賁使制得自專權
得自縱夫兵有專制則畢力將無分權則成功是則隂山可復泣
虜陽關可復隔戎何邊之不安焉今聖人朝在明堂晚在諸宫左
右進退焉得知安邊之要哉雍熙大臣苟以小者近者爲懷不遑
復思崇九廟之原哉且國家思復三方之民得以養之區區然如
懼不周而忿生然寒卒饑徒終自有之愚竊恐戎無郤年矣邊無
安期矣財有盡朝矣何者今國家一垂控戎累所暴兵兵不問堪
將不擇良當守者爭險易當攻者避後先寇之來則棄民而相保
寇之去則冒賞而稱庸此所謂戎無郤年矣夫戰陣多將則勢離
攻守多將則不支以其勝不得盡有敗不得獨受故也至今聞有
築城於虜蹊遷民於虜濱城適罷而寇窬民未居而囚拘彎弓者
郤行蒙甲者退趨此所謂邊無安期矣且虜不可以無兵而威兵
不可以不戰而歸故明主得下征蒼蒼之産將軍得外娛悠悠之
師此所謂財有盡朝矣然三患始萌一言尚平欲戎之可郤也不
願多分節與人願擇一人敢以近言之則開元朝哥舒翰之將是
也欲邊之可安也不願歲更四方之兵願因其兵敢以古言之則
漢晁錯之策是也欲財之不盡也不願衣食供給山東願開邊田
敢以古言之則趙充國之奏是也此則兵不得娱無功虜不得候
相膠國不得殫下民胡不謂甲周漢之策範子孫之謀哉又竊覩
與北狄和親帝女下嫁實國家思往來之績垂不臣之姻然聞蒸
報且數貪惏無厭而人主必遣使使必備珍得無費乎得無勤乎
不知將尋鄭人伐胡之義復採賈生五餌之言邪愚竊以爲無知
之俗不可以歲辱大命天子之使不可以日臨穹廬是手足倒懸
夷夏相侔復何以南面而聽天下穆穆然而觀諸矦愚敢以棄同
即異而言且定西之危有若前之說申北之恩有羈縻之文不願
國家曠兵于兹汙命于兹斯者皆巗廊之亟扆旒之虞而屑屑狂
夫亮違孔父不謀之經庶陪公車敢諫之儔㑭委輅輸求試屬國
之官而後觀焉某再拜
上澤潞劉司徒書杜牧
今日輕重望于幾人相位將權長材厚德與輕則輕與重則重將
軍豈能讓焉昔者齊盗坐父兄之舊將七十年來海北河南泰山
課賦三千里料甲一百縣獨據一面横挑天下利則伸鈍則滿鏃
而不發約在子孫血絶而已此雖使鐵偶人爲六軍取不孔易況
席征蔡之弊天下銷耗燕蟠趙伏用齊卜我當此之時一年不能
勝則百姓半流二年不能勝則關東之國孰知其變化也將軍一
心仗忠半夜興義昧旦而齊族矣疆上籍口探出僭物重寶仰關
輦上是以趙一搖燕一呼爭來汗走一日四海廓廓然無事矣伏
惟將軍之功德今誰比哉是以初守滑臺爲尚書守潞爲僕射乃
作司空乃作司徒爰開丞相府平章天下越錄躐等驟得富貴古
今之人亦以爲將軍止此而已矣將軍德於國家甚信大國家復
之於將軍雅亦無與爲大矣今者上黨足馬足甲馬極良甲極精
後負燕前觸魏側肘趙彼三虜屠囚天子耆老劫良民使叛銜尾
交頸各蟠千里不貢不覲私贍妻子王者在上此輩何也今者上
黨馳其精良不三四日與魏決於漳水西不五六日與趙合於泜
水東縈太原排飛狐緩不二十日與燕遇於易水南此天下之郡
國足以事區區於忠烈無如上黨者明智武徤忠寬信義知機便
多筭畫攻必巧戰不負能使萬人樂死赴敵足以事區區於忠烈
天下之人無如將軍者爵號禄位富貴休顯宜驅三族上校恩澤
宜出萬死以副倚注天下之人亦無如將軍者是將軍負天下三
無如之望也始者將軍頼齊然後得禄仕入卧内等子弟一身聮
齊累世之逆卒境上爭首其恩甚厚其勢甚不便將軍以爲大仁
可殺身大忠不顧細謹終探懷而取之今者將軍負三無如之望
上戴天子四海之大以爲緩急所宜日夜具申喧請今默而處者
四五歲矣負天下之三無如者宜如是邪不宜如是邪是以天下
之小人以爲將軍始者亡齊見利而動今者安潞見義而止若是
則天下利無窮義有限走無窮背有限則安可識之哉其有識者
則曰不然夫桓文之霸也先修刑政然後事事近者山東士人來
者咸道上黨之政軍士兵吏士詳男子畝婦人桑老者養孤者庇
上下一切罔有紕事曁乎政庭則將軍不知尊布衣不知卑諸侯
之驕久矣是以高才之人不忍及門仁政不施久矣是以暴亂不
止若此者將軍是行仁政來高才苟行仁政來高才若非止暴亂
尊九廟峻中興復何汲汲如是邪在漢伯通在晉牢之二人功力
不寡一旦誅死人豈冤之符秦相猛將終戒視後禍大唐太尉房
公忍死表止伐遼此二賢當時德業不左諸人尚死而不已蓋以
輔君活人爲事非在矜伐邀引爲心也伏惟將軍思伯通牢之所
以不終仰相猛房公之所以垂休則天下之人口祝將軍之福夀
目覩將軍盛德之形容手足必不敢加不肖於將軍之草木此乃
上下萬世烈丈夫口念心禱而求者今將軍能有之豈可容易而
棄哉大唐二百年自外叛者三十餘種大者三得其二小者亦包
裹千里燕趙魏潞齊蔡吳蜀同歡共悲手足相急陣刺死帳下死
圍悉死伏劒死斬死絞死大者三歲小或一月巳至于盡死曰忠
曰義則有父子同壇兄弟繼踵論罪則曰有某功論功則曰捨某
罪伏惟十二聖之仁一何汪汪焉天之校惡滅逆復何一切焉此
乃盡將軍所識復何云云小人無位而謀當死罪某恐懼再拜
上招討宋將軍書羅隱
朝廷以簡陵九年彭虺肆螫而東南一臂爲之枯耗其後吳卒以
狼山叛則東西浙之筋力殆矣自爾天子不重困百姓由是官未
實爵諸葛爽祑安文祏皆自盜而昇朝序也所以不幸者江南水
鍾陵火㳂淮饑汴滑以東螟故無賴輩一食之不飽一衣之不覆
則磨寸鐡挺白棒以望朝廷姑息而王仙芝尚君長等凌突我廬
壽燖剥我梁宋天子以蟣虱痒痛不足搔爬因處分十二州取將
軍爲節度非方鎮之無帥非朝廷之乏人蓋以將軍跳出隴右不
二十餘年三擁節旄謂將軍必能知恩用命耳今聞羣盗已拔睢
陽二城大梁亦板築自固彼之望將軍其猶沸之待沃壓之待起
也而將軍朱輪大旆優游東道抑不知朝廷八十三州奉將軍侍
衛者乎復俾將軍誅翦草寇者乎昔韓之醫良而性嗇故爲人治
未嘗剔去根源所以延其疾而養其財也後有商於韓者以疽見
醫醫且欲大其疽而沽直因以藥稔之而疽潰商斃商之家表於
韓韓侯屍其族而藉其有無且二賊齧夀春㗖潁上刷亳社掠合
肥經營於梁宋其爲老者殺而少者傷驅人之婦女輦人之財貨
將軍固知之矣自將軍受命迄今三月關東之慘毒不解殺傷驅
輦之不已乃將軍爲之非君長仙芝所爲也文皇帝時衛公靖太
帝時鄭仁泰薛仁貴或戢歛不謹或伺候輜重當時憲司悉以法
繩今將軍勲業不若衛公靖之多也出師非鄭薛之敵也而橫擁
仕伍鞭撻餽運以愚度之將軍之行酷於君長仙芝之行也甚爲
將軍憂前者天子慮將軍以愛子之念復授禁秩俾在軍前則朝
廷寵待將軍倚望將軍也俱不淺矣苟將軍勠力以除暴推誠以
報國今其時也無使躡韓之醫
上韓舍人行軍書吳武陵
朝廷命將自數十百年未有此重然始命之重而終責之固重矣
今丞相主也刑部以宣慰爲名乘生殺之機制善敗之略獨在閤
下閤下可使諸侯盡附餘寇必誅以快天子之心哉若曰吾獨主
降者與其縣邑耳則是一王官之事又非相國與朝之大賢所宜
降也若曰吾將以法令齊之則是韓弘之法令嚴肅已過不可加
也若曰吾以闕庭之威劫之俾諸將懼而前鬪則在下數行之語
決行之耳又不必躡踵而推捽項而驅也若曰吾親視其師有不
用命者則奪其符而易置幕府則宜有素定不可臨事而待聞也
若曰吾將將彼三將督進六萬以誅寇則其軍各從其帥帥之命
也吾未嘗撫循其人又將何以結其心而求其死哉獨曰賊重吾
德義必來降此蓋萬一也脫不如旨其將何圖嗚呼國之理亂在
此行矣得其畫則兩河不足平河湟不足復失其策則天下之事
自此繁矣豈不惜哉丞相尊重素狎武陵之言輕而不能盡行時
益恐不盡願梗槪其旨於閤下夫兵機若神應事立斷千里之外
必待奏聞而后行事亦變矣誠願丞相宜密請勑旨事無巨細行
而後聞又宜奏取中人嘗所不快者爲監軍以一之即歸素所快
者於内爲吾地則用隂符五賊之術以傾諸侯即復出絹八九十
萬以賞給士大夫誠然矣則孰不爲丞相之人旣獲腰領則以朝
命命三將爲三陣旣定則明斥候擊牛高會潛授緣邊諸將以實
期又公以三期紿賊令辯士持一函書賜元濟及其將士以全活
彼必降矣適不如料則一日快進必次於城下此大略也夫臨機
制變又何可數昔司馬宣王征孟達則八道急攻征公孫文懿則
捨其銳而趨其虚緩以撓各從其利也夫禽之制在氣顧吾之法
令何如耳昔蕭王以千人劉牢之以八百人高隆以三千五百人
謝玄以五千人劉𥙿以二千五百人是皆立鴻勲成大業矣夫就
世務者在結人心結人心者在吾所以張其形勢也方聞紀綱之
僕者三百人軍令苟行亦足以塞諸侯之望奪羣宼之心歸六萬
人之志矣使賊不爲則己爲則必决死於一戰以延其命願閤下
無事迫速愼出令拔竒士而已昔先主所以分蜀而帝者獨以長
短之權傾曹公耳誠使諸侯以嚴暴吾以寬厚收之諸侯以殺戮
吾以禮義懷之彼有所短吾見其長彼有所乏吾施其餘則事何
不濟功何不成書不可盡尋當面策
上李太尉論北邊事啓杜牧
某啓伏以聖主垂衣太尉當軸威德上顯和澤下流諸侯無異心
百姓無怨氣星辰順靜日月光明天業益昌聖統無極旣功成而
理定實道尊而名垂今則未聞縱東山之遊樂後園之醉惕惕若
不足兢兢而如無豈不以邊障尙驚殊虜未殄防其入寇猶須徵
兵伏以迴鶻種落人素非多校於突厥絶爲小弱今者國破衆叛
逃來漢南爲羈旅之魂食草萊之實白髮驪騂之騎凋耗已無湩
酪皮毳之資饑寒皆盡寄命雜種藏跡隂山取之及時可以一戰
今者度虜之不出者有二時去時來徊翔不決必有所在西戎巳
得要約伺其氣勢同爲侵擾此其一也心膽破壞馬畜殘少且於
美水豐草暖日廣川牧馬養習以俟強大此其二也今者徵中國
之兵與之首尾久戍則有師老費財之憂深入則有大寒瘃墮之
苦示戎狄之弱生姦傑之心今者不取恐貽後患敢以管見上干
尊重自兩漢伐虜皆是秋冬不過百日驅中國之人入苦寒之地
此時匈奴勁弓折膠童馬免乳畜肥草壯力全氣盛與之相校勝
少敗多故匈奴云漢實大國也但其人不能辛苦爾此所謂避虚
而擊實逃短而攻長至於後魏崔浩因見其理蠕蠕強盛屢犯北
邊浩請討之曰蠕蠕恃其地遠自寬已久故夏則散衆放畜秋乃
背寒向暄南來宼抄今出其慮表掩其不備大兵卒至必驚駭星
分向塵奔走牡馬護牧牝馬戀駒驅馳難制不得水草未過數日
則聚而困斃可一舉而滅矣武帝從之及全軍入境蠕蠕先不設
備民畜布野驚怖四奔莫相收攝於是分軍撲討東西五千里南
北三千里凡所俘虜及獲畜産彌漫山澤高車因殺蠕蠕種類歸
降者三十餘萬落虜遂散亂帝㳂弱水西行至涿邪山諸大將慮
深入恐有伏兵勸帝停止不追浩先勸窮追之不從後聞涼州賈
胡言若更前行三日則盡滅之矣帝深恨之以某所見今若以幽
并突陣之騎酒泉教射之兵整飭誡誓仲夏潛發計隂山與涿邪
之遠近十不一二校蠕蠕迴鶻之強弱猶如虎鼠五月節氣在中
夏則熱到隂山尚寒中國之兵足以施展行軍於枕席之上翫寇
於掌股之中軌轠懸缾湯沃晛雪一舉無類必然之策今冰合防
秋冰銷解戍行之巳久虜爲長然出爲意外實爲上策議者或云
北取黠戞令討迴鶻伏以黠戞起於别種超爲可汗必是英傑天
時必助賢材必用法令必明滅迴鶻之後便是勍敵況示之以弱
必爲所輕今者四海九州同風共貫諸侯用命年榖豐熟可以瘞
玄玉於常山孑遺人於河壠顧兹疲虜豈遺子孫伏惟太尉相公
文德素昭武功復著畫地而兵形盡見按瑣而邊事無遺唯一指
蹤即可掃跡昔漢武帝求賢也有上書不足採者輒報罷去未嘗
罪之故能羈越臣胡大興禮樂今太尉與仁聖天子同德有志之
士無不願死伏惟特寬狂狷不賜誅責生死榮幸無任感恩
重校正唐文粹卷第八十
嘉靖甲申歲太學生姑蘇徐焴文明刻于家塾
