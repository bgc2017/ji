重校正唐文粹卷第三十一
吳興姚鉉纂
文甲(揔一十三首)
帝王
踐祚四
唐高宗神堯皇帝受禪告南郊文
唐玄宗明皇帝受禪告南郊文
唐冊玄宗明皇帝文(賈曾)
唐冊肅宗宣皇帝文(賈至)
封禪二
唐高宗天皇大帝封禪文
唐玄宗明皇帝封禪文
祝壽一
唐德宗神武皇帝降誕日獻祝壽文(並侯喜)
告謝一
唐德宗神武皇帝平朱泚後告謝昊天上帝文(陸贄)
徽號二
唐武宗昭肅皇帝會昌二年上尊號玉冊文(李德𥙿)
唐武宗昭肅皇帝會昌五年上尊號玉冊文
肆赦一
唐德宗神武皇帝奉天改年大赦文(陸贄)
戒勵一
唐穆宗文惠皇帝戒勵風俗德音文(元稹)
恕死一
唐德宗神武皇帝賜李納田悅王武俊鐡劵文(陸贄)
唐高祖神堯皇帝受禪告南郊文
維有隋義寧二年五月乙巳朔二十日甲子皇帝臣某敢昭告于
昊天上帝伏以生人以來樹之司牧眷命所矚謂之大寳曆數弗
在罔或偷安故舜禹至公揖讓而興虞夏湯武兼濟干戈以定殷
周事乃殊途功成一致後之創業咸取則焉臣恭承家慶世禄降
及曰祖曰考累功累德賜履參墟建侯唐社地居戚里門號公宫
丕緒隆基足爲榮矣但有隋爽德屬饜大業饑饉師旅民胥怨咨
謫見咎徵昭干玄鑒備聞卑聽所不忍言臣恭守晉陽馳心魏闕
被首濡足拯溺救焚大舉義兵式寧區宇徵要荒之辮髮輯兆庶
之離心誓以捐軀救兹人命指陳喪亂期之乂安有功繼世無希
九五惟身與子竭誠盡力率先鋒鏑誓以無貳載蒙弘誘克濟艱
難電掃風驅廓清天邑傳檄而定岷峨拱手而平關隴西戎即敘
東夷底定非啓非贊孰能兹速尊位世嫡翊奉宗隋勠力輔政無
虧臣節值鼎祚云革天禄告移謳謌獄訟聿來唐邸人符神瑞輻
湊微躬遠近宅心華夷請命少帝知期運巳去大命有適遜位而
禪若隋之初讓德不嗣羣臣逼請今六宗乏祀七政未齊罪有所
歸恐當天譴請因吉日設壇告類祗畏上帝惠兹下民翼子謀孫
罔敢愆德則小則大無惑無違對越鴻休伏深慙懼謹遣太尉某
用薦告之禮瑞冊蒼璧香萁明粢嘉𬞞禋祀干皇皇后帝明靈降
享仍改義寧二年爲武德元年大赦天下
唐玄宗明皇帝受禪告南郊文
皇帝臣某敢以玄牡昭告干皇皇上帝上皇厭理萬機凝情太古
釋兹重負與道優游宇宙不可以無君宗社不可以無主恭惟曆
數猥當虚薄懼忝帝位固辭不免遂膺大禮以馭下人敬擇元日
告類上帝惟神敷祐四海永綏天極
唐冊玄宗明皇帝文賈曾
朕以寡昧虔奉鴻休本殊王季之賢早達延州之節昔者聖曆巳
讓皇嗣之尊曁至神龍終辭大弟之授豈惟衣冠所覩抑以兆庶
咸知頃屬國步禾夷時艱主幼大業有綴旒之懼寶位深墜地之
憂議迫公卿遂司契象日愼一日以至于今一紀之勞勤亦至矣
萬邦之俗化漸行矣將成夙願脫屣寰區昔堯之禪舜惟能是與
舜以命禹匪私其親神器之重允歸公授皇太子某有大功於天
地定阽危於社禝温文旣習聖敬日躋委之監撫巳移年歲時政
益明庶工惟序朕之知子庶不負時曆數在躬宜陟元后可令即
皇帝位有司擇日授冊朕方比跡洪古希風太皇神與化遊思與
道合無爲無事豈不美歟王公百寮宜識朕意
唐冊肅宗宣皇帝文賈至
維天寶十五載歲次丙申月戊子朔二十一日戊申太上皇若曰
咨爾元子某惟天爲大惟人君則之順乃德故舜禹揖讓而履皇
桎咈乃道故丹朱商均不能保鴻業是以啓有惠迪而夏嗣焉隋
有亂紀而唐受焉五聖之御㝢皆以勤儉兢業日愼一日故能享
祚長久垂慶無窮洎于六葉恭位四海厭于勤倦𬗟募汾陽將保
静頤神思我烈祖玄元之道是用命爾元子當位嗣統於戲爾有
忠孝之誠極于君父爾有友愛之義信于兄弟爾有仁恕之行通
于神明爾有戡難之才彰于兆庶予懋乃懿德嘉乃神武天之曆
數在爾躬汝惟推誠禍亂將冀爾永清汝惟從諫宗社將冀爾復
寧佞言惟疵直言惟師任賢勿貳去邪勿疑民非后孰治后非賢
罔與守邦欽哉愼乃有位無忝我祖宗之丕烈矣
唐高宗天皇大帝封禪文
嗣天子臣某敢昭告于昊天上帝有隋運屬顚危數窮否塞生靈
塗炭鼎祚淪亡高祖仗黃鉞而救黎元錫玄圭而拯沈溺太宗功
宏鍊石定區宇於再麾業壯斷鼈飲滄海而一息臣忝奉餘緒恭
承積慶遂得崐山寢燎炎海澄波雖乃業茂宗祧斯實降靈穹昊
今謹告成東嶽歸功上玄大寶克隆鴻基永固凝薰萬姓陶化八
紘
唐玄宗明皇帝封太山王牒文
有唐嗣天子臣某敢昭告于昊天上帝天啓李氏運興土德高祖
太宗受命立極高宗升中六合殷盛中宗紹復繼體不定上帝眷
祐錫臣忠武底綏内難推戴聖父恭承大寶十有三年欽若天意
四海晏然封祀岱嶽謝成于天子孫百禄蒼生受福
唐德宗神武皇帝降誕節獻壽文侯喜
維孟夏十四日天降皇帝之辰羣臣感覆燾之恩朝明庭而獻萬
壽者外盡四海罔有不至時臣亦幸在京師無因緣以陪進竊自
思念其感恩受賜與羣臣無異徒以其身之卑賤至願莫伸如瘖
者欲言躄者欲趨乃作降誕日獻壽文一篇恭置于康莊之衢其
辭曰
未有人云則有彼天千變萬化兮道無常全高明運轉兮與人下
焉聖人法象兮則相永年自我自度兮祗畏乾乾天受降福兮與
人下焉臣今敢獻壽如天博厚配天兮其誰則地含容光大兮無
與二山澤藏寶兮富有無旣聖人體順兮不愛其利自我自誠兮
其他至地至地不測兮生物咸遂臣今敢獻冨如地日出輝輝兮
風來薰薰甘露霡霂兮卿雲氛氲民曰五星兮生乎今辰愛我則
君何以慶兮無稱其恩榮華富貴兮子子孫孫臣敢獻福兮如所
聞
唐德宗神武皇帝平朱泚後告謝昊天上帝祝冊文
陸䞇
維貞元元年云云嗣天子臣敢昭告于昊天上帝顧惟寡昧不克
明道丕膺眷命俾作神主常恐獲戾上帝橫災下民兢兢業業夙
夜祗畏居位五祀德馨蔑聞皇靈不歆是用大儆殷憂播蕩踰歷
三時誠懼烈祖之耿光墜而不耀側身思咎庶補將來上帝顧懷
誘衷悔禍勦兇慝之凌暴雪神人之憤恥舊物不改臣心載新兹
乃九廟遺休兆人介福以臣之責其何解焉間屬寇虞久稽告謝
今近郊甫定長至在辰謹以玉帛犠牲粢盛庶品冀憑禋燎式薦
至誠太祖景皇帝配神作主尚饗
唐武宗昭肅皇帝會昌二年上尊號玉冊文李德𥙿
維會昌二年歲次壬戌四月乙丑朔十四日戊寅攝太尉光禄大
夫守司空兼門下侍郎同中書門下平章事臣德裕銀青光禄大
夫守尚書左僕射兼中書侍郎同中書門下平章事臣珙銀青光
禄大夫守中書侍郎同中書門下平章事臣李紳及文武百官金
紫光禄大夫檢校司徒兼太子太保臣僧孺等六千五百七十四
人言臣聞羲皇首太古之號成湯顯神武之稱我高祖皇王是憲
尊名若古貽厥丕訓爲孝孫之法豈不善始善述哉矧乃巨唐受
命繼體承業理運將至大君以興昊穹所以開至聖也曩者明兩
未定帝華不協捨胤傳聖深惟至公先后所以昭天命也亦猶堯
發於唐侯文興於代邸神明之祚不其難哉伏惟皇帝陛下清明
傳鬯光耿四海玄德眞隣天休大賚日角見表氣志如神爰初定
命正心理物如辰居其極而天下無邪矣由是昭德塞違尊賢遠
佞禹不自滿成不自康罔盤于田不邇于色自閨壼以施王教由
家道而刑國風去比周覈名實擥權綱擇聖德修舊典恊誠質扢
嘉壇款太一進正臣以端治表禮故老以求讜言遠無蔽獄近無
留命祈玄祖而膏雨降祀靈岳而嘉穀登省刑罰而蓬㪍消發倉
廪而螽螟息去歲龍旂承祀大輅親郊捧玉瓉而一獻光靈來格
振金石而六變魄寶昭臨然猶古訓是學緝熙于道天文炳煥雲
漢其章温恭敬遜承太任之教和樂愷悌洽戚藩之心德風偃于
羣黎威霆動乎絶域又以敬飡不逮於長樂昭配未升於禰宫每
懷嗣徽蒸蒸而慕所以奉若慈訓對越兩儀因心立制永錫其教
寬底劉之罪興惻隱之仁迴霜收電爲之反禾及單于慕義景附
朔邊耀德戢兵謙臨是受至於備文物展國容莫不先甲而布甘
澤丁辰而廓隂翳和景晏温卿靄絪緼斯所謂神祇之心應矣天
人之際交矣於是服冕之士戴鶡之倫曁藩衛邦伯黃髮鮐背不
謀而進曰陛下玄默天睟輝光日新大矣孝熙四極爰臻誠宜玉
版温潤鏤鴻明之德神寶焜燿薦萬斯之年丕惟大典不可辭也
陛下猶謙退固拒至于三四羣臣不巳乃曰俞哉夫徧覆包含之
謂仁極深研幾之謂聖憲度著明之謂文蠻夷震懾之謂武感而
遂通之謂神無思不服之謂孝臣等不勝大願謹奉玉寶上尊號
曰仁聖文武至神大孝皇帝㐲惟陛下乾徤不息謙尊而光樂戒
其耽禽戒其荒壽乃侔於殷宗俗乃厚於成康貽燕後昆受福無
疆臣德裕等誠歡誠躍頓首謹言
唐武宗昭肅皇帝會昌五年上尊號玉冊文李德裕
維會昌五年歲次乙丑正月己酉朔一日己酉光禄大夫守太尉
兼門下侍郎同中書門下平章事臣德裕光禄大夫守尚書左僕
射兼門下侍郎同中書門下平章事臣悰朝議大夫檢校尚書右
僕射兼中書門下平章事臣李讓夷朝議大夫守中書侍郎兼戸
部尚書同中書門下平章事臣崔鉉及文武百官太中大夫太常
卿臣孫簡等六千二百二人言臣聞在昔周宣獫狁内侵四牡薄
伐以定王國則詩人大其功曁于漢宣北夷乖亂呼韓慕義郅支
遠遁則簡策著其美惟此二代稱爲中興間者開成之末星孛如
雲螟飛蔽天先帝感之黎人懼焉乃受至聖遺大投艱迄兹成功
厥有冥數伏惟仁聖文武至神大孝皇帝表應龍翼粹含乾剛神
全而正氣凝宇定而天光發智燭千里動必察微心鏡萬機物來
斯應於是五材用四維張建中和之極綴前聖之綱重樞機修法
制刑御家之理無出壼之言銷䜛邪遠巧佞斥背公之黨退好經
之人内嚴體貌增堂陛之峻外絶締交去輔車之勢古所謂受命
於天惟舜獨也巳又曰一心定而萬物服唯陛下得之曩者北狄
矜功耗蠧中國種類磐牙根柢封殖異術胏附縞衣如荼挾邪作
蠱浸淫守内倒懸不解百有餘年旣而龍祠堙滅攜國款塞質帝
女戚海疆有狼顧平城之心鯨吞咸洛之志爰命梟將搴旗刈旃
兵鏖穹廬火烈荆榛颺罽幕碎轒䡝六羸遯逃貴女生還剗滅妖
迹剿除醜類故名王結髣冠帶入臣堅昆稽首鞮譯來獻而又姦
臣放命二紀陸梁據太山之固下窺洛邑通故鋒之道旁睨近關
樹其遺孽以竊兵柄議者僉曰精甲十萬積榖十年泉魚不察湯
網宜懸陛下雄斷霆聲羣疑冰釋揚清風而掃雲鼔迅雷以破山
任馮異則拔天井而震上黨仗吳漢則發突騎而傾邯鄲壺關失
險山東奪魄屬有戍邊叛將竊發參墟人心摇蕩異議放肆陛下
臨朝而言曰二寇獲罪于天予所不捨未三旬而定晉陽纔朞年
而滅潞子不以金購狶將多降不勞師克粤首馳報非至德感物
孰能臻於此乎由是台宰百辟藩屏將帥上言曰成伐東夷而肅
愼來賀景翦七國而王室乃安莫不始於武功終致刑措將以禋
上帝薦祖宗宜受鴻名以荅玄貺陛下猶謙遜而五譲之勤請罔
巳乃屈巳以俞之雲漢爲章所以昭法度也神明其德所以成教
化也巍巍乎有功帝堯之則也勤于大道玄祖之訓也臣等不勝
大願謹奉玉冊玉寶上尊號曰仁聖文武章天成功神德明道大
孝皇帝伏惟陛下不有其名以保其成不德其功以戒其盈享殷
宗之福致周道之平熙我王度永振金聲臣德𥙿等誠歡誠躍頓
首頓首謹言
唐德宗神武皇帝奉天改年大赦陸䞇
門下致理興化必在推誠忘巳濟人不恡改過朕嗣服丕搆居臨
萬邦失守宗祧越在草莽不念率德誠莫追於旣往永言思咎期
有復於將來明徵厥初以示天下惟我烈祖邁德庇人致俗化於
和平拯生靈於塗炭重熙積慶垂二百年伊爾卿尹庶官洎億兆
之衆代受亭育以迄于今功存于人澤及於後肆予小子獲纉鴻
業懼德不嗣罔敢怠荒然以長於深宫之中暗於經國之務積習
易溺居安忘危不知稼穡之艱難不察征伐之勞苦澤靡下究情
不上通事旣擁隔人情疑阻猶昧省已遂使興戈徵師四方轉運
千里賦車籍馬遠近搔然行齎居送衆庶勞止或一日屢交鋒刃
或連年不解甲胄祝奠乏主室家靡依死生流離怨氣凝結力役
不息田菜多荒暴命峻於誅求疲甿空於杼軸轉至溝壑離去鄕
閭邑里丘墟人煙斷絶天譴於上而朕不寤人愁於下而朕不知
馴致亂階變興都邑賊臣乘舋肆逆滔天曾莫愧畏敢行凌逼萬
品失序九廟震驚上辱於祖宗下負於黎庶痛心&KR0804;皃罪實在余
永言愧悼若墜淵谷賴夫天地降祐人神叶謀將相竭誠瓜牙宣
力屏除大盜載張皇維將弘永圖必希新命朕晨興夕惕唯念前
非乃者公卿百寮累抗章䟽擬以徽號加于朕躬固辭不獲俯遂
輿論昨因偱省良用矍然體隂陽不測之謂神與天地合德之謂
聖顧惟淺昧非所宜當文者所以化成武者所以定亂今化之不
被亂是用興豈可更徇羣情苟應虚美重予不德祗益懷慙自今
巳後中外所上書奏不得更稱聖神文武之號夫人情不常繫於
時化大道旣隱亂獄滋豐朕旣不能弘德導人又不能一法齊衆
苟設密網以罪非辜爲之父母實增愧悼今上元統曆獻歲發生
宜革紀年之號式敷在宥之澤與人更始用荅天休可大赦天下
改建中五年爲興元元年自正月一日昩爽巳前大辟罪巳下罪
無輕重咸赦除之李希烈田悅王武俊李納等有以忠勞任膺將
相有以勲舊繼守藩維朕撫馭乖方信誠靡著致令疑懼不自保
安兵興累年海内搔擾皆由上失其道下罹其災朕實不君人則
何罪屈已弘物予何愛焉庶懷引慝之誠以洽好生之德其李希
烈田悅王武俊李納及所管將士官吏等一切並與洗滌各復爵
位待之如初仍即遣使分道宣諭朱滔雖與賊泚連坐路遠未必
同謀朕方推至誠務欲弘貸如能效順亦與惟新其河南河北諸
軍兵馬並宜各於本道自固封疆勿相侵軼朱泚大爲不道棄義
蔑恩反易天常盜竊名器暴犯陵寢所不忍言獲罪祖宗朕不敢
赦其應被朱泚脅從將士官吏百娃及諸色人等有遭其扇誘有
迫以兇威苟能自新理可矜宥但官軍未到京城巳前能去逆效
順及散歸本道者並從赦例原免一切不問天下左降官即與量
移近處巳量移者更與量移流人配隸及罰鎮效力幷緣罪犯與
諸使驅使兼别敕於諸州縣安置及得罪人家口未許歸者一切
放還應先有痕累禁錮反逆緣坐承前恩赦所不說者並宜洗雪
亡官失爵放歸勿齒者量加收敘人之行義或未必兼搆大厦者
方集於羣材建竒功者不限於常撿苟在適用則無棄人況黜免
之徒沈鬱頗久朝過夕用勿拘常例諸軍諸道赴奉天及進收京
城將士等或百戰摧敵或萬里勤王扞固金城驅除大憝赴危難
者其節著復社稷者其業崇我圖爾功特加彝典錫名疇賦永永
無窮宜並賜名奉天定難功臣身有過犯遞減罪三等子孫有過
遞減罪二等當戸應有差科使役一切蠲免其功臣巳後雖衰老
疾患不任軍旅當分糧賜並宜全給身死之後十年仍迴給家口
其有食實封者子孫相繼代代無絶其餘敘錄及功賞條件待收
京日並准去年十月七日十一月十四日敕處分諸道諸軍將士
等久勤扞禦累著功勲方鎮克寧惟爾之力其應在行營者並超
三資與官仍賜勲五轉不離鎮者依資與官賜勲三轉其累加勲
許迴授周親内外文武官三品已上賜爵一級四品已下各加一
階仍並賜勲兩轉見危致命先哲攸貴掩骼埋胔禮經所先雖效
用而或殊在惻隱而何閒諸道兵士有死王事者各委所在州縣
急遞送歸本管官爲葬祭其有因戰陣殺戮及擒獲伏辜曝骨鄕
原者並委所在逐近便收葬應緣流貶及犯罪未葬者並許其家
各據本官品以禮收葬自頃軍旅所給賦役繁興吏因爲姦人不
堪命咨嗟怨苦道路無聊汔可小康與之休息其墊陌及稅閒架
竹木茶&KR0238;攉鐡等諸色名目悉宜停罷京畿之内屬此寇戎攻劫
焚燒靡有寧室王師仰給人以重勞特宜減放今年夏稅之半朕
以兇醜犯闕遽用干征爰度近郊息駕兹邑供儲克辦師旅攸寧
式當襃旌以志吾過其奉天宜昇爲赤縣百姓並給復五年尚德
者教化之所先求賢者邦家之大本永言兹道夢想增懷而澆薄
之風趨競不息幽棲之士寂寞無聞蓋誠所木孚故求之不至天
下有隱居行義才德高遠晦蹤丘園不求聞達者委所在長吏具
名聞奏當備禮邀致諸色人中有賢良方正直言極諫及博通墳
典達於教化并識洞韜略堪任將帥者委常參官及所在長吏聞
薦天下孤老鰥寡惸獨不能自活者並委州縣長吏量事優䘏其
有年九十已上者刺史縣令就門存問義夫節婦孝子順孫旌表
門閭終身勿事大兵之後内外耗竭貶食省用宜自朕躬朕當節
乘輿之服御絶宫室之華飾率巳師儉爲天下先諸貢獻自非供
宗廟軍國之用一切並停應内外官有冗員及百司不急之資委
中書門下即商議條件停減奏聞布澤行賞抑惟舊章今以餘孽
未平帑藏空竭有乖慶賜深愧于懷赦書有所未該者所司類例
條件聞奏
唐穆宗文惠皇帝戒勵風俗德音文元稹
敕朕聞昔者卿大夫相與譲於朝士庶人相與譲於齒周成王刑
措不用漢文帝恥言人過眞理古也朕甚慕焉中代以還爭端斯
起掩抑其言則專蔽誘掖其說則欺誣自非責實循名不能彰善
癉惡故孝宣必有敢告乃下光武不以詭辭遽行語稱訕上之非
律有匿名之禁皆所以防三至之毁重兩造之明是以爵人於朝
則皆勸刑人於市則皆懼罪有歸而賞有事也末俗偷巧内荏外
剛卿大夫無進思盡忠之誠多退有後言之謗士庶人無切磋琢
磨之益多銷鑠浸潤之䜛進則䛕言謟笑以相求退則羣居狎處
以相識留中不出之請益發其隂私公論不容之詞實生於朋黨
擢一官則曰恩皆自我黜一職則曰事出他門比周之跡已彰尚
矜介特由徑之蹤盡露自謂貞方居省寺者不能以勤恪莅官而
曰務求簡易提紀綱者不能以凖䋲撿下而曰密奏風聞獻章䟽
者更相是非備顧問者互有憎愛苟非秦鏡照膽堯羊觸邪時君
聽之安可不惑參斷一謬俗化益訛禍發齒牙言生枝葉率是道
也朕甚憫焉我國家貞觀開元同符三代風俗歸厚禮譲並行兵
興已來人散久矣姑欲導之以德不欲驅之以刑然而信或未孚
理有未至曾無恥格益用彫刓小則綜覈之權見侵於下輩大則
機密之重旁撓於薄徒尚念因而化之亦旣去其尤者而宰臣等
懼其寖染未克澄清備引祖宗之書願垂戒勵之詔遂申教告頗
用殷勤各當自省厥躬與我同底于道凡百多士宜體朕懷
唐德宗神武皇帝賜李納田悅王武俊鐡劵文陸䞇
維興元元年歲次甲子正月癸酉朔二日甲戌皇帝咨爾具官某
嗚呼君者所以撫人失於所撫則叛下者所以奉上乖於所奉則
刑各當其理德用不擾各違其分亂於是生朕德薄化淺昧於君
道罔知省已姑務眚人是以徵師徂征連歲靡息惟爾以誠志之
不達反仄于厥衷阻衆興戎結舋拒守豈非上失其所撫而下失
於所奉歟書曰萬方有罪罪在朕躬我實不德兆民非咎俾廢其
生業離其室家陷於困窮死於戰陣老病失養孤惸靡依怨結蒼
旻感傷和氣朕爲人父母得不愧於心哉晨興以思夕惕以悼粤
自嗣位迄今六年天將悔禍朕方覺悟爾亦知之衆心厭亂思以
保安叶於朕懷若膺符契非天地合德人神合謀將茂育羣生則
何以臻此朕是用上順天意俯從人心滌爾疵瑕復爾爵位坦然
靡阻君臣如初功載鼎彝名藏王府子孫代代爲國勲臣河山帶
礪傳祚無絶朕方布大信承天子人若食其言何以享國於戲其
祗若明命用保無疆之休
重校正唐文粹卷第三十一
