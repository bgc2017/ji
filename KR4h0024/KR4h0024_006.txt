重校正唐文粹卷第六
吳興姚鉉纂
古賦已(揔一十首)
名山二
華山賦(楊敬之)霍山賦(皮日休)
華卉草木八
牡丹賦(舒元輿)長樂花賦(蘇頲)
桃花賦(皮日休)秋蓮賦(宋之問)
荔枝賦(張九齡)瑞橘賦(李德𥙿)
伐櫻桃樹賦(蕭穎士)𣏌菊賦(陸龜蒙)
華山賦楊敬之
嶽之初成二儀氣凝其閒小積焉爲丘大積焉爲山山之大者爲
嶽其數五余尸其一焉嶽之尊燭日月居乾坤諸山並馳附麗其
根渾渾河流從南而來自北而奔始射九嵕荆巫梁岷道之云遠
兮徒遥而賓嶽之形物類不可階其上無齊其傍無依與之千仞
爲榮抑之千仞不爲卑天雨初霽三峯相差虹蜺出其中來飲河
湄特立無朋似乎賢人守位北面而爲臣望之如雲就之如天仰
不見其巔肅阿芊芊蟠五百里當諸侯田嶽之作鬼神反覆蛟龍
不敢伏若歲大旱鞭之朴之走之馳之甘雨瀾漫百川東逝千里
而散噫氣蹶然怒乎巖幽漸于人閒其聲瀏瀏嶽之殊巧旣不可
窮見乎中天挲挲而掌峨峨而蓮起者似人伏者似獸拗者似池
洼者似曰欹者似弁呀者似口突者似距翼者似抱文乎文質乎
質動乎動息乎息鳴乎鳴默乎默上上下下千品萬類似是而非
似非而是其乃繕人事余安得畢議今作帝耳目相其聦明下矚
九州在宥羣生初太易時其人俞俞其主人者始乎容成卒乎神
農中間數十君姓氏可稱其徒以飲食爲事未有仁義時哉時哉
又曷足莅是後敬乎天成乎人者必闢其心假其神與之齡降其
仁故軒轅有盛德蚩尤爲賊生物不遂軒轅用力大事不可獨治
降以后牧三人有心烈火就撲其子之子其孫之孫咸明且仁雖
德之衰物亦處宜繇夏以降湯發仁以王癸受暴以亡甲釗戊誦
不敢有加惟道其常享國遊長天事著矣莫見乎高而謂乎茫茫
余受帝命億有萬歲而不敢怠遑臣贊之曰若此古矣祖矣大矣
廣矣富矣庶矣駭矣怖矣上古之事粗知之矣而臣之言又聞之
矣然起居於上宫室於上如此之久矣其所見何如也曰見若咫
尺田千畒矣見若環堵城千雉矣見若杯水池百里矣見若蟻垤
臺九層矣醯雞往來周東西矣蠛蠓紛紛秦速亡矣蜂窠聮聮起
阿房矣俄而復然立建章矣小星弈弈焚咸陽矣纍纍繭栗祖龍
藏矣其下千載改更興壞悲愁辛苦循其上矣臣又聞曰古有封
禪今讀書者云得其傳云失其傳言語紛綸於神何如也曰若知
之乎聞聖人撫天下哀天下旣信於天下則因山嶽而質于天不
敢多物若秦政漢徹則牽肉以奉祭祀啚福其巳則廟祠相望壇
墠迆邐盛氣臭夸金玉取薪以燔積灰如封天下怠矣然慊慊不
足秦由是薙漢由是弱明天子得賢者在位能者在職廟堂之上
垂衣裳而巳其於封禪存可也亡可也
霍山賦(并序)皮日休
臣日休以文爲命士所至州縣山川未嘗不求其風謠以頌其文
幸上發輶軒使得採以聞六年至壽之駢邑曰霍山山故嶽也邑
贅于阯至之二日離邑一舍望乎嶽將頌之文也及見之則目乎
戇手乎嚲心乎竦神乎瞀始欲狂其文寫其狀如丹青之不差也
頌其風文其謠如金石之永播也旣而其精怯然搏敵躁然械囚
紛然棼絲怳然墮空浩然涉溟幽然久疹則知才智之劣如耄而
加疾將杖而奔者於戲霍山之靈哉霍山之靈哉將閼於神而愚
之邪抑有所逹而託之邪其辰旣浹其精忽渝怯然而勝躁然而
敵紛然而靜怳然而安浩然而濟幽然而愈如壯而能決將陣而
能敵者於是狂其文寫其狀辭曰
太始之氣有清有濁結濁爲山峻清爲嶽其山厥臣其嶽惟君惟
南之鎮曰霍爲尊嶽之大與地角壯與天勍勢荆豫華嵩靑沂兖
岱如垤而秀如塊而銳嶽之高千仞萬仞蒼蒼茫茫日月相避其
光望之數百里外爲天棟梁嶽之尊端然御極竦然正位靜然而
聽凝然而視其體當中如君之毅其屬者如駢其拇如枝其指若
卑其儀若肅其位嶽之氣其秀爲春其清若秋其翠如雲雲不能
麗其色如煙煙不能鮮若雨收氣爽丹青滿天嶽之靈其神不朕
其報如響若雨用淫嶽能廓之若歲用旱嶽能澤之嶽之德生之
育之煦之和之開蘤(音蒍)染卉淒淒迷迷藻繢數百里嶽之形有雲
騖騖其勃如怒有泉烈烈其來如決叱豐隆奔列缺轟然霹靂天
地俱裂嶽之異狀其勢如危或不可支若不可維或仰而呀有如
吮空或俯而拔有如攫地其曉而東有如貫日其暮而西有如孕
月有水而脉有石而骨有洞而腹有崿而節或銳而勵或斷而截
或廻而馳或低而折其經之怪之祥之詭之千種萬類繄不可得
而詳記因神狂不能自主殆而寐夢一人絳衣朱冕怪貌魁形曰
余祝融之相也夫霍山君之故治也爾賦之誠形矣勝矣怪矣典
矣然義有不備帝俾余莅夫古有五嶽霍居其一所以五嶽相邇
者唐虞之帝五載一廵狩一載而徧上以覲侯下以存民侯有治
者陟不治者黜民有冤者平窮者濟洎唐虞巳降皆燔柴于霍我
帝用饗其禮至周旦冊而命我與諸嶽星列中國自漢之後乃易
我號而歸于衡故祝融遷都命余守霍今聖天子越唐邁虞而廢
廵罷狩余之封内有可陟可黜可平可濟者是聖天子無由知之
爾能以文請執事之逹者易衡之號以歸於我請天子復唐虞黜
陟之義故爾之將賦余閉遏爾懷而不爾文帝曰有衡旣遠有狩
必勞惟霍之邇斯號可復賦者有能言胡不俾帝命余錫爾文爾
無忘也臣曰請惟神命旣覺而書嗚呼異哉
牡丹賦(并序)舒元輿
蓋遁乎深山自幽而芳以爲貴重所知花則何遇焉天后之鄕西
河也精舍下有牡丹其花特異天后歎上苑之有闕因命移植焉
由此京國牡丹日月寖盛今則自禁闥洎官署外延士庶之家瀰
漫如四瀆之流不知其止息之地每暮春之月遨遊之士亦上國
繁華之一事也近代文士爲歌詩以詠其形容未有能賦之者余
獨賦之以極其美或曰子常以丈夫功業自持今則肆情於一花
無乃猶有兒女之心乎余應之曰吾子獨不見張荆州之爲人乎
斯人信丈夫也然吾觀其文集之首有荔枝賦焉荔枝信美矣然
亦不出一果所與牡丹何異哉但問其所賦之旨何如吾賦牡丹
何傷焉或者不能對余遂賦以示之
圓玄瑞精有星而景有雲而卿其光下垂遇物流形草木得之發
爲紅英英之甚紅鍾乎牡丹拔類邁倫國香欺蘭我研物情次第
而觀暮春氣極綠苞如珠清露宵偃韶光曉駈動蕩支節如解凝
結百脉融暢氣不可遏兀然盛怒如將憤洩淑色披開照曜酷烈
美膚膩體萬狀皆絶赤者如日白者如月淡者如赫殷者如血向
者如迎背者如訣坼者如語含者如咽俯者如愁仰者如悅䮍者
如舞側者如跌亞者如醉曲者如折密者如織疎者如缺鮮者如
濯慘者如别初朧朧而下上次鱗鱗而重疊錦衾相覆繡帳連接
晴籠晝薰宿露宵裛或灼灼騰秀或亭亭露竒或颭然如招或儼
然如思或帶風如吟或泫露如悲或重然如縋或爛然如披或迎
日擁砌或照影臨池或山雞巳馴或威鳳將飛其態萬萬胡可立
辨不窺天府孰得而見乍疑孫武來此教戰其戰謂何搖搖纖柯
玉欄風滿流霞成波歷階重臺萬朵千窠西子南威洛神湘娥或
倚或扶朱顔色&KR0755;各衒紅釭爭顰翠蛾灼灼夭夭逶逶迤迤漢宫
三千豔列星河我見其少孰云其多弄彩呈妍壓景駢肩席發銀
燭爐昇絳煙洞府眞人會于群仙晶熒往來金釭列錢凝睇相看
曾不晤言未及行雨先驚旱蓮公室侯家列之如麻咳唾萬金買
此繁華遑恤終日一言相誇列幄庭中步障開霞曲廡重梁松篁
交加如貯深閨似隔牎紗髣髴息嬀依俙舘娃我來觀之如乘仙
槎脉脉不語遟遟日斜九衢遊人駿馬香車有酒如澠萬坐笙歌
一醉是競孰知其他我案花品此華第一脫落羣類獨占春日其
大盈尺其香滿室葉如翠羽擁抱櫛比蘂如金屑䊋飾淑質玫瑰
羞死芍藥自失夭桃歛跡穠李慙出躑躅宵潰木蘭潛逸朱槿灰
心紫薇屈膝皆讓其先敢懷憤嫉煥乎美乎后土之産物也使其
華之如此而偉乎何前代寂寞而不聞今則昌然而大來曷草木
之命亦有時而塞亦有時而開吾欲問汝曷爲而生哉汝且不言
徒留翫以徘徊
長樂花賦(并序)蘇頲
蜀太守庭際有紫華草秋中始繁英露洗冬早尚直本霜封蕪雜
大同於衆卉盛衰小異於羣物余訝而未識吏或告余曰此長虞
所賦蜀長樂花也故心暗賞焉因口授書吏遂墨而成作恨不見
古人所爲得髣髴其旨爾
夫長者以短長之形度其長則至美夫樂者以哀樂之類同其樂
則至喜長也樂也吾安得而閒之嘉纖植之並用偉令名兮在兹
徒見其豐族苯䔿高標璀璨莖丹外而縞中葉縹分以紅貫綴禄
穎之重疊索紫蕤之瀾漫迫而象之君子其常或微或章聳危冠
兮䙬若綬默退靜其何望遠以意之佳人欲翔炫炫煌煌重羅綺
兮撲瑶翠蹇來思而未嘗匪以幽兮自直匪以直兮自藏匪以晩
兮自耀匪以耀兮自強文濁露之均灑庇清舒之泛光本無嫌於
散地甘有寓於殊方然則太液初滿上林新霽䒠茸灼爍萬品千
計搖瑞色而涵芝雜竒葩而轉蕙孰與夫玉堂金閤之徧賞白日
青春之特麗歲不與兮時向蘭風蕭蕭兮夜漫漫賓遠鴻於沙塞
叫離鶴於江干君曾不見三月華矣盡林閒之槁木千霜殞矣亦
庭下之枯蘭懿此常度凌於早寒假春期而不彩雖秋令而不殘
衝雨霰之飛薄任雲山之險難芳弗珍於靃靡節恒慕於檀欒吾
則知樹背之奚託傾心之可安如後凋之是貴罔獨立其誰觀文
學掾起而爲亂曰白露瀼瀼何草不黃紫華灼灼生君之堂彼不
伐兮秋自翳時或珍兮君是惠彤庭赫兮朱草駢交屈軼兮友賓
連伊榛莽而荒此君曷爲而賦旃
桃花賦皮日休
余常慕宋廣平之爲相貞姿勁質剛態毅狀疑其鐡腸與石心不
解吐婉媚辭然覩其文而有梅花賦清便富豔得南朝徐庾體殊
不類其爲人也後蘇相公味道得而稱之廣平之名遂振嗚呼夫
廣平文才未爲是賦則蘇公果暇知其人哉將廣平困於窮阨於
躓然強爲是文邪日休於文尚矣狀花卉體風物非有所諷輒抑
而不發因感廣平之所作復爲桃花賦其辭曰
伊仰氏之作春也有豔外之豔華中之華衆木不得融爲桃花厥
花伊何其美實多臺隷衆芳緣飾陽和開破嫰萼壓低柔柯其色
則不淡不深若素練輕茜玉顔半&KR0755;若夫美景妍時春含曉滋密
如不幹繁若無枝妦妦婉婉夭夭怡怡或俛者若想或閑者如癡
或向者若步或倚者如疲或温黁而可薰或婑媠而莫持或幽柔
而旁午或撦冶而倒披或翹矣如望或凝然若思或弈偞(音葉)以作
態或窈窕而騁姿日將明兮似喜天將慘兮若悲近榆錢兮䊋翠
靨映楊柳兮顰愁眉輕紅拖裳動則䮍香宛若鄭袖初見吳王夜
景皎絜閧(胡弄切)然秀發又若常娥欲奔明月蝶散蜂寂當閨脉脉
又若妲已未聞裂帛或開故楚豔豔春曙又若息嬀含情不語或
臨金塘或交綺井又若西子浣紗見影玉露厭浥妖紅墜濕又若
驪姬將譖而泣或在水濱或臨江浦又若神女見鄭交甫或臨廣
筵或當高會又若韓娥將歌歛態微動輕風娑娑暖紅又若飛燕
舞于掌中半霑斜吹或動或止又若文姬將賦而思丰茸旖旎互
交遞倚又若麗華侍宴初醉狂風猛雨一陣紅去又若襃姒初隨
戎虜滿地春色階前砌側又若戚姬死於鞠域花品之中此花最
異以衆爲繁以多見鄙自是物情非關春意若氏族之斥素流品
秩之卑寒士他目則目他耳則耳或以昵而稱珍或以疎而見貴
或有實而花乖或有花而實悴其花可以暢君之心目其實可以
充君之口腹匪乎兹花他則碌碌我欲修花品以此花爲第一懼
俗情之橫議我曰不然爲之則巳我目吾目我耳吾耳妍蚩決於
心取捨斷於志豈於草木之品獨然信爲國兮如此
秋蓮賦宋之問
天授元年勑學士楊炯與之問分直於洛城西入閣每雞鳴後至
羽林仗閽人奏名請龜契佇命拱立于御橋之西玉池清泠紅蕖
菡萏謬履扃闥自春徂秋見其生視其長覩其盛惜其衰得終天
年而無夭折者良以隔礙仙禁人莫由窺向若生於瀟湘洞庭溱
洧淇澳即有吳姬越客鄭女衛童芳心未成採擷都盡今委以白
露順以涼風榮落有期私分畢矣斐然願歌其事久之乃述秋蓮
賦焉
若夫西城秘掖北禁仙流見白露之先降悲紅渠之巳秋昔之萏
萏齊秀芳敷競發君門閟兮九重兵衛儼兮千列綠蔕青枝緣溝
覆池映連旗以搖豔輝長劒兮陸離䟽瀍兮裂榖交流兮相沃四
繞兮丹禁三市兮承明曉而望之若霓裳宛轉朝玉京夕而察之
若霞標灼爍散赤城旣如秦女豔日兮鳳鳴又似洛妃拾翠兮鴻
驚足使瑶草罷色芳樹無情複道兮詰曲離宫兮相屬飛閣兮周
廬金鋪兮壁除君之駕兮旖旎蓮之葉兮扶疎萬乘顧兮駐綵騎
六宫喜兮停羅裾仰仙遊而德澤縱玄覽而神虚豈與夫溪澗兮
沼沚自生兮自死海坼兮江沲萬萬兮煙波泛漢女遊湘娥佩鳴
玉戲清渦中流欲渡兮木蘭楫幽泉一曲兮採蓮歌江南兮峴北
汀洲兮不極旣有芳兮蓑城長無依兮水國豈知移植天泉香飄
列仙嬌紫臺之月露含玉宇之風煙雜葩兮照燭衆彩兮相宣鳥
翡翠兮舟青翰樹珊瑚兮林碧鮮夫其生也春風盡蕩爍日相煎
夭桃盡兮穠李滅出大堤兮豔欲燃夫其謝也秋灰度管金氣騰
天宫槐疎兮井桐變搖寒波兮風颯然歸根息豔兮八九月乘化
無窮兮千萬年越人望兮巳長久鄭女採兮無由緣何深蔕之能
固何穠香之獨全别有待制楊雄悲秋宋玉夏之來兮翫早紅秋
之暮兮悲餘綠禮盛燕臺人非楚材雲霧圖兮蘭爲閤金銀酒兮
蓮作杯落英兮徘徊風轉兮衰衰入黃扉兮灑錦石縈白蘋兮覆
綠苔寒暑茫茫兮代謝故葉新花兮往來何秋日之可哀託芙蓉
以爲媒
荔枝賦(并序)張九齡
南海郡出荔枝焉每至季夏其實乃熟狀甚瓌詭味特甘滋百果
之中無一可比余往在西掖嘗盛稱之諸公莫之知固未之信唯
舍人彭城劉侯弱年累遷經于南海一聞斯談倍復嘉歎以爲甘
美之極也又謂龍眼凡果而與荔枝齊名魏文帝方引蒲桃及龍
眼相比是時二方不通傳聞之大謬也每相顧閑議欲爲賦述世
務卒卒此志莫就及理郡暇日追敘往心夫物以不知而輕味以
無比而疑遠不可驗終然永屈況士有未效之用而身在無譽之
閒苟無深知與彼亦何以異也因導揚其實遂作此賦云
果之美者厥有荔枝雖受氣於震方實禀精於火離乃作酸於此
裔爰負陽以從宜蒙休和之所播涉寒暑而匪虧下合圍以擢本
傍蔭畒而抱規紫文紺理黛葉緗枝蓊茸霮䨴環合棼纚如蓋之
張如帷之垂雲煙沃若孔翠于斯虚根所盤不高不卑陋下澤之
沮洳惡層崖之險巇彼前志之或妄何側生之見疵爾其勾芒在
辰凱風入律肇氣含滋芬敷謐溢綠穗靡靡青英苾苾不豐其花
但旨其實如有意乎敦本故微文而妙質蔕葯房而捽萃皮龍鱗
以駢比膚玉英而含津色江蓱以吐日朱苞剖明璫出囧然數寸
猶不可匹未至齒而殆銷雖瓊漿而可軼彼衆味之有五此甘滋
之不一伊醇淑之無筭非精言之能悉聞者歡而竦企見者訝而
驚佚心恚可以蠲忿口爽可以忘疾且欲神於醴露何比數於甘
橘援蒲桃而見擬亦古人之深失若乃華軒洞開嘉賓四會時當
燠煜客或煩憒而斯果在焉莫不心侈而體泰信琱盤之仙液實
玳筵之綺繢有終食於累百愈益氣而理内故無厭於所甘雖不
貪而必愛沈美李而莫取浮甘瓜而自退豈一座之所榮冠四時
而爲最夫其貴可以薦宗廟珍可以羞王公亭十里而莫致門九
重兮曷通山五嶠兮白雲江千里兮青楓何斯美之獨遠嗟爾命
之不逢每被銷於凡口罕獲知於貴躬杮何稱乎梁侯棃何幸乎
張公亦因地之所遇孰能辨乎其中哉
瑞橘賦(并序)李德𥙿
清霜始降聖上命中使賜宰臣等朱橘各三枚蓋靈囿之所植也
臣伏以渡淮爲枳由地氣而不遷吹谷生黍信陽和之有感昔漢
武致石榴於異國靈根遐布此西域柔服之應也魏武植朱橘於
雀園華實不就乃吳人未格之兆也考於前史昭晣可知豈非天
地同和羣物效祉去蠻夷之陋獲近太陽感王化之威更承膏露
草木尚爾況乎人心漢宣帝宫館山澤意有所感必使近臣賦之
臣幼學爲文忝列樞近敢稽首而獻賦曰
美南州之嘉樹受烈氣於炎德固一志於殊方遂不遷於上國貞
枝凝碧蔚湘岸之夕隂華實變黃動江潭之秋色雜丹楓於溪畔
映綠篠於巖側翡翠以之列巢鵷鶵於焉棲息雖同霑於雨露竊
自得於雕飾終獲譽於皇明豈因人之羽翼感大鈞之獨運輸造
化之玄力思六合以同風採孤根而移植播元氣以茂育諒英靈
之不測逮乎霜飛天囿風落秦川金莖炫熀於朝日玉樹青葱於
霽天峩方壼之翠㠀列靈沼之清漣上蔚檉松下秀蓀荃赩朱草
與屈軼華紫芝與賓連靈卉必植而嘉橘在焉碧葉獨潤金衣更
鮮天漢之華星焜燿閬風之珠樹粲然香若團於野露色疑炫於
江煙旣而太官獻新竒果列筵非厥苞之自遠何菲陋之莫傳樹
隱方塘比丹萍之初實盤映皎月與赤瑛而共妍東鄙孤臣謬陳
三事旣乏和羹乏用猶霑可口之味并食不割竊愧晏嬰之知捧
之以拜重感桓榮之賜庶不朽於雪霜永酬恩於天地
伐櫻桃樹賦(并序)蕭穎士
天寶八載予以前校理罷免降資廣陵太府軍事任在限外無舍
是處寓居于紫極宮之道學館因領其教職焉廟庭之右有大櫻
桃樹高累數尋條暢薈蔚攅柯比葉擁蔽風景腹皆微禽是焉栖
託頡頏上下喧呼甚適登其喬枝則俯逼軒屏中外斯隔予實惡
之懼盜窺踰因是爲資遂命伐焉儆夫在位者爾
古人有言芳蘭在門不得不鋤眷兹櫻之攸止亦在物之宜除觀
其體異脩直材非棟榦外森沈以茂密中紛錯以交亂先羣卉以
效諂望嚴霜以凋換綴繁英兮霰集駢朱實以星粲故當小鳥之
所啄食妖姬之所攀翫赫赫閟宇玄之又玄長廊霞截高殿雲褰
實吾君聿修祖德論道設教之筵宜乎蒔以芬馥樹以貞堅匪夫
松篠桂檜茞若蘭荃猗具美其在兹爾何德而居焉擢無庸之瑣
質蒙本枝而自庇汨羣林而非據專廟庭之右地雖先寢之或薦
豈和羹之正味每俯臨乎蕭牆姦回得而窺伺諒何惡之能爲終
物情之所畏於是命尋斧伐盤根密葉剥攅柯焚朝光無隂夕鳥
不喧肅肅明明曠蕩乎階軒嗟乎草無滋蔓瓶不假器苟恃勢而
將逼雖見親而益忌譬諸人事也則晉吞并於僭沃魯出逐於強
季綝峻擅而吳削倫囧專而晉墜其大者虎遷趙嗣鸞竊齊位由
履霜而莫戒聿堅冰而荐至嗚呼乃終古覆車之軌轍豈尋常散
木之足議
𣏌菊賦(并序)陸龜蒙
天隨生宅荒少墻屋多隙地著圖書所前後皆樹以𣏌菊春苗恣
肥得以採擷供左右杯案及夏五月枝葉老硬氣味苦澁旦暮猶
責兒童輩拾掇不巳人或嘆曰千乘之邑非無好事之家日欲擊
鮮爲具以飽君者多矣君獨閉關不出率空腸貯古聖賢道德言
語何自苦如此生笑曰我幾年來忍饑誦經豈不知屠沽兒有酒
食邪退而作𣏌菊賦以自廣云
惟𣏌惟菊偕寒互綠或穎或苕煙披雨沭我衣敗綈我飯脫粟羞
慚齒牙苟且粱肉蔓延駢羅其生實多爾𣏌未棘爾菊未莎其如
予何其如予何
重校正唐文粹卷第六
