重校正唐文粹卷第四十八
吳興姚鉉纂
古文庚(揔一十五首)
符命一
貞符(柳宗元)
論兵二
罪言(杜牧)原十六衛
折微十二
帝王所尚問(李翺)漢武山呼(羅隱)子高之讓
蒙叟遺意詰風(陳黯)登華旨(沈顔)
窮逹志(程晏)禹書上(劉蛻)禹書下
斷非聖人事(李商隱)讓非賢人事知道(房千里)
貞符柳宗元
負罪臣宗元惶恐言臣貶所(量移)流人吳武陵爲臣言董仲舒對三
代受命之符誠然非邪臣曰非也何獨仲舒耳自司馬相如劉向
楊雄班彪彪子固皆㳂襲嗤嗤推古瑞物以配受命其言類淫巫
瞽史誑亂後代不足以知聖人立極之本顯至德揚大功甚失厥
趣臣爲尚書郎時嘗著貞符言唐家正德受命於生人之意累積
厚久宜享年無極之義本末閎闊會貶逐中輟不克究備武陵即
扣頭邀臣此大事不宜以辱故休缺使聖王之典不立無以抑詭
類拔正道表覈萬代臣不勝奮激即具爲書念終泯没蠻夷不聞
于時獨不爲也苟一明大道施于人代臣死無所憾是用自決臣
宗元稽首拜手以聞曰
孰稱古初朴蒙空侗而無爭厥流以訛越乃奮擊鬪怒震動專肆
爲淫威曰是不知道唯人之初揔揔而生林林而羣霜雪風雨雷
雹暴其外於是乃知架巢空穴挽草木取皮革飢渴牝牡之欲敺
其内於是乃知噬禽獸咀果榖合偶而居交焉而爭際焉而鬪力
大者搏齒利者齧爪剛者決羣衆者軋兵良者殺披披藉藉草野
塗血然後強有力者出而治之往往爲曹於險阻號令起而君臣
什伍之法立德紹者嗣道怠者奪於是有聖人焉曰黃帝造其兵
車交貫乎其内一統類齊制量然猶大公之道不克建於是有聖
人焉曰堯置州牧四嶽持而綱之立有德有功有才有能者參而
維之運臂率指屈伸把握莫不統率堯年老舉聖人而禪焉大公
乃克建由是觀之厥初罔不極亂而後稍可爲(世也)以非德不樹故
仲尼敘書於堯曰克明俊德於舜曰濬哲文明於禹曰文命祗承
于帝於湯曰克寬克仁彰信兆民於武王曰有道曾孫稽揆典誓
貞哉惟兹德實受命之符以奠永祀後之妖淫嚚昏好怪之徒乃
始陳大電大虹玄鳥巨跡白狼白魚流火之烏以爲符斯皆詭譎
闊誕甚可羞也而莫知本于厥貞漢用大度克懷于有氓登能庸
賢濯痍煦寒以瘳以熙兹其爲符也而其臣妾乃下取虺蛇上引
天光推類號休用夸誣于無知之氓增以騶虞神鼎脅敺縱踊俾
東之泰山石閭作大號謂之封禪皆尚書所無有莽述承效卒奮
驁逆其後有賢帝曰光武克綏天下復承舊物猶崇赤伏以玷厥
德魏晉而下尨亂鈎裂厥符不貞邦用不靖亦罔克久駮乎無以
譏爲也積大亂至于隋氏環四海以爲鼎跨九垠以爲鑪爨以毒
燎煽以虐焰其人沸涌灼爛號呼勝蹈莫有救止於是大聖乃起
丕降霖雨濬滌蕩沃蒸爲淸氣疎爲泠風人乃漻然休然相晞以
生相持以成相彌以寧㭬斮屠剔膏流節離之禍不作而人乃克
完平舒愉尸其肌膚以達于夷途焚㭊抵掎奔走轉徙之害不起
而人乃克鳩類集族歌舞悅懌用祗于元德徒奮祖呼犒迎義旅
讙動六合至于麾下大盜豪據阻命遏德義威殄戮咸墜厥緒無
劉于虐人乃並受休嘉去隋氏克歸于唐躑躅謳歌灝灝和寧帝
庸威慄惟人之爲敬奠厥賦積藏于下是謂豐國鄕爲義廩歛發
謹飭歲丁大浸人以有年簡于厥刑不殘而懲是謂嚴威小厲而
友大生而孥愷悌祗敬用底于理凡其所欲不謁而獲凡其所惡
不祈而息四夷稽服不作兵革不竭貨力丕揚于後嗣用垂于帝
式十聖濟厥理孝仁平寬惟祖之則澤久而逾深仁增而益高人
之戴唐永永無窮是故受命不于天于其人休符不于祥于其仁
惟人之仁匪祥于天匪祥于天兹惟貞符哉未有喪仁而久者也
未有恃祥而壽者也商之王以桑榖昌以雉雊大宋之君以法星
壽鄭以龍衰魯以麟弱白雉亡漢黃犀死莽惡在其爲符也不勝
唐德之代光紹明濬深鴻厖大保人斯無彊宜薦于廟郊文之雅
詩祗告于德之休帝曰諶哉乃黜休祥之奏究貞符之奥思德之
所未大求仁之所未備以極于邦理以敬于人事其詩曰
於穆敬德黎人皇之惟貞厥符浩浩將之仁函于膚刃莫畢屠澤
熯于爨沸炎以澣殄厥凶德乃敺乃夷懿其休風是煦是吹父子
熙熙相寧以嬉賦徹而藏厚我糗糧刑輕以清俾我靡傷貽我子
孫百代是康十聖嗣于理仁后之子子思孝父易患于巳拱之戴
之神其祐爾載揚于雅承天之嘏天之誠神冥鑒于仁神之曷依
宜仁之歸濮㳂于北祝栗于南幅員西東祗一乃心祝唐之紀後
天罔墜祝皇之壽與地咸久曷從祝之心誠篤之戶協人同道以
告之俾億萬年不震不危我代之延永永毗之仁增以崇曷不爾
思有號于天僉曰嗚呼咨爾皇靈無替厥符
罪言杜牧
國家大事某不當言實言之有罪故以云生人常病兵兵祖於山
東㣧於天下不得山東兵不可死山東之地禹畫九土一曰冀州
舜以其分太大離爲幽州爲并州程其水土與河南等常重十一
二故其人沈&KR0743;多材力重許可能辛苦自魏晉巳下㣧浮羨淫工
機纖雜意態百出俗益卑弊人益脆弱唯山東敦五種本兵矢他
不能蕩而自若也復産徤馬下者日馳二百里所以兵常當天下
冀州以其恃強不循理冀其必破弱雖巳破冀其復強大也并州
力足以并吞也幽州隂慘殺也故聖人因其風俗以爲之名黃帝
時蚩尤爲兵階(阪泉今嬀川縣)自後帝王多居其地豈尚其俗都之邪自
周劣齊霸不一世晉大常傭役諸侯至秦萃銳三晉經六世乃能
得韓遂折天下脊復得趙因拾取諸國秦末韓信聮齊有之故蒯
通知漢楚輕重在信光武始於上谷成於鄗魏武舉官渡三分天
下有其二晉亂胡作至宋武號爲英雄得蜀得關中盡得河南地
十分天下有八然不能使一人渡河以窺胡至于高齊荒蕩宇文
取得隋文因以滅陳五百年間天下乃一家隋文非宋武敵也是
宋不得山東隋得山東故隋爲王宋爲霸由此言之山東三者不
得不可爲王霸者不得不可爲霸猾賊得之是以致天下不安國
家天寶末燕盜徐起出入成臯函潼閒若涉無人地郭李輩常以
兵五十萬不能過鄴自爾一百餘城天下力盡不得尺寸人望之
若迴鶻吐蕃義無有敢窺者國家因之畦河修障戍塞其術蹊齊
魯梁蔡被其風流因亦爲寇以裏拓表以表撐裏混澒廻轉顚倒
橫斜未嘗五年間不戰生人日頓委四夷日昌熾天子因之幸陜
幸漢中焦焦然七十餘年矣嗚呼運遭孝武澣衣一肉不畋不樂
自卑冗中拔取將相凡十三年乃能盡得河南山西地洗削更革
罔不順適唯山東不服亦再攻之皆不利以返豈天使生人未至
於帖泰邪豈其人謀未至邪何其艱哉何其艱哉今日天子聖明
超出古昔志於理平若欲悉使生人無事其要在先去兵不得山
東兵不可去是兵殺人無有巳也今者上策莫如自治何者當貞
元時山東有燕趙魏叛河南有齊蔡叛梁徐陳汝白馬津盟津襄
鄧安黃壽春皆戍厚兵凡此十餘所纔足自護治所實不輟一人
以他使遂使我力解勢弛熟視不軌者無可奈何階此蜀亦叛吳
亦叛其他未叛者皆迎時上下不可保信自元和初至今二十九
年間得蜀得吳得蔡得齊凡收郡縣二百餘城所未能得唯山東
百城耳土地人戸財物甲兵校之往年豈不綽綽乎亦足自以爲
治也法令制度品式條章果自治乎賢才奸惡搜選置捨果自治
乎障戍鎮守干戈車馬果自治乎井閭阡陌倉廩財賦果自治乎
如不果自治是助虜爲虐環土三千里植根七十年復有天下隂
爲之助則安可以取故曰上策莫如自治中策莫如取魏魏於山
東最重於河南亦最重何者魏在山東以其能遮趙也旣不可越
魏以取趙固不可越趙以取燕是燕趙常取重於魏魏常操燕趙
之性命也故魏在山東最重黎陽距白馬津三十里新鄕距盟津
一百五十里(黎陽新鄕並屬衛州)陴壘相望朝駕暮戰是二津虜能潰一則
馳入成臯不數日閒故魏於河南間亦最重今者願以近事明之
元和中纂天下兵誅蔡誅齊頓之五年無山東憂者以能得魏也
(田弘正袁降)昨日誅滄頓之三年無山東憂者亦以能得魏也(史憲誠來降)
長慶初誅趙一日五諸侯兵四出潰解以失魏也(田布死)昨日誅趙
一日罷如長慶時亦以失魏也(李聽敗)故河南山東之輕重常懸在
魏明白可知也非魏強大能致如此地形使然也故曰取魏爲中
策最下策爲浪戰不計地勢不審攻守是也兵多粟多敺人使戰
者便於守兵少粟少人不敺自戰者便於戰故我常失於戰虜常
困於守山東之人叛且三五世矣今之後生所見言語舉止無非
叛也以爲事理正當如此沈酣入骨髓無以爲非者指示順向詆
侵族臠語曰叛去酋酋起矣至於有圍急食盡餤屍以戰以此爲
俗豈可與決一勝一負哉自十餘年來凡三收趙食盡且下堯山
敗(郗尚書)趙復振下博敗(社良)趙復振館陶敗(李聽)趙復振故不計地勢
不審攻守爲浪戰最下策也
原十六衛
國家始踵隋制開十六衛將軍緫三十員屬官緫一百二十八員
署守分部夾峙禁省厥初歷今未始替削然自今觀之設官言無
謂者其十六衛乎本原事跡其實天下之大命也始自貞觀中旣
武遂文内以十六衛畜養武臣(襃公鄂公之徒並爲諸衛將軍)外開折衝果毅府
五百七十四以儲兵伍或有不幸方二三千里爲寇土數十百萬
人爲寇兵蠻夷戎狄踐踏四作此時戎臣當提兵居外至如天下
平一暴㪍消削單車一符將命四走莫不信順此時戎臣當提兵
居内當其居内也官爲將軍綬有朱紫章有金銀千百騎趍奉朝
謁第觀車馬歌兒舞女念功賞勞出於曲賜所部之兵散舍諸府
上府不越一千二百人(五百七十四府凡有四十万人)三時耕稼襏襫耒一時
治武騎劒兵矢禆衛以課父兄相言不得業他籍藏將府伍散田
畒力解勢破人人自愛雖有蚩尤爲師雅亦不可使爲亂耳及其
當居外也緣部之兵被檄乃來受命於朝不見妻子斧鉞在前爵
賞在後以首爭首以力搏力飄暴交捽豈暇異略雖有蚩尤爲師
雅亦無能爲叛也自貞觀至于開元末百三十年閒戎臣兵伍未
始逆篡此聖人所能柄統輕重制障表裏聖筭神術也至于開元
末愚儒奏章曰天下文勝矣請罷府兵詔曰可武夫奏章曰天下
力強矣請搏四夷詔曰可於是府兵内剷邊兵外作戎臣兵伍湍
奔矢往内無一人矣起遼走蜀繚絡萬里事五強寇(奚契丹吐蕃雲南大石國)
十餘年中亡百萬人尾大中乾成燕偏重(去聲)而天下掀然根萌燼
燃七聖旰食求欲除之且不能也由此觀之戎臣兵伍豈可一日
使出落鈐鍵哉然爲國者不能無也居外則叛(韓燕七國近者禄山僕固是也)居
内則篡(卓莽曹馬巳下是也)使外不叛内不篡兵不離伍無自焚之患將保
頸領無烹狗之論古今巳還法術最長其置府立衛乎近代巳來
於其將也弊復爲甚也人囂曰廷詔命將矣名出視之率市兒輩
蓋多賂金王負倚幽隂折劵交貨所能也絶不識父兄禮義之教
復無慷慨感槩之氣百城千里一朝得之其強傑愎㪍者則撓削
法制不使縛已斬族忠良不使違已力壹勢便罔不爲寇其隂泥
(去聲)巧狡者亦能家筭口斂委於邪倖由卿市公去郡得都四履所
治指爲别館或一夫不幸而壽則戛割生人略帀天下是以天下
每每兵亂涌溢齊人乾耗鄕黨風俗淫窳衰薄教化恩澤擁抑不
下召來災殄被及牛馬嗟乎自愚而知之人其盡知之乎且武者
任誅如天時有秋文者任治如天時有春是天不能倒春秋是豪
傑不能揔文武是此輩受鉞誅暴乎曰於是乎在某人行教乎曰
於是乎在欲禍蠧不作者未之有也伏惟文皇帝十六衛之旨誰
復而原其實天下之大命也故作原十六衛
帝王所尚問李翶
夏尚忠殷尚敬周尚文何也帝王之道非尚忠也非尚敬與文也
因時之變以承其弊而巳矣救野莫如敬救鬼莫如文救僿莫如
忠循環終始迭相爲救如火蔓而燒也人知其勝之于水矣勝于
水者土也水之潰遏其流者則必大爲之防矣故夏之政忠湯之
政敬武王之政尚文各適其宜也如武王居禹之時則尚忠矣湯
居武王之時則尚文矣禹與湯交地而居則夏先敬而殷尚乎忠
矣故適時之宜而補其不得者三王也使黃帝堯舜居三王之天
下則亦必爲禹湯武王之所爲矣繇是觀之五帝之與夏商周一
道也若救殷之鬼不以文而曰我必以夏之忠而化之是猶適于
南而北轅其到也無日矣孔子聖人之大者也若孔子王天下而
傳周其救文之弊也亦必尚乎夏道矣是文與忠敬皆非帝王之
所尚也乃帝王之所以合變而行權者也因時之變以承其弊者
也不可休而作爲之者也
漢武山呼羅隱
人之性未有生而侈縱者苟非其正則人能壊之事能壞之物能
壊之唯貴賤則殊及其壊一也前後左右之䛕佞者人壊之也窮
游極觀者事壞之也發於感寤者物壊之也是三者有一於是則
爲國之大蠧孝武承富庶之後聽左右之說窮游觀之靡乃東封
焉蓋所以祈其身而不祈其歲時也由是萬歲之聲發於感寤然
後踰遼越海勞師弊俗以至於百姓困窮者東山萬歲之聲也以
一山之聲猶若是況千口萬舌乎是以東封之呼不得以爲祥而
爲英主之不幸
子高之讓
有挈其大而舉其高以授人者彼則曰隘矣哉挈而舉者曰以吾
所得之廣大曾不若彼人之心又安可以施於彼乎於是退而悸
慄不敢以所得爲有伯成子高讓禹者非所以小黃屋之尊也夫
安九州之大據兆人之上身得意遂動適在我鮮有不以荒怠自
放者子高且欲狹禹之心而謹其取也故讓之厥後有卑宫菲食
之政
蒙叟遺意
上帝旣剖混沌氏以支節爲山嶽以腸胃爲江河一旦慮其掀然
而興則下無生類矣於是孕銅鐡於山澤滓魚鹽於江河俾後人
攻取之且將以苦混沌之靈而致其必不起也嗚呼混沌氏則不
起而人力殫焉
詰鳳陳黯
嘗得楊雄云君子在治若鳳在亂若鳳謂隱見之得宜也將欲伸
之以爲鑒迨覽其劇秦美新則有異乎是(句絶)雄仕漢遇新室之亂
旣不能去之又懼禍及乃爲斯文以媚而取容嗚呼鳳故若是邪
果若是則鳳遇繒繳而徊翔无間邪君子之仕也所以行道道之
不行也則可以明其節彼莽之不臣雄時在列宜以君臣之義興
亡之理匡救之以行其道苟畏其威愛其死則可拔簪高謝以明
其節詎有苟祿貪生徇非飾詐廣引秦過以喻惡則是稔其篡逆
也與古之持顚危死名節者背而馳也嚮者所著若鳳之說得不
爲誣鳳也哉雞常禽也暁晦而不迷其候鳳靈鳥也理亂而不知
其時邪噫言之不思有如是邪或曰古人臨危制變亦權道也雄
知莽之不可匡也故矯爲其辭姑務脫禍是亦權也何過之深歟
曰不然夫權者聖人有焉所以不失其道未見捨其道而從其權
昔仲尼仕魯以季桓子荒齊樂知其不可匡也乃去之曾不聞矯
爲其辭以求庸於魯雖仲尼日月其德人之不侔然楊雄亦慕仲
尼之教者以著書立言爲事得自易哉夫立言者豈不欲人之從
教邪且巳不能信人況求信於人乎語曰君子先言而後從之斯
言可欺也哉
登華旨沈顔
嘗讀李肇國史𥙷云韓文公登華嶽之巔顧視其險絶恐慄度不
可下乃發狂慟哭而欲縋遺書爲訣且譏好竒之過也如是沈子
曰吁是不諭文公之旨邪夫仲尼之悲麟悲不在麟也墨翟之泣
絲泣不在絲也且阮籍縱車於途途窮輙慟豈始慮不至邪蓋假
事諷時致意於此爾前賢後賢道豈相遠文公憤趣榮貪位之者
若陟懸崖險不能止俾至身危踣蹶然後歎不知稅駕之所焉可
及矣悲夫文公之旨微沈子幾晦乎
窮達志程晏
君子寧小窮而大達小人寧小達而大窮小者人之役大者人之
道也孟子論帝王之道於諸侯諸侯不志我言則去之豈不以小
窮而大達歟衛鞅論帝王之道於秦伯秦伯寐於是鞅乃易之以
霸強之術而苟容之豈不謂小達而大窮歟君子不患乎無才患
乎不知窮達之理也孟子大達遠盜蹊而遵正路者也衛鞅大窮
捨正路而趨盜蹊者也秦不知蹊以問鞅鞅指之趨盜蹊而強去
也我知盜之蹊而返然之曷若遵正路而遠盜蹊哉
禹書上劉蛻
以功不就而受誅則可謂勤民而死乎曰不然然則夏之郊也奚
不尋其先安得以鮌配曰以功不就則可謂勤民而死也以誅其
身則可謂勤其家也不怨君誅而尋父功鮌當誅也傳曰不以家
事辭王事旣其家爲天下故報其勤家於夏郊而巳矣有鮌之誅
而不廢其功禹爲其子也不得以天下而擇其功者禹爲之事鬼
神也微禹之爲子先人之罪將不食矣故其子之功由勤父嗣也
然則夏郊宜矣於是君誅其怠也而子不怨其家祭其勤也民神
弗畔蓋禹以天下不逮事其父而致孝乎鬼神云
禹書下
治天下之野見之於夏功而未見於先夏功者久矣夫八年之間
生聚非不壊也委積非不耗也帝憂則民愁樂則民喜故以憂樂
隱顯而助之帝能治其心故禹後雖以身先天下而不以一身負
天下之土石以其得治世之心易使也嗚呼必不得和心之人而
爲可以智治則豈羽山之下忍不以智獻其父者歟天下見濡手
足之禹則不見土階之上以憂樂者也故曰心治乎人也功治乎
水也其可獨禹云乎
斷非聖人事李商隱
堯去子舜亦去子周公去弟後世人以爲能斷此絶不知聖人事
者斷之爲義疑而後定者也聖人所行無疑又安用斷聖人持天
下以道民不得知聖人理天下以仁義民不得知害去其身未仁
也害去其家未仁也害去其國亦未仁也害去其天下亦未仁也
害去其後世然後仁也宜而行之謂之義子不肖去子弟不順去
弟家國天下後世皆蒙利去害矣不去則反宜然而爲之堯舜周
公未嘗疑又安用斷故曰斷非聖人事
讓非賢人事
世以爲能讓其國能讓其天下者爲賢此絶不知賢人事者能讓
其國能讓其天下是不苟取者耳湯故時非無臣也然其卒佐湯
有陞陑之役鳴條之戰竟何人哉非伊尹不可也武故時非無臣
也然其卒佐武有牧野之誓白旗之懸果何人哉非太公望不可
也苟伊尹之讓汝鳩仲虺太公望之讓太顚閎天則商周之命其
集乎故伊尹之醜夏復歸太公望之發揚蹈厲當此時雖百汝鳩
百仲虺伊尹不讓也百太顚百閎天太公望亦不讓也故曰讓非
賢人事
知道房千里
世所以爲逹者貴爵富禄威刑不勝其用珠玉不勝其計耳熟聲
口飫味目厭色斯所爲常情之大欲也世之所以窮者秩不足以
庇身禄不足以充用侮不能威辱不能刑聲色不足於耳目滋味
不甘於口舌斯所謂常情之大不欲也然而聖人汲汲於禄仕者
豈不爲是邪曰非也聖人爲人者也恒人爲已者也聖人負其資
得其地逢其時有其禄然後因其基流其德澤猶水之居高者決
而漑之其浸必廣聖人之所以爲榮者導人於仁誼然後使萬千
年載其烈光爲巍巍之德功以浹於生人者也恒人之爲已者期
於厚禄貴位位以私尊禄以私富益尊而愈驕益富而愈汰以淫
快一日之欲纔放肆於氣未絶之閒者也聖人有其時有其位行
其道以及於人無其時無其位奉其道以自飾故聖人進不爲榮
退不爲戚而常得其道恒人幸其時竊其位竭人以自足無其時
失其位任其愚以自困故恒人進以爲已榮退以爲巳辱而常天
其道孔子曰鳳鳥不至河不出圖吾巳矣夫孔子歎行已之道足
以致是而時王不用已之道道無所施非歎其身食不方丈衣不
文繡也恒人之所悲不達者率曰吾妻不能羅𥜗吾兒不得肉食
耳豈嘗少及於外物哉聖人以德澤流於人雖九命崇錫不以爲
厚以其所償果當外其身而公於天下非巳幸也恒人無毫毛以
禆於人苟幸得禄仕即逸豫以自怡以竊取偷得爲大黠其所得
幸也孔顔聖賢也豈嘗聞伐樹瓢飲以爲已辱哉姬旦亦聖人也
豈嘗聞受封攝理以爲已幸哉是知聖人之樂也内而恒人之樂
也外内故常有餘外故常不足有餘故推於人不足故取於人有
道之人麤裘索帶而人不鄙之者取其内而不取其外也若然者
富貴者文飾於外也彼之所以仁誼者質充於内也西子不華嫫
女錦縠是不能易其美惡後之君子窮於時者當思負其内而自
篤無以其外而諂人達於時者當思勉其内以自飾無以其外而
驕人苟如是庶幾乎知道矣
重校正唐文粹卷第四十八
