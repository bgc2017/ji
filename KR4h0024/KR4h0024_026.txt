重校正唐文粹卷第二十六之上
吳興姚鉉纂
表奏書䟽乙(揔九首)
政事三
諫太宗不詰難臣寮上言書(并荅詔劉洎)
論時政書(柳澤)諫太宗勤政改過書(岑文本)
傳導一
教本書(元稹)
崇儒五
請修太學書(李觀)請置詩學博士書(李行脩)
請孟子爲學科書(皮日休)
請韓文公配饗書論貢士書(舒元輿)
請太宗不詰難臣寮上言書(并荅詔)劉洎
臣聞帝主之與凡庶聖哲之與賢愚上下相懸擬倫斯絶若乃以
至愚而對至聖以極卑而對極尊徒思自強不可得也陛下降恩
旨假慈顔凝旒以聽其言虚襟以納其說猶恐羣下未敢對揚況
動神聦縱天辯飾辭以扸其理援古以排其議欲令凡庶何階應
荅臣聞皇天以無言爲貴聖人以不言爲德老君稱大辯若訥莊
生稱至道無文此皆不欲煩也是以齊矦讀書輪扁竊笑漢皇慕
古長孺陳詞此亦不欲勞也且多記則損心多言則損氣心氣内
損形神外勞初雖不覺後必爲累須爲社稷自愛豈爲性好自傷
乎竊以今日升平皆陛下力行所至欲令長久匪由辯博但當忘
彼愛憎愼兹取捨每事敦朴無非至公若貞觀之初則可矣至如
秦政強辯失人心於自矜魏文宏才虧衆望於虛說此才辯之累
較然可知矣伏願略兹雄辯浩然養氣簡彼緗圖淡焉怡目固萬
壽於南嶽齊百姓於東戸則皇恩斯畢天下幸甚
荅詔
非慮無以臨下非言無以述慮比有談論遂致煩多輕物驕人恐
由兹道形神心氣非此爲勞今聞讜言虚懷以改
論時政書柳澤
頃者因韋氏險詖姦臣同惡賞罰紊㢮綱紀紛綸政以賄成宫因
寵進言正者獲戾行殊者見疑海内寒心實將莫救賴神祇祐德
宗廟降靈天討有罪人用不保陛下叡謀神聖勇智聦明安宗社
於巳危拯黎庶於將溺今尨眉鮐背歡忻踊躍望聖朝之撫輯聽
聖朝之德音今陛下蠲煩省傜法明德舉萬邦愷樂室家胥慶臣
又聞危者安其位者也亡者保其存者也亂者有其理者也伏惟
陛下安不忘危存不忘亡理不忘亂則克享天心國家長保也詩
曰靡不有初鮮克有終伏惟陛下愼厥終惟其初非禮勿視非禮
勿聽非禮勿言非禮勿動書曰惟德罔小萬邦惟慶惟不德罔大
墜厥宗甚可畏也甚可懼也伏惟陛下愼之哉夫驕奢起於親貴
綱紀亂於寵倖願陛下禁之於親貴則天下風隨矣制之於寵倖
則天下法明矣詩曰刑于寡妻至于兄弟以御于家邦若親貴爲
之而不禁寵倖橈之而見從是政之不恒令之不一則姦詐斯起
暴亂生焉雖嚴刑制戮而法不行矣縱陛下親之愛之莫若安之
福之寵禄之過罪之漸也非安之也驕奢之淫危之本也非福之
也前事不忘後之師也伏願陛下精求俊哲朝夕納誨縱有逆于
耳謬于心者無速之以罰姑籌之以道省于厥躬雖木樸忌諱恕
之以直用開諫諍之路也或有順於耳便於身者無急之以賞當
求諸非道稽之典訓其不叶於德必寘之以法用杜側媚之行也
有羞淫巧於陛下者遽黜之則淫巧息矣有進忠讜於陛下者遽
賞之則忠讜進矣臣又聞生於富者驕生於貴者慠石碏曰臣聞
愛子教之以義方不納於邪驕奢淫佚所自邪也書曰罔滛於逸
罔遊於樂穆王有命曰實賴前後左右有位之士繩愆糺謬格其
非心今儲宫肇建王府初啓至於寮友必惟妙擇今驕奢之後流
遁未變慢遊之樂餘風或存夫小人弄臣易合於意竒伎淫巧多
適於心狎於非德兹爲奢怠書曰愼簡乃僚無以巧言令色其惟
吉士僕臣正厥后克正僕臣䛕厥后自聖伏願采温良博聞之士
恭儉忠鯁之人任以東宫及諸王府仍請東宫量署拾遺𥙷闕之
職令朝夕講論出入侍從授以訓誥交修不逮臣又聞馳騁畋獵
令人發狂名教之中自有樂地承前貴戚鮮克由禮或打毬擊鼓
比周伎術或飛鷹奔犬盤遊藪澤此甚爲不道非進德修業之本
也書曰内作色荒外作禽荒又曰無若丹朱傲慢遊是好朋淫于
家用殄厥代伏惟陛下誕降謨訓敦勸學業示之以好惡陳之以
成敗以義制事以禮制心圖之於未萌慮之於未有則福禄長享
與國並休矣臣又聞富不與驕期而驕自至驕不與罪期而罪自
至罪不與死期而死自至信矣斯語明哉至誡頃者韋庶人樂安
公主武延秀等可謂貴矣可謂寵矣權侔人主威震天下然怙侈
滅德神怒人棄豈不謂愛之太極富之太多不節之以禮不防之
以法終轉吉爲凶變福爲禍千人所指無病自死不其然歟書曰
殷鑒不遠在彼夏王今陛下何勸豈非皇祖謀訓之則也今陛下
何懲豈非孝和寵任之甚也禮曰愛而知其惡憎而知其善可不
愼哉夫寵愛之心則不能免去其太甚閑之禮節適則可矣今諸
王公主駙馬亦陛下之親愛也驕狂之道在於厥初鑒誡之義其
則不遠使觀過務善居寵思危庶夙夜惟寅聿修厥德經曰在上
不驕高而不危所以長守貴也制節謹度滿而不溢所以長守富
也富貴不離其身然後能保其社稷書曰制官刑警于有位敢有
恒舞于宫酣歌于室時謂巫風敢有徇于貨色桓于遊畋時謂滛
風敢有侮聖言逆忠直遠耆德比頑童時謂亂風惟兹三風十愆
卿士有一于身家必喪邦君有一于身國必亡甚可畏也甚可懼
也伏惟陛下必察而明之必信而勸之有奢僭驕怠者削其禄封
樸素脩業者錫以車服以勖其心使奉其命無使久而忽之無使
遠而墜之臣聞知之非艱行之惟艱又曰常厥德保厥位厥德匪
常九有以亡㐲惟陛下愼之哉前車之覆實惟明證先王之誡可
以終吉若陛下奉伊尹之訓崇傅說之命不作無益不啓私門刑
不差賞不濫則惟德是輔惟人之懷天禄永終景福是集儻陛下
忽精一之德開恩倖之門爵賞有差刑罰無當則忠臣正士亦當
復談矣
諫太宗勤政改過書岑文本
臣聞創撥亂之業其功旣難守巳成之位其道不易故居安思危
所以定其業也有始有卒所以保其位也今雖億兆乂安方隅寧
謐旣承喪亂之後又接凋弊之餘戸口減損尚多田疇墾闢尚少
覆燾之恩著矣而瘡痍未復德教之風被矣而資産屢空是以古
人譬之種樹年祀綿遠則枝葉扶疎若種之日淺根本未固雖壅
之以黑墳䁔之以春日一人搖之必致枯槁今之百姓頗類於此
常加含養則日就滋息暫有征役則隨之凋耗凋耗旣甚則人不
聊生人不聊生則怨氣充塞怨氣充塞則離叛之心生矣故帝舜
曰可愛非君可畏非民孔安國曰人以君爲命故可愛君失道則
人叛之故可畏仲尼曰君猶舟也人猶水也水所以載舟亦所以
覆舟是以古之哲王雖休勿休日愼一日者良爲此也伏惟陛下
覽古今之事察安危之機上以社稷爲重下以億兆在念明選舉
愼賞罰進賢才退不肖聞過旣改從諫如流爲善在於不疑出令
期於必信頥神養性省畋遊之娛去奢從儉減工役之費務靜方
内而不求闢土載櫜弓矢而無忘武備凡此數者雖爲國之恒道
陛下之所常行臣之愚心惟願陛下思之而不倦行之而不怠則
至道之美與三五比崇億載之祚隨天地長久雖使桑榖爲妖龍
蛇作孽雉雊於鼎耳石言於晉地猶當轉禍爲福變咎爲祥況水
雨之患隂陽恒理豈可謂之天譴而繫聖心哉臣聞古人有言農
夫勞而君子養焉愚者言而智者擇焉輒陳狂瞽伏待斧鉞
論教本書元稹
某年日月臣稹再拜獻書皇帝陛下臣伏見陛下降明詔脩廢學
增冑子選司成大哉堯之爲君伯夷典禮夔教胄子之深旨也然
而事有萬萬於此者臣敢昧死而言之臣聞諸賈生曰三代之君
仁且久者教之然也誠哉是言且夫周成王人之中也近管蔡則
䜛入親周召則義聞豈可謂夫明哉然而克終於道者得不謂
教之然邪始其爲太子也未生胎教旣生保教太公爲之師周公
爲之傳召公爲之保伯禽唐叔與之游禮樂詩書爲之翫目不得
閱淫豔妖誘之色耳不得聞優笑陵亂之聲口不得習操斷擊搏
之書居不得近容隂順邪之黨游不得恣追禽戮獸之樂翫不得
愛遐異僻絶之珍凡此數者非謂備之於前而不爲也亦將不得
見之矣及其長而爲君也血氣旣定游習旣成雖有放心快巳之
事日陳於前固不能奪巳成之習巳定之心矣則彼忠直道德之
言固吾之所習聞也陳之者有以論焉回佞庸違之說固吾之所
積懼也諂之者有以辯也人情之莫不欲耀其所能而黨其所近
苟將得志則必快其所藴矣物之性亦然是以魚得水而游馬逸
駕而走鳥得風而翔火得薪而熾此皆物之快其所藴也今夫成
王所藴道德也所近聖賢也是以舉其近則周公左而召公右伯
禽魯而太公齊快其藴則興禮樂而朝諸侯措刑罰而美教化之
至也可不謂信然哉及夫秦則不然滅先王之學曰將以愚天下
黜師保之位曰將以明君臣胡亥之生也詩書不得聞聖賢不得
近彼趙高者詐宦之戮人也而傳之以殘忍戕賊之術且曰恣睢
天下以爲貴莫見其面以爲尊是以天下之人未盡愚而胡亥固
巳不能分獸畜矣趙高之威懾天下而胡亥固巳自幽於深宫矣
彼李斯者秦之寵丞相也困讒冤死無所自明而況於疎遠之臣
庶乎若然則秦之亡有以致之也漢高承之以兵革漢文守之以
廉謹卒不能蘇復大訓是以景武昭宣天質甚美纔可免禍亂哀
平之閒則不能虞篡弑矣然而惠帝廢易之際猶賴羽翼以勝其
邪心是後有國之君議教化者莫不以興廉舉孝設學崇儒爲意
曾不知教化之不行自貴者始略其貴者教其賤者無乃鄰於倒
置乎洎我太宗文皇帝之在藩邸以至於爲太子也選知道德者
十八人與之游習即位之後雖宴遊飲食之間十八人者實在其
中上失無不言下情無不達不四三年而名高盛古豈一日二日
而致是乎游習之漸也貞觀已還師傳之官皆宰相兼領其餘官
寮選亦甚重馬周以位高恨不得爲司議郎此其驗也文皇之後
漸疎賤之至母后臨朝翦棄王族當中睿二聖勞勤之際雖有骨
鯁敢言之士旣不得在調護保安之職終不能措扶衛之一詞而
令匠胡安金藏剖腹以明之豈不大哀哉兵興巳來兹弊尤甚師
資保傅之官非疾廢眊聵不任事者爲之即休戎罷帥不知書者
處之至於友諭贊議之徒疎冗散賤之甚者搢紳恥之夫以匹士
之愛其子者猶求明哲慈惠之師以教之直諒多聞之友以輔之
豈天下之元子而可以疾廢眊瞶不知書者爲之師疎冗散賤不
適用者爲之友乎此何反上古之甚也近制宫寮之外往往以沈
滯僻老之儒充直講侍讀之選而又疎棄斥遠之越月踰時不得
召見彼又安能傳成道德而保養其躬哉臣以爲積此弊者豈不
以皇天眷祐祚我唐德以舜生舜以堯繼堯傳陛下十一聖矣莫
不生而神明長而仁聖以是爲屑屑習儀者故不之省耳臣獨以
爲於列聖之謀則可也計無窮之業傳後嗣則不可脫或萬代之
後若有周成王之中才而又生深宫優笑之閒無周召保助之教
將不能知喜怒哀樂之所自矣況稼穡之艱難乎今陛下以上聖
之姿肇臨海内是天下人人傾耳注心之日也特願陛下思成王
訓導之功念文皇游習之漸選重師保愼簡宫寮皆用博厚弘深
之儒而又練達機務者更進迭見日就月將因令皇太子聚諸生
定齒胄講業之儀行問道嚴師之禮至德要道以成之撤膳記過
以警之血氣未定則輟禽邑之娛以就學聖質旣備則資游習以
弘德此所謂一人元良萬方以貞之化也豈其修廢學選司成而
足倫匹其盛哉而又俾則百王莫不幼同師長同術識君道之素
定知天倫之自然然後選用賢良樹爲藩屏出則有晉鄭魯衛之
盛入則有東牟朱虚之強蓋所謂宗子維城犬牙盤石之勢也又
豈與夫魏晉巳降因賤其兄弟而自翦其本枝者同年而語乎微
三時視辟雍於農郊堂室岋嶫磊砢屬聮終朝之雨流潦行渟旣
夕之天列宿上羅羣生寂寥攸處貿遷而陛下不以問學官不以
聞執政之臣不以思所謂德宇將摧教源將乾先聖之道將不堪
猶火之炎上𦦨𦦨至焚其爲不利也豈不畏哉日者聖朝以武夷
時屯有風牧建帝庸今者聖朝以文象天經有臯衡宣皇猷實曰
四三六五之君子閒無足以聞之然事不爲加理人不爲加安歲
貢之夫不能應請問晏罷之瘽(勤同)無以悟玄機天下有倒懸之悲
諸侯有安忍之懷執柄之臣深惟無從但勞心於無庸全身於因
循是了不知長國之術在乎養士養士之方在乎隆學學廢則士
亡士亡則國虚國虚則下危下危則禮義銷禮義銷則狂可姦聖
賊可凌德逶迤不知其終今觀執事之臣之心必以修太學爲害
時而他害者千之養士者爲費財而他費者萬之殊不知此費無
費而他費爲費也此害無害而他害爲害也諺所謂溜之細穿石
鯁之細斷幹斯言損益有漸非聦喆靡察也今乃不明徵於儒書
欽若於權輿繼統於易俗恢業於絶風而望海内俊傑靡然踵武
於雲龍之庭不知其可也禮稱虞夏殷周天下之盛王以其有庇
民之原祚國之仁且太學之興本於有虞達於三王踰至於漢魏
以降特盛於我太宗文皇帝重聖遵之無以增洊發於先皇而及
於聖朝此乃古帝王慜醇醨亂萌故用教於人百代奉之以弘長
國家廣之以存濟元元陛下不宜忽之而巳今四君德以相高八
聖幽而不炤風聲隨而凋落焉夫四君之民古猶易制陛下之民
猾且難矣易制之民古猶或建之難制之民得不重愼乎昔春秋
書太室壞傳曰書不恭也臣今懼聖朝之史書太學廢使萬代之
詞無法矣今聖朝聚國中之兵守塞下之壘殫織婦之機悉農夫
之儲豈期惡民而賤物誠社稷之謀也假一旦農夫死織婦病兵
壘充郊粟帛不輸陛下此時其睱念學乎則禮義之心不素蓄於
人亦難以復天下之龢矣且四方之學是太學之枝葉天子之教
是諸侯之本未有本之顚也而枝葉之存天子之亡而諸侯之興
夫爲國者亦猶治一身京師人之心四方人之體諸侯體之四支
心平則體之患易除體平則四支之患不除可無今不嗇神於心
體而竭訾於四支時變於外氣虚於中則爲不起之人矣伏惟陛
下察施張之會觀損益之圖減無用之府崇有𥙿之原廢闕脩而
百度明庠序昌而百行榮經邦於悠久熙載於登閎顧夫周營靈
臺魯修泮宮於陛下萬分之一焉伏惟遽令職司不至於不可持
天下幸甚
請置詩學博士書李行脩
元和三年六月一日鄕貢進士臣李行脩謹昧死惶恐再拜獻書
闕下臣覆視漢初經籍起口傳壁匿煥然明備其所由者脩廢宮
立太學朝夕講貫以究聖意歲時程課以嚴師道使之然也迨乎
桓靈之世遂使扶持元極匡飭頽俗傳委裘以終大運其儒術巳
試之明效歟近學無專門經無師授以音定字以䟽釋經是能使
生徒由之中才不能使天下由之致理明矣大率五經皆然臣獨
以詩學上聞趨所急也伏惟陛下赦其愚瞽垂恩聽察夫詩者發
人之藴政謂之風手舞足蹈之音作用之光祖宗垂風聲勞歌怨
誹之音作用之察吏理審教化是以四海雖大羣生雖廣猶民人
之和氣息乎踵達乎顱流乎手足猶草木之豐澤漸乎根窮乎杪
被乎枝葉上下無滯氣内外無遁情如此則詩得其任風得其性
也昔殷周相承俱有聖治道洽于下下無怏心王化盛告成功於
神明德澤衰反變化於禮素其辭主文譎諫而不訐其教温柔敦
厚而不愚仲尼接于其時謂王者宜以陶冶風俗臣下宜以洗濯
疑謬道濟于下吾若之何乃採其詩合三百五篇善者全而用不
善者全而去非如春秋諸經或革或因相錯而成也其若禮樂征
伐天地隂陽有度假於辭可見喜怒哀樂譏刺諷諭無方非其志
莫傳志士躬當治亂之時氣有慘舒之變臻於極而後動積於中
而後形故言之成文歌之成聲有一不至則非全矣是以聖人以
全動物物莫能固未施敬於人而人敬未施哀於人而人哀頑者
以之開明躁者以之舒靜道源於是絶而莫嗣獨有楚屈原頗得
詩人之風介於子蘭靳尚之閒終以放死故其道不竟洎秦姍笑
三代燔燒經籍世儒坑死於是後學軋于相語喑呃相授以及漢
興雜全經者七十年師口說者四三輩漢武篤好經術立於學官
雖章句大脩而比興未喻時楊雄司馬相如由是選䎡觀望將迎
忌諱勸百諷一推波助瀾文雖有餘不足稱也然以本學寖盛時
因災異屢啓直聲初或不究終得其助故自殷巳降有天下者莫
長焉厥後君臣道薄詩道陵夷藴義感槩之士至曰吾何從乎上
之追屈原不足以全性命下之跡相如不足以匡過失故居常則
鬱快其胸襟嚄唶其齒牙代莫通其源臣伏思之以爲詩教未隆
於時風雅未洽於下教未隆則士不勸風未洽則言多缺故聞者
卒愕而愠者多暗投而卻也自十聖紹業盈二百載經術益試周
旋百度吏事反爲緣飾霸道无所舛駮及陛下又登禮巖穴發揚
庂伏宸心讜議猶天地相宣儒風昌言與日月橫騖以詞讓次征
伐而不暴以誠明推教化而不浮如此則詩學何爲鬱然積於空
虚不用之地乎書殘於古今論失於齊魯漢有毛萇鄭康成師道
可觀逮聖朝劉迅者說詩三千言近代言詩者尚之伏惟陛下詔
公卿諸儒講其異同綜其指要列四始之元本窮六藝之粹精不
使講以多物而無譁蔽之一言而得其言極者爲師法傳經而行
其毛鄭不安者亦隨而刊正選立博士弟子員如漢朝故事然後
命瞽史納于聦明命司成教之世子是謂端本由朝庭被于民里
由京師施之遠方是謂垂化復采詩之官以察風俗是謂兼聽優
登才之選以勵生徒是謂興古四者旣備大化自流則動天地感
鬼神德豚魚甘堇荼來異俗懷鬼方皆在一致推而廣之神而化
之無難矣微臣不知時變溺於師言謹詣光順門昧死以聞伏待
刑辟
請孟子爲學科書皮日休
聖人之道不過乎經經之降者不過乎史史之降者不過乎子子
不異乎道者孟子也捨是子者必戾乎經史又率于子者則聖人
之盜也夫孟子之文粲若經傳天惜其道不燼於秦自漢氏得之
常置博士以專其學故其文繼乎六藝光乎百氏眞聖人之微旨
也若然者何其道曄曄於前其書汲汲於後得非道拘乎正文極
乎奥有好邪者憚正而不舉嗜淺者鄙奥而無稱邪蓋仲尼愛文
王嗜昌歜以取味後之人將愛仲尼者其嗜在乎孟子矣嗚呼古
之士以湯武爲逆取者其不讀孟子乎以楊墨爲達智者其不讀
孟子乎由是觀之孟子功利於人亦不輕矣今有司除茂才明經
外其次有熟莊周列子書者亦登于科其誘善也雖深而懸科也
未正夫莊列之文荒唐之文也讀之可以爲方外之士習之可以
爲鴻荒之民有能汲汲以救時補教爲志哉伏請命有司去莊列
之書以孟子爲主有能精通其義者其科選視明經苟若是也不
謝漢之博士矣旣遂之如儒道不可聖化無補則可刑於言者
請韓文公配饗書
於戲聖人之道不過乎求用用於生前則一時可知也用於死後
則百世可知也故孔子之封賞自漢至隋其爵不過乎公侯至于
吾唐乃策王號七十子之爵命自漢至隋或卿大夫至于吾唐乃
封公侯曾參之孝道動天地感鬼神自漢至隋不過乎諸子至于
吾唐乃旌入十哲噫天地久否忽泰則平日月久昏忽開則明雷
霆久息忽震則驚雲霧久鬱忽廓則淸仲尼之道否於周秦而昏
於漢魏息於晉宋而鬱於陳隋遇于吾唐萬世之憤一朝而釋儻
死者可作其志可知也今有人身行聖人道口吐聖人言行如顔
閔文若游夏死不得配食於夫子之側愚又不知尊先聖之道也
夫孟子荀卿翼傳孔道以至于文中子文中子之末降及貞觀開
元其傳者醨其繼者淺或引刑名以爲文或援從橫以爲理或作
詞賦以爲雅文中之道曠百祀而得室授者唯昌黎文公之文蹴
楊墨於不毛之地蹂釋老於無人之境故得孔道巍然而自正夫
今之文人千百士之作釋其卷觀其詞無不俾造化補時政繄公
之力也公之文曰僕自度若世無孔子僕不當在弟子之列設使
公生孔子之世公未必不在四科焉國家以二十賢者(若左丘明卜子夏公)
(羊高榖梁赤伏勝高生戴勝毛公孔安國劉向范寗杜子春馬融盧植鄭康成服子愼何休王肅王輔嗣杜元凱)代用其
書垂于國胄並配饗於孔聖廟堂者其爲典禮也大矣美矣苟以
代用其書不能以釋聖人之辭箋聖人之義哉況有身行其道口
傳其文吾唐巳來一人而巳不得在二十一賢之列則未聞乎興
禮爲備伏請命有司定其配饗之位則自兹巳後天下以文化未
必不由夫是也
上論貢士書舒元輿
草茅臣某昧死奏書皇帝陛下聖德修三代之教盡善矣唯貢士
一門闕然不修臣竊以爲有司過矣臣爲童子時學讀書見禮經
有鄕舉里選必得其人而貢於上上然後以弓旌束帛招之臣年
十五旣通經無何心中有文竅䦕則又學之徧觀羣籍見古人有
片善可稱必聞於天子有司天子有司亦修禮待之不苟臣旣學
文於古聖人言皆信之謂肖質待問上國必見上國禮無幾前年
臣年二十三學文成立爲州縣察臣臣得備下土貢士之數到闕
下月餘待命有司始見貢院懸版樣立束縛檢約之目勘磨狀書
劇責與吏胥等倫臣幸狀書備不被駮放得引到尚書試試之日
見八百人盡手攜脂燭水炭洎朝晡餐器或荷於肩或提於席爲
吏胥縱慢聲大呼其名氏試者突入棘圍重重乃分坐廡下寒餘
雪飛單席在地嗚呼唐虞闢門三代貢士未有此慢易者也臣見
今之天下貢士旣如此有司待之又如此乃益大不信古聖人言
及覩今之甲賦律詩皆是偷拆經誥侮聖人之言者乃知非聖人
之徒也臣伏見國朝開進士一門苟有登升者皆資之爲宰相公
侯卿大夫則此門固不輕矣凡將爲公侯卿相者非賢人君子不
可有司坐舉子於寒廡冷地是比僕隸巳下非所以見徵賢之意
也施棘圍以截遮是疑之賊姦徒黨非所以示忠直之節也試甲
賦律詩是待之以雕蟲微藝非所以觀人文化成之道也有司之
不知其爲弊若此臣恐賢人君子遠去不肖汚辱爲陛下用且指
近陳之今四方貢珠玉金銀有司則以篋篚皮幣承之貢賢才俊
乂有司以單席冷地承之是彰陛下輕賢才而重金玉也賢才恥
之臣亦恥之臣又見每歲禮部格下天下未有不言察訪行實無
頗邪然後上貢荷不如格抵罪舉主臣初見之竊獨心賀謂三代
之風必作於今日矣及格旣下而法不下是以歲有無藝朋黨譁
然扇突不可絶此又惡用格爲徒亂人耳又於格中程之人數每
歲多者固不出三十少或不滿二十此又非天子納士之心也何
以言之今日月出没皆爲陛下内地自漸海流沙朔南周環綿億
萬千里其間異氣所鍾生英豪俊彦固不少矣若陛下明詔必以
禮舉之忽一歲之内有百數元凱楊馬之才德者來之則有司必
曰吾格取二十而黜八十是爲求賢邪遺賢邪若有司以僕隸待
之怱一歲之内負才德來者無十數輩則有司必曰吾拔二十是
繆收其半徒足滿人數是爲取才邪取合格邪其不可先定人數
亦昭昭矣向之數事臣久爲陛下疾有司不供職使聖朝取士首
科委就地矣臣寒微若此出言不足以定貢士之得失然百慮之
中或幾一得之臣竊欲陛下詔有司按三代故事明修格文使天
下入貢者皆茂行實不拘人數其不茂行實法與之隨此爲澄源
源旣澄則來者皆向方矣俾有司加嚴禮待之舉六義試之試之
時免自擔荷廊廡之下特設茵榻陳爐火脂燭設朝晡飯饌則前
日之病庶幾其有瘳矣人人知天子重賢獎士之道勝氣漫如
此士之立身無不由正以成之者爲士身正公卿正公卿正未有
天下不治者天下治而陛下求不垂拱以高揖羲軒不可得也苟
不如此則士之求名無不由邪以成者爲士名邪未有公卿不邪
者公卿邪未有天下而治者天下不治而陛下欲不役聖慮而憂
黔首不可得也臣雖至愚以此觀之知貢士之道所繫尤重是以
願輸寫血誠以正此門陛下無以臣迹在貢士中疑臣自謂臣雖
不敏竊窺太常一第不爲難得何以明之若使臣爲今日貢士之
體事便僻巧佞馳騖關鍵固臣之力所不能也恥不爲也故互以
頑才于有司得之固無忝不得則納履而去蹤跡巢由以樂陛下
熙熙之化何往而無泉石之快哉伏惟陛下留神獨聽天下之幸
也於臣何幸死罪死罪
重校正唐文粹卷第二十六之上
重校正唐文粹卷第二十六之下
吳興姚鉉纂
表奏書䟽丙(揔八首)
書奏
大葬二
諫山陵厚葬書(虞世南)諫靈駕入京書(陳子昂)
廟號一
駮義宗廟號書(韋湊)
進貢一
論進奉書(皇甫湜)
佛寺三
諫造章敬寺書(高郢)再上諫書
復佛寺奏(孫樵)
邊事一
請罷兵戍姚州書(張柬之)
諫山陵厚葬書虞世南
臣聞古之聖帝明王所以薄葬者非不欲崇高光飾珍寶具物以
厚其親然審而言之高墳厚隴珍物畢備此適所以爲親之累非
曰孝也是以深思遠慮安於菲薄以爲長久萬代之計割其常情
以定之耳昔漢成帝造延昌二陵制度甚厚功費甚多諫大夫劉
向上書其言深切皆合事理其略曰孝文居灞陵悽愴悲懷顧謂
羣臣曰嗟乎以北山石爲椁用紵絮斮陳&KR0238;其間豈可動哉張釋
之進曰使其中有可欲雖固南山猶有隙使其中無可欲雖無石
椁又何慼焉夫死者無終極而國家有廢興釋之所言無窮計也
孝文寤焉遂以薄葬又漢氏之法人君在位三分天下貢賦以一
分入山陵武帝歷年長久比葬陵中不復容物霍光暗於大體奢
侈過度其後至更始之敗赤眉賊入長安破茂陵取物猶不能盡
無故聚斂百姓爲盗之用甚無謂也魏文帝於首陽東爲壽陵作
終制其略曰昔堯葬夀陵因山爲體無封無樹無立寝殿園邑爲
棺椁足以藏骨爲衣衾足以朽肉吾營此不食之地欲使易代之
後不知其處無藏金銀銅鐡一以瓦器自古及今未有不亡之國
無不掘之墓喪亂以來漢氏諸陵無不發掘至及燒取玉㭱金縷
骸骨并盡乃不重痛哉若違詔妄有變改吾爲戮屍於地下死而
重死不忠不孝使魂而有知將不福汝以爲永制藏之宗廟魏文
此制可謂達於事矣向使陛下德止如秦漢之君臣則緘口而巳
不敢有言伏見聖德高遠堯舜猶所不逮而俯與秦漢之君同爲
奢泰捨堯舜殷周之節儉此臣所以尤慼慼也今爲丘隴如此其
内雖不藏珍寶亦無益也萬代之後但見高墳大墓豈謂無金玉
也臣之愚計以爲漢文㶚陵旣因山勢雖不起墳自然高廣今之
所卜地勢即平不可不起宜依白武通所陳周制爲三仞之墳其
方中制度事事減少事畢之日刻石於陵側明丘封大小高下之
式&KR0576;器所須皆以瓦木合於禮文一不得用金銀銅鐡使萬代子
孫並皆遵奉一通藏之宗廟豈不美乎且臣不除服用三十六日
已依灞陵今爲隴又以長陵爲法非所宜也伏願陛下深覽古今
爲長久之慮臣之赤心唯願萬歲之後神道常安陛下孝名揚於
無窮耳書奏不報世南又上䟽曰漢家即位之初便營陵墓近者
十餘歲遠者五十年方始成就今以數月之間而造數十年之事
其於人力亦以勞矣又漢家大郡都五十萬戶即日人衆未及往
時而工役與之一等此臣所以致疑也
諫靈駕入京書陳子昂
梓州射洪縣草莽愚臣子昂謹頓首冐死獻書闕下臣聞明王不
惡切直之言以納忠烈士不憚死亡之誅以極諫故有非常之策
者必待非常之時得非常之時者必待非常之主然後危言正色
抗議直辭赴湯鑊而不迴至誅夷而舞悔豈徒欲詭世誇俗厭生
樂死者哉實以爲殺身之害小存國之利大故審計定議而甘心
焉況乎得非常之時遇非常之主言必獲用死亦何驚千載之跡
將不朽於今日矣伏惟大行皇帝遺天下棄羣臣萬國震驚百娃
屠裂陛下以徇齊之聖承宗廟之重天下之望喁喁如也莫不冀
蒙聖化以保餘年太平之主將復在於兹日矣況皇太后又以文
母之賢恊軒宫之耀軍國大事遺詔決之唐虞之際於斯盛矣臣
伏見詔書梓宮將遷西京鑾輿亦欲陪幸計非上策智者失圖廟
堂未聞有骨鯁之謨朝廷多見有順從之議愚臣竊惑以爲過矣
伏自思之生靈日沐皇風磨頂至踵莫非亭育不能歷丹鳳抵濯
龍北面玉階東望金屋抗音而正諫者聖王之罪人也所以不顧
萬死乞見一言願蒙聽覽甘就鼎鑊伏惟陛下察之臣聞秦據咸
陽之時漢都長安之日山河爲固天下服矣然猶北假胡宛之利
南資巴蜀之饒自渭入河轉關東之粟踰沙絶漠致山西之寶然
後能削平天下憚壓諸侯長轡利策横制宇宙今則不然燕代迫
匈奴之侵巴隴嬰吐蕃之患西蜀疲老千里贏粮北園丁男十五
乘塞歲月奔命其弊不堪秦之首尾今爲闕矣即所餘者獨三輔
之閒耳頃遭荒饉人被荐飢自河巳西莫非赤地循隴以北罕逢
靑草莫不父兄轉徒妻子流離委家喪業膏原潤莽此朝廷之所
備知也賴以宗廟神靈皇天悔禍去歲薄稔前秋稍登使羸餓之
餘得保性命天子幸甚可謂厚矣然則流人未返田野尚蕪白骨
縱橫阡陌無主至於蓄積猶可哀傷陛下不料其難貴從先意遂
欲長驅大駕按節秦京千乘萬騎何方取給況山陵初制穿復未
央土木工匠必資徒役今欲率疲弊之衆興數萬之軍徵發近畿
鞭撲羸老鑿山採石驅以就功春作無時秋成絶望凋瘵遺噍再
罹艱苦儻不堪弊必有逋逃子來之頌將何以述之此亦宗廟之
大機不可不審圖也況國無兼歲之儲家鮮帀時之蓄一旬不雨
猶可深憂忽加水旱人何以濟陛下不深察始終獨違羣議臣恐
三輔之弊不止如前日矣且天子以四海爲家聖人包六合爲宇
歷觀遠古以至于今何嘗不以三王爲仁五帝爲聖故雖周公制
作夫子著明莫不祖述堯舜憲章文武爲百王之鴻烈作千載之
真規然而舜死陟方葬蒼梧而不返禹會羣后没稽山而永終豈
其愛蠻夷之鄕而鄙中國哉實將欲示聖人無外也故能使墳籍
以爲美談帝王以爲懿範況我巍巍大聖轢帝登皇日月所臨莫
不率俾何獨秦豐之地可置山陵河洛之都不堪園寢陛下豈可
不察之愚臣竊爲陛下惜也且景山崇麗秀冠羣岑南對嵩邙西
望汝海居祝融之故地連太昊之遺墟帝王圖迹縱橫左右園林
之美復何加焉陛下曾未察之謂其不可愚臣鄙見良足尚矣況
瀍澗之中天地交會北有太行之險南有宛葉之饒東壓江淮食
湖海之利西馳崤澠據關河之寶以聖明之主養純粹之人天下
和平恭巳正南面而巳陛下不思瀍洛之壯觀關隴之荒蕪遂欲
棄太山之安履焦原之險忘神器之大寶徇曾閔之小節愚臣闇
昧以爲甚也陛下何不覽諍臣之策採行路之謠諮謨太后平章
宰輔恊蒼生之望知有所安天下豈不幸甚昔者平王遷周光武
都洛山陵寢廟不在東京宗社墳塋並居西土然而春秋美爲始
王漢書載爲代祖豈其不願孝哉何聖賢襃貶於斯濫矣實以時
有不可事有必然蓋欲遺小存大去禍存福聖人所以爲貴也夫
小不忍則亂大謀仲尼之至誠伏惟陛下察之若以臣愚不用朝
議遂行臣恐關隴之憂未時休息臣又聞太原蓄巨萬之倉洛口
積天下之粟國家之寶斯爲大矣今欲捨而不顧背以長驅使有
識震驚天下失望儻鼠竊狗盜萬一不圖西入陜州之郊東犯武
牢之鎮盜敖倉一抔之粟陛下何不預遏之此天下之至機不可
不深懼也雖則盜未旋踵誅刑以及滅其九族焚其妻子泣辜雖
恨將何及焉故曰先謀後事者逸先事後謀者失國之利器不可
以示人斯言不徒云也固願陛下念之
駮義宗廟號書韋湊
臣聞王者制禮是曰規模規模之興寔資師古之道必也正名惟
名與實故當相副其在宗廟禮之大者豈可失哉禮祖有功而宗
有德祖宗之廟百代不毀故殷太甲爲太宗太戊曰中宗武丁曰
高宗周則文王爲太宗武王爲中宗漢則文帝爲太宗武帝爲代
宗其後代有稱宗者以方制海内德澤可宗列於昭穆期於不毀
稱宗之義不亦大乎伏惟孝敬皇帝位止東宫未嘗南面聖道誠
冠於儲副德教不被於寰瀛立廟稱宗恐非合禮況别起祀典何
義稱宗而廟號義宗稱之萬代以臣庸識竊謂不可陛下率循典
禮以闡大猷儻致此失或虧盡善豈不惜哉望更詳議務合於禮
經
論進奉書皇甫湜
臣聞一人莫非王臣尺土莫非王有山川林藪之所産殖雨露春
秋之所成就莫非王財誠宜推至公示無外今國家旣有公府又
爲私藏使州郡貢賦之外進奉相及恐非以天下爲家示天下無
私之道也且任土之貢生産有常履畒之收等籍旣定人識所出
吏難爲奸進奉旣無度程莫知紀極恣橫徵發因緣贓私驅陛下
赤子措之不存之地侈君之嗜慾惑君之聦明實大奸之門大罪
之竇也臣雖熟知陛下上聖之姿深仁之理凡内藏之實以充讌
賜非務積藏如四遠未知何如百姓受弊何如後嗣平中之主由
此而傷儉德萌侈心何雖漢有少府水衡筦搉山澤之利終不若
領之大農也且地之財無盡玉之用不會何必固之内府以開濫
關邪伏望陛下罷内府歸之公藏約别進合之古制徵歛有常財
用無虧絶奸之根源除政之粃蠹全大體興大和天下大幸伏見
正月十一日赦書陛下深念疲民懇責貪吏往之隨使貢來一皆
罷之此實白日之明曾雲之澤也凡諸州府必有羡餘不歸之王
廷必没于私室伏請每使當罷必上其數而謹其收水旱之不虞
疾疫之不期以振罷羸以代蠲免軍旅之事工役之用以給其費
以供其須居常之歲閉藏送待無敢散洩而干刑司如是則大賴
於人大伸於用矣
諫造章敬寺書高郢
八月二十五日草莽臣前鄕貢進士高郢昧死再拜稽首獻書闕
下從諫如流者君之明也有犯無隱者臣之忠也君明臣忠國之
利也當陛下至明之化納諫之日臣敢愛其死以隱其忠乎臣伏
見奉爲先太后造章敬寺陛下大孝因心與天罔極蒸蒸之思惟
舜其難至德要道無以加也然臣伏見以畢力追孝誠有所益妨
時勦人亦有所損先太后聖德不必以一寺增輝國家永圖無寧
以百姓爲本捨人就寺何福之爲以臣愚蒙不知其所昔魯莊公
丹桓公廟楹而刻其桷可謂孝乎然而春秋書之爲非禮漢惠帝
及孝景孝宣令郡國諸矦立高祖及太宗高宗代宗之廟當時創
制不據禮經至元帝時與博士議郎斟酌古禮一朝而罷之豈元
帝不敬宗廟乃王者示人以軌物也夫廊廟者宗社之所在神靈
之所憑猶不可無故而飾之越禮而立之況此寺非宗社所安神
靈所宅而殫萬人之力以邀二梵之報其不可以明矣閒者昆吾
孔熾荐食生人今猶不悛偷居宇下百姓凜凜無日不惕遺將攘
郤無尺寸之功隴外壤地委之犲狼太宗文武皇帝封殖萬有傳
之陛下一夫不獲尺土見侵告成之時猶恐有闕況甚於一夫尺
土者乎用武巳來十三年矣傷者不救死者不收繕乘𥙷卒至今
未巳夫興師十萬日費千金則十有三年百萬之衆資粮扉履取
足於人人之困竭胡可勝紀勞疲宛轉十不存二父子兄弟相視
無聊延頸嗷嗷以俟王命此皆陛下宜伸勤恤之恩降痛哀之詔
縱未暇分散榖帛以贍鰥寡猶當務省侈費以懊休之奈何戎虜
未平侵地未復金革未戢疲人未撫太倉無終歲之儲大農有㩁
酟之弊陛下忍以此時興力哉自八月以來時雨愆候禾稼少損
菽麥失時黔首狼顧憂在艱食歲若不給將何以救無寺猶可無
人其可乎臣竊料此寺數年方成士木之勞工用之費不虚府庫
將焉取給府庫旣竭則又誅求儻窮匱不堪鼠竊之盜起戎狄乘
閒狗吠之驚急得不爲陛下深憂乎臣聞聖人受命於天以人爲
主苟功濟于天天人同和其功大矣自然上則宗廟受其福下則
子孫賴其慶故孝經云德教加於百娃刑于四海蓋天子之孝也
又云明王事父孝故事天明事母孝故事地察又云周公郊祀后
稷以配天宗祀文王於明堂以配上帝是以四海之内各以其職
來祭詩曰無念爾祖聿脩厥德又曰旣受帝祉施于孫子是知王
者之孝在於承順天地嚴配宗考敬愼德教以臨兆人俾四海諸
矦歡心助祭延福流祚永永無窮耳未聞崇建梵宫彫琢金玉之
爲孝乎且佛本無相不可以有相求道本無爲不可以有爲得陛
下豈馳心於有爲之境而邀福於有相之功哉臣竊爲陛下之不
取也臣聞夏禹卑宫室而盡力乎溝洫人到于今稱之梁武窮土
木而致飾乎寺宇人無德而稱焉陛下若節用愛人當與夏后齊
駕何必勞人動衆而踵梁武之遺風乎制造初興役費尚淺人貴
量力不貴必成事貴相時不貴必遂陛下若迴一人之慮從萬姓
之心必是陛下聖德孝思格于天地湛恩霈澤濟乎生靈生靈效
誠天地幽贊千福萬禄先后受之豈與一寺較其功德乎陛下以
臣言諫於䛘妄伏請令公卿列士庭議可否得其中則天下幸甚
臣郢不勝愚忠懇直之至謹投招諫匭以聞
再上諫書高郢
九月十二日草莽臣前鄕貢進士高郢昧死再拜稽首獻書闕下
臣聞聖主聞直言之道者豈好其犯顔忤旨乎誠欲因天下之心
以慮則無不得因天下之目以視則無不見也忠臣不避誹謗之
誅者豈貪其死諫之名乎誠以君所行有否焉不隱忍偷生以負
於時也臣伏見奉爲先太后造章敬寺陛下奉先思孝興福除禍
而群黎百娃不知聖情議者皆以爲蕃戎未殄兵革暴露國用不
贍元元匱竭曾未小康又興此寺雖睿思罔極而人力有限也臣
聞衆心成城衆口鑠金則輿人之誦不可輕也故書曰罔咈百姓
以從巳之欲易曰聖人感人心而天下和平詩曰愷悌君子神所
勞矣此言王者將有爲也將有行也必稽于衆而順于人則自然
之福不求而自至未然之禍不除而自絶矣臣愚考之於古則詩
書與易如此聽之於今則百娃之議如彼拳拳之極不敢不言昨
八月二十五日奏書闕下事寢無報不知天門深遠愚不得上達
歟聖意所斷臣言不足聽受歟伏躬待罪旬八日矣臣聞神人無
功聖人無名神人無功者不爲有功之功聖人無名者不爲可名
之名也不爲有爲之功故功莫大焉不爲可名之名故名莫厚焉
臣又聞古之明王積善以致福不費財以求福修德以消禍不勞
人以禳禍陛下之作此寺也臣竊惑之若以爲功乎則天覆地載
隂施陽化未曾有爲也若以爲名乎則正德要道以順天下未曾
有待也若以致福乎則通于神明光于四海不在於費財也若以
禳禍乎則方務厥德罔有天災不在於勞人也今興造急促人徒
竭作土木並起日計萬工畫不遑食夜不遑息力不逮者隨以杖
笞愁痛之聲盈於道路以此望福臣恐不然陛下戡定多難以安
宗社勵精思理日&KR0628;不暇内不邇聲色外不樂遊畋務行寬仁以
幸天下聖人之德廣大悉被太平之風將可見矣而興動此役固
違羣情迴正道於内心求微助於外物㣘左右之過計傷皇王之
大猷臣竊爲陛下惜之臣是以敢昧死至于再諫伏惟陛下留神
省察臣不勝愚懇切直之至
復佛寺奏孫樵
賤臣樵上言臣以爲殘蠧於民者羣髠最大且十口之家(謂中戸也)男
力而耕女力而織雖乘樂歲其衣食僅自給也楝宇僅自完也若
羣髠者所飽必稻梁所衣必緜縠居則邃宇出則肥馬是則中戸
不十不足以活一髠武皇帝元年籍天下羣髠凡十七萬夫以十
家給一髠是編戸一百七十萬困於羣髠矣武皇帝一旦髮天下
羣髠悉歸平民是時一百七十萬家之心咸知生地陛下自即位
巳來詔營廢寺以復羣髠自元年正月洎今年五月斤斧之聲不
絶天下而工未以訖聞陛下即復之不休臣恐數年之閒天下十
七萬髠如故矣臣以爲武皇帝即不能除羣髠陛下尚宜勉思而
去之以蘇疲甿況將興於巳廢乎請以𨳩元之事明之開元之閒
大駕還自東封從以千官之衆六軍之事三日留於陳留民猶有
餘力今陛下即能東封道次給一食則民力殫矣何開元之民力
有餘而陛下之民力不足邪開元之閒率戸出兵(率若干戸其出若千兵)籍
而爲伍春夏縱之家以力耕稼秋冬叢之將以戒武事如此則兵
未始廢於農農未嘗奪於兵故開元之民力有餘也今天下常兵
不下百萬皆衣食於平民歲度其費率中戸五僅能活一兵如此
則編戸不五百萬不足以給之故陛下之民力不足也今陛下以
力不足之民而欲重困於羣髠將何以踵開元太平事邪貞觀巳
還開元戸口最爲殷繁不能逾九百萬即今有問於戸部其能如
開元乎借如陛下以五百萬給天下之兵今又欲以百七十萬給
於羣髠是七百萬無羡賦矣即今戸口不下於開元其餘止二百
萬而國家萬故畢出其閒陛下孰與其足也即其鹽鐡不可除而
搉筦加筭矣天下之民得不重困乎日者陛下嘗欲營國東門諫
大夫諍於前言未及終陛下非徒輟其工而又賜帛以優之今所
復寺宇豈特國門之急乎聚徒嘯工豈特國門之役乎寧諫大夫
不以言而陛下不以聽乎陛下則不能復廢之臣願陛下巳復之
髠止而勿復加巳營之寺止而勿復修庶幾天下之民尙可活也
今天下最不可去者兵也臣尚爲陛下日夜思去兵之術究開元
太平之事冀異日爲陛下言之況去無用之髠也臣樵昧死以言
請罷兵戍姚州書陳東之
姚州古者哀牢之舊國絶域荒外山高水深自生人以來洎於後
代不與中國交通前漢唐蒙開夜郎滇笮而哀牢不附至光武季
年始請内屬漢置永昌郡以統理之乃收其鹽布氊罽之稅以利
中土其國西通大秦南通交阯竒珍異寶進貢歲時不闕劉備據
有巴蜀常以甲兵不充及備死諸葛亮五月渡瀘收其金銀鹽布
以益軍儲使張伯歧選其勁卒勇兵以增武備故蜀志稱自亮南
征而國以富饒甲兵充足由此言之則前代置郡其利頗深金銀
鹽布之稅不供珍竒之貢不入戈戟之用不實於戎行寶貨之資
不輸於大國而空竭府庫驅率平人受役蠻夷肝腦塗地臣竊爲
國家惜之漢以得利旣多歷博南山涉蘭倉水更置博南哀牢二
縣蜀人愁怨行者作歌曰歷博南越蘭津渡蘭倉爲他人蓋譏漢
貪珍竒鹽布之利而使蠻夷之所馳役也漢獲其利人且怨歌今
減耗國儲費用日廣而使陛下之赤子身膏野草骸骨不歸老母
幼子哀號望祭於千里之外於國家無絲髮之利在百姓受終身
之酷臣窮爲國家痛之往者諸葛亮破南中使其渠率自相統領
不置漢官亦不留兵鎮守人問其故亮言置官留兵有三不易大
意以置宮夷漢雜居猜嫌必起留兵運粮爲患更重忽若反叛勞
費更多粗設綱紀息然久定臣窮以亮之此策妙得羈縻蠻夷之
術今姚府所置之官旣無安邊靜宼之心又無葛亮且縱且擒之
技唯知詭謀狡筭恣情割剥貪饕刧略積以爲常扇動酋渠遺成
朋黨折支謟笑取媚蠻夷拜跪趨伏無復慙恥提挈子弟嘯引兇
愚聚會蒲博一擲累萬劒南逋逃中原亡命有二千餘戸見散在
彼州專以掠奪爲業姚州本龍朔中武陵縣主簿石子仁奏置之
後長史李孝讓辛文恊並爲羣蠻所殺前朝遣郎將趙武貴討擊
貴及蜀兵應時破敗噍類無遺又使將軍李義揔等往征郎將劉
惠基在陣戰死其州遂廢臣竊以諸葛亮稱置官留兵有三不易
言其乃驗至垂拱四年蠻郎將王善寶昆州刺史爨乾福又請置
州奏言所有課稅自出姚府管内更不勞擾蜀中及置州後錄事
參軍李陵爲蠻所殺延載中司馬成琛奏請於瀘南置鎮七所遣
蜀兵防守自此蜀中搔擾于今不息且姚府揔管五十七州巨猾
遊客不可勝數國家設官分職以化俗防姦無恥無厭狼籍至此
今不問夷夏負罪並深見道路刧殺不能禁止臣恐一朝驚擾爲
禍轉大伏乞省罷姚州使隸嶲府歲時朝覲同之蕃國瀘南諸鎮
亦皆廢於瀘北置關百姓自非奉使入蕃不許交通來往增嶲府
兵選擇清良宰牧以統理之臣愚將爲穩便
重校正唐文粹卷第二十六之下
