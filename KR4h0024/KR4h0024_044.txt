重校正唐文粹卷第四十四之上
吳興姚鉉纂
古文乙(揔四篇)
復性書三篇(李翺)平賦書一篇
復性書上篇李翶
人之所以爲聖人者性也人之所以惑其性者情也喜怒哀懼愛
惡欲七者皆情所爲也情旣昏性斯匿矣非性之過也七者循環
而交來故性不能統也水之渾也其流不淸火之煙也其光不明
非水火清明之過沙不渾流斯淸矣煙不鬱光斯明矣情不作性
斯統矣性者天之命也聖人得之不惑者也聖人者豈其無情也
聖人者寂然不動不往而到不言而神不耀而光制作參乎天地
變化合乎隂陽雖有情也未嘗有情也然則百姓者豈其無性邪
百姓之性與聖人之性弗差也雖然情之所昏交相攻未始有窮
故雖終身而不自覩其性焉火之潛于山石林木之中非不火也
江河淮濟之未流而泉于山非不存也石弗㪣木不磨則不能燒
其山林而燥萬物泉之源弗䟽則弗能爲江爲河爲濟爲淮東匯
大壑浩浩湯湯爲弗測之深情之動靜弗息則弗能復其性而燭
天地爲不極之明是故誠者聖人之性也寂然不動廣大淸明照
乎天地感而遂通天下之故行止語言無不處於極也復其性者
賢人循之而不巳者也不已則能歸其源矣聖人知人之性皆善
可以循之其不息而至於聖也故制禮以節之作樂以和之安於
仁樂之本也動而中禮之本也故在車則聞和鸞之聲行步則聞
佩玉之音無故不廢琴瑟視聽言行循禮法而動所以教人忘嗜
欲而歸性命之道也道者至誠而不息也至誠而不息則虚虚而
不息則明明而不息則照天地而無遺非他也此盡性命之道也
哀哉人人可以及於此莫之止而不爲也不亦惑邪昔者聖人以
傳于顔子顔子得之奉拳不失不遠而復其心三月不違仁子曰
回也其庶乎屢空其所以未到於聖人者一息耳非力不能也短
命而死故也其餘升堂者蓋皆傳也一氣之所春一雨之所膏而
得之者各有淺深不必均也子路之死也石乞盂黶以戈擊之斷
纓子路曰君子死冠不免結纓而死由非好勇而無懼也其心寂
然不動故也曾子之死也曰吾何求焉吾得正而斃焉斯巳矣此
正性命之言也子思仲尼之孫得其祖之道述中庸四十七篇以
傳于孟軻孟軻曰我四十不動心軻之門人達者公孫丑萬章之
徒蓋傳之矣遭秦焚書中庸之弗焚者一篇存焉於是此道廢缺
其教授者惟節文章句威儀擊劒之術相師焉性命之源則吾弗
能傳矣道之極于剥也必復吾自六歲讀書但爲詞句之學志于
道者四年矣與人言之未嘗有是我者也南觀濤江入于越而吳
郡陸參存焉與之言陸參曰子之言尼父之心也東方有聖人焉
不出乎此也南方有聖人焉亦不出乎此也唯子行之不息而巳
矣嗚呼性命之書雖存學者莫能明是故皆入於莊列老釋不知
者謂夫子之徒不足以窮性命於道信之者皆是也有問于我我
以吾之所知傳焉遂書于書以開誠明之源而缺絶廢棄不揚之
道幾可以傳于時命曰復性書以治乎心以傳乎人於戲夫子復
生不廢吾言矣
復性書中篇
或問曰人之昏也久矣將復其性者必有漸也敢問其方曰弗慮
弗思情則不生情旣不生乃爲正思正思者無慮無思也易曰天
下何思何慮又曰閑邪存其誠詩曰思無邪曰巳矣乎曰未也此
齋戒其心者也猶未離於靜焉有靜必動有動必靜動靜不息是
乃情也易曰吉凶悔吝生乎動者也焉能復其性邪曰如之何曰
方靜之時知心無思者是齋戒也知本無有思動靜皆離寂然不
動者是至誠也中庸曰誠則明矣易曰天下之動貞夫一者也問
曰不慮不思之時物格于外情應于内如之何而可止也以情止
情其可乎曰情者性之邪也知其爲邪本無其心寂然不巳邪思
自息惟性明照邪也何所生如以情止情是乃大情也情之相止
其有巳乎易曰顔氏之子其殆庶幾乎有不善未嘗不知知之未
嘗復行也易曰不遠復無祗悔元吉問曰本無有思動靜皆離然
則聲之來也其不聞乎物之形也其不見乎曰不覩不聞是非人
也視聽昭昭而不起於見聞者斯可矣無不知也無弗爲也其心
寂然光照天地是誠之明也大學曰致知在格物易曰無思也無
爲也寂然不動感而遂通天下之志非天下之至神其孰能與於
此曰敢問致知在格物何謂也曰物者萬物也格者來至也物至
之時其心昭昭然辨焉而不應於物者是致知也是知之至也知
至故意誠意誠故心正心正故身脩身脩而家齊家齊而國理國
理而天下平此所以能參天地者也易曰與天地相似故不違智
周乎萬物而道濟天下故不過旁行而不流樂天知命故不憂安
土敦乎仁故能愛範圍天地之化而不過曲成萬物而不違通乎
晝夜之道而知故神無方而易無體一隂一陽之謂道此之謂也
曰生爲我說中庸曰不出乎前矣曰我未明也敢問何謂天命之
謂性曰人生而靜天之性也性者天之命也率性之謂道曰何謂
也曰率循也循其源而反其性者道也道也者至誠也至誠天之
道也誠者定也不動也循道之謂教曰何謂也曰教也者人之道
也擇善而固執之者也循是道而歸其本者明也教也者則可以
教天下矣顔子其人也道也者不可須臾離也可離非道也說者
曰其心不可須臾動焉故也動則遠矣非道矣變化無方未始離
於不動故也是故君子戒愼乎其所不覩恐懼乎其所弗聞莫見
乎隱莫顯乎微故君子愼其獨也說者曰不覩之覩見莫大焉不
聞之聞聞莫甚焉其心不動是不覩之覩弗聞之聞也其復之不
遠矣故愼其獨愼其獨者守其中也問曰昔之注解中庸者與生
之言皆不同何也曰彼以事解我以心通者也曰彼亦通於心乎
曰吾不知之曰修之一日可至於聖乎曰十年擾之一日止之而
求至焉是孟子所謂以一杯水而救一車薪之火也甚哉止而不
息必誠誠而不息必明明與誠終歲不違則能終身矣造次必於
是顚沛必於是則可以希於至矣故中庸曰誠無息不息則久久
則悠遠悠遠則慱厚博厚則高明博厚所以載物也高明所以覆
物也悠久所以成物也博厚配地高明配天悠久無疆如此者不
見而彰不動而變無爲而成天地之道可一言而盡也問曰凢人
性猶聖人性歟曰桀紂之性猶堯舜之性也其所以不覩其性者
嗜欲好惡之所昏也非性之罪也曰爲不善者非性邪曰非也乃
情所爲也情有善而不善性無善而不善焉孟子曰人無有不善
水無有不下夫水搏而躍之可使過顙激而行之可使在山是豈
水之性哉其所以導引之者然也人之性皆善其不善亦猶是也
問曰堯舜豈不有情邪曰聖人至誠而巳矣堯舜之舉十六相非
喜也流四凶非怒也中於節而巳矣其所以皆中節者設教于天
下故也易曰知變化之道者其知神之所爲乎中庸曰喜怒哀樂
之未發謂之中發而皆中節謂之和中也者天下之大本也和也
者天下之達道也致中和而天地位焉萬物育焉易曰惟深也故
能通天下之志惟幾也故能成天下之務惟神也故不疾而速不
行而至聖人之謂也問曰人之性猶聖人之性嗜欲愛惡之心何
因而生也曰情者妄也邪也曰邪與妄則無所因矣妄情滅息本
性清明周流六虚所以謂之能復其性也易曰乾道變化各正性
命語曰朝聞道夕死可矣能正性命故也問曰情之所昏性即滅
也何以謂之猶聖人之性也曰水之性清激而渾之者泥沙也方
其渾也情性豈遂無有邪久而不動泥沙自沈清明之性鑒于天
地非自外來也故其渾也性本弗失及其復也性亦不生人之性
亦猶水也問曰人之性本皆善而邪情昏焉敢問聖人之情將復
爲嗜欲所渾乎曰不復渾矣情夲邪也妄也邪妄無人不能復聖
人旣復其性矣知情之爲邪邪旣爲明所覺矣則無邪邪何由生
也伊尹曰天之道以先知覺後知先覺覺後覺者也予天民之先
覺者也予將以此道覺此民也非予覺之而誰也如將復爲嗜欲
所渾是尚不自覺者也而況能覺後人乎曰敢問死何所之邪曰
聖人之所不明書于策者也易曰原始反終故知死生之說精氣
爲物游魂爲變是故知鬼神之情狀斯盡之矣子曰未知生焉知
死然則原其始反其終則可以盡其生之道生之道旣盡則死之
說不學而自通矣此非所急也子脩之不息其自知之吾不可以
章章然言非書矣
復性書下篇
晝而作夕而休者凡人也作乎非作者也與物皆作休乎非休者
也與物皆休吾則不類於凢人晝無所作夕無所休作非吾作也
作有物休非吾休也休有物作邪休邪二皆離而不存予之所存
者終不亡且離矣人之不力於道也昏不思也天地之間萬物生
焉人之於萬物一物也其所以異於鳥獸蟲魚者豈非道德之性
全乎哉受一氣而成形一爲物而一爲人得之甚難也生乎世又
非深長之年也以非深長之年行甚難得之身而不專專於大道
肆其心之所爲其所以自異於禽獸蟲魚者亡矣昏而不思其昏
也終不明矣吾之生二十有九年矣思十九年時如朝日也思九
年時亦如朝日也人之受命其長者不過七十八十年九十百年
者則稀矣當百年之時而眡乎九十年時也與吾此日之思于前
也遠近其能大相懸邪其又能遠於朝日之時邪然則人之生也
雖享百年若雷電之驚相激也若風之飄而旋也可知矣況千百
人而無一及百年之年哉故吾之終日志於道德猶懼未及也彼
肆其心之所爲者獨何人邪
平賦書一篇并序
孔子曰道千乘之國敬事而信節用而愛人使民以時孟子曰欲
輕之於堯舜之道大貉小貉也欲重之於堯舜之道大桀小桀也
是以什一之道公私皆足人旣冨然後可以服教化反淳朴古之
聖賢未有不善於爲政理人而能光于後代者也故善政者莫大
於理人理人者莫大于旣冨之又教之凢人之情莫不欲冨足而
惡貧窮四人之苦者莫甚於農人麥粟布帛農人之所生也歲大
豐農人猶不能足衣食如有水旱之災則農人先受其害有若曰
百姓不足君孰與足夫如是百姓之視其長上如仇讎安旣不得
享其利危又焉肯盡其力自古之所以危亡未有不由此者也人
皆知重斂之可以得財而不知輕歛之得財愈多何也重歛則人
貧人貧則流者不歸而天下之人不來由是土地雖大有荒而不
耕雖耕之而地力有所遺人日益困財日益匱是謂棄天之時遺
地之利竭人之財如此者雖欲爲社稷之臣建不朽之功誅暴逆
而威四夷徒有其心豈可得邪故輕歛則人樂其生樂其生則居
者不流而流者日來居者不流流者日來則土地無荒桑柘日繁
盡力耕之地無餘利人日益冨兵日益強四鄰之人歸之如父母
雖欲驅而去之其可得邪是以與之安而居則富而可教與之危
而守則人皆自固孟軻所謂率其子弟攻其父母自有生人巳來
未有能濟者也嗚呼仁義之道章章然如大道焉人莫不知之然
皆不能行何也見之有所未盡而又有嗜欲以害之其自任太多
而任人太寡是以有土地者無代無之雖莫不知之然而未有一
人能行之而功及於後代者由此道也秦滅古法墮井田而夏殷
周之道廢相承滋久不可卒復翶是以取可行於當時者爲平賦
書而什一之法存焉庶幾乎有能行之者云爾
凢爲天下者眡千里之都爲千里之都者眡百里之州爲百里之
州者起於一畝之田五尺謂之步(古者六尺爲步古之尺小爲兹時之尺四尺八寸則方一寸爲)
(古之方一步餘三百步六寸二分五釐)二百有四十步謂之畝(古者步百畝與此時不同從俗之數則易)
(行也一畝爲古之田三畝)三百六十步謂之里(古者畝百爲夫夫三爲屋屋三爲井井之田九夫三屋方三百)
(步爲一里也方一里之田九夫頃異名也)方一里之田五百有四十畝(畝百爲頃五頃四十畝也古之)
(里雖小其畝又加小所以古之方一里爲田九頃兹時方一里爲田五頃四十畝爲古之田一十六頃有二十畝也)十里之
田五万有四千畝(五百四十頃也爲古之田一千六百二十頃也)百里之州五十有四億
畝(五万四十頃也爲古之田一十六万二十頃也)千里之都五千有四百億畝(五百四十万頃也為)
(古之田一千六百二十万頃也)方里之内以畝爲屋室徑路牛豚之所息葱韮菜
𬞞之所生植里之家給焉(古者方一里爲井爲田九百畝農夫八家各受田百畝公田八十畝八家同養)
(公田公事畢然後理私事詩曰雨我公田遂及我私餘田二十畝餘爲閭井屋室兹時里旣加大一畝之田爲古之田三畝則十畝)
(之田爲古之田三十畝校其多少亦相若矣)凢百里之州爲十里者百州縣城郭之所
建通川大途之所更丘墓鄕井之所聚甽遂溝澮之所渠大計不
過十里者三十有六有田一十九億四万有四千畝(一万九千四百四十頃也)
百里之家給焉千里亦如之高山大川則椁其中長綴短而重之
一畝之田以強并弱水旱之不時雖不能盡地力者歲歲不下粟
一石公索其十之一凢百里之州有田五十四億畝以一十九億
四万有四千畝爲之州縣城郭通川大途甽遂溝澮丘墓鄕井屋
室徑路牛豚之所息葱韮菜𬞞之所生植餘田三十四億五万有
六千畝(三万四千五百六十頃也)畝率十畝粟一石爲粟三十四万五千有六
百石以貢于天子以給州縣凢執事者之禄以供賓客以輸四方
以禦水旱之災皆足干是矣其田間樹之以桑凢樹桑人百之所
沐者謂之功桑太寡則乏于帛桑太多則暴于田是故十畝之田
植桑五功一功之𧖟取不宜歲度之雖不能盡其功者功不下一
匹帛公索其百之十凢百里之州有田五十有四億畝以一十九
億四万有四千畝爲之州縣城郭通川大塗甽遂溝澮丘墓鄕井
屋室徑路牛豚之所息葱韮菜𬞞之所生植餘田三十四億五万
有六千畝麥之田大計三分當其一其土卑不可以植桑餘田二
十三億有四千畝樹桑凡一百一十五万有二千功率十取一匹
帛爲帛一十一万五千有二百匹以貢于天子以給州縣凢執事
者之禄以供賓客以輸四方以禦水旱之災皆足于是矣鰥寡孤
獨有不人疾者公與之粟帛能自給者弗征其田桑凢十里之鄕
爲之公囷焉鄕之所入于公者歲十舍其一于公囷十歲得粟三
千四百五十有六石十里之鄕多人者不足千六百家鄕之家保
公囷使勿偷饑歲并入不足于食量家之口多寡出囷與之而勸
之𧖟以須麥之升焉及其大豐鄕之正告鄕之人歸公所與之當
戒必精勿濡以内于公囷窮人不能歸者與之勿徵于書則歲雖
大饑百姓不困于食不死于溝洫不流而入于他矣人旣冨樂其
生重犯法而易爲善教其父母使之慈教其子弟使之孝教其鄕
黨使之敬讓羸老者得其安幼弱者得其養鰥寡孤獨有不人疾
者皆樂其居屋室相鄰煙火相接于百里之内與之居則樂而有
禮與之守則人皆固其業雖強暴之兵不敢凌自百里之内推而
布之千里自千里而被于四海其孰能當之是故善爲政者百姓
各自保而親其君其君雖欲危亡弗可得也其在詩曰迨天之未
隂雨徹彼桑土綢繆牖戸今女下民或敢予侮此之謂也
重校正唐文粹卷第四十四之上
重校正唐文粹卷第四十四之下
吳興姚鉉纂
古文丙(揔六十七篇)
鹿門隱書六十篇(皮日休)古漁父四篇(劉蛻)
時議三篇(元結)
鹿門隱書六十篇(并序)皮日休
醉士隱於鹿門不醉則游不游則息息於道思其所未至息於文
慙其所未周故復草隱書焉嗚呼古聖王能旌山夫谷民之善者
意在斯乎或曰仲尼脩春秋紀災異近乎怪言虎賁之勇近乎力
行衰國之政近乎亂立祠祭之禮近乎神將聖人之道多歧而難
通也奚有不語之義也曰夫山鳴鬼哭天裂地坼怪甚也聖人謂
一君之暴災埏天地故諱耳然後世之君猶有窮凶以召災極暴
以市異者矣夫桀紂之君握鉤伸鐡撫梁易柱手格熊羆走及虎
兕力甚也聖人隱而不言懼尙力而虐物貪勇以喪生然後世之
君猶有喜角觝而忘政受拔拒而過賢者寒浞竊室子頑通母亂
甚也聖人隱而不言懼來世之君爲蛇豕民爲淫蜮然後世之君
猶有易内以亂國通室以亂邦者夏啓畜乘龍周穆讌&KR1592;池神甚
也聖人隠而不言懼來世之君以幻化致其物以左道成其樂後
世之君猶有黷封禪以求生恣祠祀以祈欲者嗚呼聖人發一言
爲當世師行一行爲來世軌豈容易而傳哉當仲尼之時苟語怪
力亂神也吾恐後世之君怪者不在於妖祥而在於政教也力者
不在於角觝而在於侵凌也亂者不在於衽席而在於天下也神
者不在於機鬼而在於宗廟也若然者其道也豈多岐哉
民性多暴聖人導之以其仁民性多逆聖人導之以其義民性多
縱聖人導之以其禮民性多愚聖人導之以其智民性多妄聖人
導之以其信若然者聖人導之於天下賢人導之於國衆人導之
於家後之人反導爲取反取爲奪故取天下以仁得天下而不仁
矣取國以義得國而不義矣取名位以禮得名位而不禮矣取權
勢以智得權勢而不智矣取朋友以信得朋友而不信矣堯舜導
而得也非取也得之仁殷周取而得也得之亦仁吾謂自巨君孟
德巳後行仁義禮智信者皆奪而得者也悲夫
文學之於人也譬乎藥善服有濟不善服反爲害
或曰聖人見一善必汲汲慕之夫丹朱商均雖曰不肖豈便毒於
犲虎哉何其嗣之遠也且善足以保身不足以保天下噫丹朱商
均苟非堯舜之子一身且不自保況天下哉
毀人者自毀之譽人者自譽之夫毀人者人亦毀之不曰自毀乎
譽人者人亦譽之不曰自譽乎
或曰神農牛首蜚仲鳥身信乎哉曰非形也象也夫梟羊䝟貐尚
猶類人況聖賢也哉
或曰夏禹爲黃熊信乎哉曰非也感也夫簡狄吞鳥卵而生契姜
嫄履大迹而産稷是也當禹之母夢熊而生耳不然者禹誠是熊
吾以聖人爲罔象也
或曰孟子云予何人也舜何人也是聖人皆可修而至乎曰聖人
者天也非修而至者也夫知道然後能修能修然後能聖且堯爲
唐侯二十而以德盛舜爲鰥民二十以孝聞焉在乎修哉后稷之
戲必以藝殖焉仲尼之戲必以爼豆焉在乎修哉蓋修而至者顔
子也孟軻也若聖人者天資也非修而至也
窮山人盡行也大江人盡涉也然而不幸者有遇虎兕之暴蛟龍
之患者矣豈以是而止者哉夫途有遇是患而死者繼其踵者惟
恐其行之不速也今之士爲名與勢苟刑禍及流竄至是監刀鋸
者必名人司流竄者必勢士繼其踵者惟恐其位之不速也嗚呼
名與勢然也吾患其内虎兕乎蛟龍乎是天不爲人幸也非人也
其或披林逐虎兕入水嬰蛟龍遇其患也是人不爲天幸也非天
也若是以遇禍則終身所爲心之駔儈焉
君子不爲其所不爲小人爲其所不爲
可以威而不威可以殺而不殺難也
絜者不觀其窮觀其冨也愼者不觀其危觀其勢也苟當窮能絜
當危能愼戒也非眞也
古之官人也以天下爲巳累故巳憂之今之官人也以已爲天下
累故人憂之
今道有赤子將爲牛馬所踐見之者無問賢不肖必惕惕然皆欲
驅牛馬以活之也至夫國有弱君室有色婦有欲謀其國欲其室
者惟恨其君與夫不罹赤子之禍也噫是復何心哉
孟子曰伯夷隘柳下惠不恭伊尹五就湯五就桀皮子採廉於伯
夷廉於天下不爲隘矣擇和於下惠和於天下不爲不恭矣取志
於伊尹志於天下不爲大矣
天有造化聖人以教化禆之地有生育聖人以養育禆之四時有
信聖人以誠信禆之兩曜有明聖人以文明禆之噫禆於天地者
何獨聖人雖禽獸昆蟲雲物亦不能自順其化麟鳳禆於祥瑞也
蛟龍禆於潤澤也昆蟲禆於地氣也雲物禆於天候也而況於聖
人乎況於鬼神乎故紆大君之組綬食生人之膏血苟不仁而位
是不禆於禄食也況能禆於天地乎吾乃知是禽獸昆蟲雲物不
竊於天地之覆燾也
舟之有仡(五勃反動舟皃)猶人之有道也仡不安也舟之行匪仡不進是
不安而安也人之行也猶舟之有仡匪道不行是不行而行也夫
秦失仡於項項遺仡於漢是聖人之道不安其所安小人之道安
其所不安也
伊尹之道一介不以與人一介不以取諸人吾得志弗爲也與之
以道取之以道天下可也況一介哉伊尹之道近乎執吾去執而
取廉者也
伯夷不仕非君不治非民治則進亂則退吾得志弗爲也不仕非
君孰行其道不治非民孰急天下以非君乎湯不當事桀文王不
當事紂也以非民乎桀民不赴殷紂士不歸周矣故伯夷之道過
乎高吾去高而取介者也
柳下惠可事非君可使非民與惡人言雖袒禓禆裡於我側爾焉
能浼我哉吾得志弗爲也夫蚍蜉豈過人而有禮哉民之下者亦
若是而巳柳下惠之道過乎溷吾去溷而取辨者也
於戲黃卷之内聖賢者皆在焉慕而不及愛而不可必鬱鬱於厲
夫至乎是者爲心乎爲身乎心則勞身則憊嗚呼道果不在於自
用
古之奢也吾不奢古之儉也吾不儉適管晏之中或可矣噫古之
奢也僭今之奢也濫古之儉也性今之儉也名
學而廢者不若不學而廢者學而廢者恃學而有驕驕必辱不學
而廢者愧巳而自卑卑則全
勇多於人謂之暴才多於德謂之妖
小善亂德小才耗道
以有善而不進以有才而不修孔門之徒恥也
古之隱也志在其中今之隱也爵在其中
吏不與奸罔期而奸罔自至賈豎不與不仁期而不仁自至嗚呼
吏非被重刑不知奸罔之喪巳賈豎非遭極禍不知不仁之害躬
也夫易化而善者齊民也唯吏與賈豎難哉
人之肆其志者其如後患何
聖人能與人道不能與人志
嗚呼才望顯於時者殆哉一君子愛之百小人妬之一愛固不勝
於百妬其爲進也難
不以堯舜之心爲君者具君也不以伊尹周公之心爲臣者具臣
也
造父善御不能御駑駘公輸善匠不能匠散木吾知夫不教之民
也豈易御而易匠者哉陽貨者仲尼之駑駘也互鄕者仲尼之散
木也
或曰子之道有以邁千人子之貌固不足加於衆噫何哉曰亦何
異哉伊臯亦人耳孔顔亦人耳
不思而立言不知而定交吾其憚也
知道而不行知賢而不舉甚乎穿窬也夫盜也者不能盡一室如
不行道足以喪身不舉賢足以亡國
金貝珠璣非能言而利物者也至夫有國者寶之甚乎賢惜之過
乎聖如失道而有亂國且輸人況夫金貝珠璣哉
聖人行道而守法賢人行法而守道衆人侮道而貨法
古之決獄得民情也哀今之決獄得民情也喜哀之者哀其化之
不行喜之者喜其賞之必至
周公爲天子下白屋之士今觀於一命之士接白屋之人斯禮遂
亡悲夫
幸君之急而見懲糺已之讎而爲直因躬不好者而爲廉因人不
樂者以爲正大人不由也
聖人之道猶坦途諸子之道猶斜逕坦途無不之也斜逕亦無不
之也然適坦途者有津梁之斜逕者苦荆棘
三王之世民知生而不知化五帝之世民知化而不知德
毀人者失其直譽人者失其實近於鄕原之人哉
憚勢而交人勢劣而交道息希利而友人利薄而友道退
明君善全臣者不狎哲士善全友者不暱
或曰我善治苑囿我善視禽獸我善用兵我善聚賦古之所謂賊
民今之所謂賊臣
虸蚄能害稼不能害人奸邪善害人害稼者有時而稔是不害也
雖有祝鮀之佞宋朝之美其害人也可勝道哉
或問君子之道何如則可以常行矣曰去四蔽用四正則可以常
行矣曰何以言之見賢不能親聞義不能伏當亂不能正當利不
能節此之謂四蔽道不正不言禮不正不行文不正不脩人不正
不見此之謂四正
鵷鸞不常見君子慕焉鸎鳩常見小人捕焉噫君子之出處亦猶
夫鵷鸞而巳矣
不位而尊者曰道不貨而冨者曰文噫吾將謂得時乎尊而驕者
不爲矣吾將謂失時乎冨而安者吾爲矣
或曰將處乎世何如則可以免乎謗曰去六邪用四尊則可矣曰
何以言曰諫未深而謗君交未至而責友居未安而罪國家不儉
而罪歲道不高而凌貴志不定而羨冨此之謂六邪也自尊其道
堯舜不得而卑也自尊其親天下不得而詘也自尊其已孩孺不
得而娛也自尊其志刀鋸不得而威也此之謂四尊也
愛雖至而不媟讎巳危而不擠勢方盛而知足利正中而識已豈
小人之能哉
以儉而獲罪猶遠乎奢以退而遇謗尚愈乎進
弓箕之家生子而捨乎弓箕陶旊之家生子而捨乎陶旊噫吾之
道猶弓箕乎陶旊乎
自漢至今民産半入乎公者其唯桑弘羊孔僅乎衛靑霍去病乎
設遇聖天子吾知乎桑孔不過乎賈豎衛霍不過乎士伍
古之殺人也怒今之殺人也笑
古之用賢也爲國今之用賢也爲家
古之酗醟也爲酒今之酗醟也爲人
古之置吏者也將以逐盜今之置吏也將以爲盗
或曰楊墨有道乎曰意錢格簺皆有道也何啻乎楊墨哉吾知夫
今之人嗜楊墨之道者其一夫之族耳
古漁父四篇(有後序)劉蛻
叟行山逐禽而逢虞人虞人反以罟而獵叟叟欺虞人以事鬼神
而得逸他日叟之子壯圍山而讎獵吾父者曰今日凢在山澤殺
無赦虞人亡於大澤虞之父教之以漁漁利厚於罟末之年富於
澤上反聞叟將殺其子於帝側帝教之以漁天下天下之利厚於
陶稼末之年冨於九州漁者常以此自笑而聞於士師士師以灋
執之漁者對曰始臣學漁不學笑天下而天下入臣笑舜聞之亦
曰始朕學事叟不學受天下禪而天下禪朕
晦冥之後漁者啼而奔帝辛曰始風微水上魚聚臣舟臣垂之十
鉤魚方眡臣鉤未及吞而雷驚臣舟夫雷不發而震盍戮於爕理
者辛應曰爾不得魚市不闕魚亦殷人得魚耳夫多魚而垂之十
鉤魚必爭而且畏後其餌然而猶相與眡其鉤豈非君其餌薄乎
何戮之有微子自旁聞之亦曰殷餌薄矣臣不受戮殷民驚矣抱
祭器而入周
暮有二舟還而爭一舟於中流空舟中者恃其無傷舟中也則盛
鬪以薄兩舟果與俱覆明日訟於王王以其罪均也平於二漁旣
而空舟者歸告其子曰吾勝矣覆彼所載載魚者歸亦告其鄰曰
吾勝矣其鄰笑曰罪均而子獨覆所載孰謂勝乎
有置魚於葦間仰見鳴鳶集其上乃冠木於器旁以懼之明日澤
西漁者乃刻材澤畔前日置魚者目眡而去而三年不敢漁其妻
笑曰始僞以紿一器之魚學僞得盗一澤之利
篇後序
會昌甲子歲余於西塞巖下見版洗而得漁父書七篇尚多古文
然其三篇甚怪妄淺近類詞賦今皆捨之其四篇余特爲之箋正
其文字然前二篇文有高致後二篇則託寓鄙狎以其頗有譏動
余亦存之然不知其年代故謂之古漁父
時議三篇(并表)元結
臣結言自以昏庸無堪逸浪江海陛下忽降公詔遠徵愚臣陛下
豈不以凶逆未除盗賊屢起百姓勞苦力用不足將社稷大計與
天下圖之者乎荒野賤臣始見軒陛又拘限忌諱不能悉下情以
上聞則陛下安用煩勞車乘招禮賢異臣實不能當君子之羞受
小人之辱故編輿皂之說爲三篇命曰時議敢以上聞抵冒天威
謹伏待罪臣結頓首謹上
時議上篇
時之議者或相問曰往年逸亂之兵東窮江海南極淮漢西抵秦
塞北盡幽都今趙衛之疆悉爲盗有凶勇之徒攻四方者幾百餘
萬如屯守二京從衛魁帥者不計當時之兵可謂強矣當時人心
巳不固矣天子獨以數騎僅至靈武引聚餘弱憑凌強寇頓軍岐
陽師及渭西曾不踰時竟能摧堅銳復兩京逃降逆類悉收河南
州縣今河北隴險奸逆尚餘今山谷江湖稍多亡命今所在盗賊
屢犯州縣今天下百姓或轉徙流亡今臨敵將士多喜奔散今賢
士君子不求任使天子往在靈武至于鳳翔無今日兵革而能勝
敵無今日禁制而無亡命無今日威令而盗賊不起無今日財用
而百姓不亡無今日封賞而將士不散無今日朝廷而人思任使
何哉豈天子能以弱制強不能以強制弱豈天子能以危求安而
忍以未安忘危時之議者或相對曰此非難言甚易言矣天子往
年悲恨陵廟爲凶逆傷汙怨憤上皇忽南幸巴蜀哀傷宗戚多見
誅害驚惶聖躬動息無所是以勤勞不辭親撫士卒與人權位信
而不疑渴聞忠直過則善改如此所謂以弱制強以危求安今天
子重城深宫燕私而居冕旒清晨纓佩而朝太官具味當時而食
太常脩樂和聲而聽軍國機務參詳而進萬姓疾苦時或不聞而
廏有良馬宫有美女輿服禮物日月以備休符佳瑞相繼而有朝
廷歌頌盛德大業四方貢賦尤異品物公族姻戚喜荷帝恩諧臣
戲官怡愉天顔而文武大臣至於公卿庶官皆權位爵賞名實之
外似巳過望此所以不能以強濟弱忍以未安忘危若天子能視
今日之安如靈武之危事無大小皆若靈武何寇盗強弱可言當
天下曰無事矣
時議中篇
時之議者或相謂曰吾聞道路云云說士人共自謀曰昔我奉天
子拒凶逆勝敵則家國兩存不勝則家國兩亡所以生死決戰是
非極諫今吾屬名位巳重貨財已足爵賞巳厚勤勞巳極天下若
安吾何苦哉天下若不安吾屬外無仇讎相害内無窮賤相迫何
苦更當鋒刃以近死乎何苦更忤人主以近禍乎又聞曰嗚呼吾
州里有忠義之者仁信之者方直之者今或有病父老母孤兒寡
妻如身能存者皆力役乞丐凍餒不足況於死者父母妻子人誰
哀之又聞曰今天下殘破蒼生危急受賦役者多寡弱貧獨流亡
死生悲憂道路蓋亦極矣天下若安我等豈無隴畝以自處若不
安我不復以忠義仁信方直死矣縱有盗於我者安則隨之人且
如此其然何故時之議者相對曰今國家非欲其然蓋失於太明
太信而然耳夫太明則見其内情將藏内情則罔惑生焉罔上惑
下能令必信信可必矣故太信焉太信之中至姦元惡卓然而存
如此使朝廷遂亡公直天下遂失忠信蒼生遂益冤怨如公直亡
矣忠信失矣冤怨生矣豈天子大臣之所喜乎將欲治之能無端
由吾屬議於野者又何所及
時議下篇
時之議者或相問曰今天子思安蒼生思滅姦逆思致太平方力
圖之非不勤勞於今四年而說者異之何哉時之議者或相對曰
如天子所思如說者所異天子大臣非不知之凢有制詔皆常言
及言雖殷勤事皆不行前後再三頗類諧戲今或有仁恤之令憂
勤之詔人皆族立黨語指而議之其由何哉以言而不行之故也
天子不知其然以爲言雖不行足堪沮勸嗚呼沮勸之道在明審
均當而必行也必不行矣有言何爲自太古巳來致理興化未有
言之不行而能至矣若天子能追行巳言之令必行將來之法且
免天下無端雜徭且除天下隨時弊法且去天下拘忌煩令必任
天下賢異君子屏斥天下凢邪小人然後推仁信威令與之不惑
此則帝王常道何爲不及
重校正唐文粹卷第四十四之下
