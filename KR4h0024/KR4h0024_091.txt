重校正唐文粹卷第九十一
吳興姚鉉纂
序甲(揔九首)
集序
唐丞相禮部尚書許國公蘇頲文集序(韓休)
唐丞相鄴侯李泌文集序(梁肅)
唐丞相太傅文貞公崔祐甫文集序(權德輿)
唐丞相兵部尚書宣公陸䞇翰苑集序
唐丞相禮部尚書文公權德輿文集序(楊嗣復)
唐丞相中書侍郎韋處厚文集序(劉禹錫)
唐丞相太尉衛國公李德𥙿會昌一品制集序(鄭亞)
唐徐州節度使贈司徒張建封文集序(權德輿)
唐昭容上官氏文集序(張說)
唐金紫光禄大夫禮部尚書上柱國贈尚書右丞相許
國文憲公蘇頲文集序韓休
易有四象有天文焉有人文焉所以察時變而觀化成也詩有六
義有小雅焉有大雅焉所以陳國風而美王政也文之時用其肇
於兹自長發禘殷正考述其典在坰頌魯史克明其訓由是比興
繼作風流彌繁黃竹白雲垂芳於帝籍楚蘭班素作麗於辭人莫
不究情性之微含風騷之旨吟詠先王之澤光昭正始之宗故情
發於中而申之以歌詠文生於情而飾之以辭彩所以立言會友
感物造端藻暢襟靈導揚隱伏潤彼金石流于管弦以告其成功
而懿我文德者也嗚呼斯文未喪命世聿興發揮造化之微鼓動
江山之氣轥轢前古昭彰後葉疇克有之則尚書許公應運而挺
生矣公四代相門十卿崇構海域挹其軒冕搢紳推其䡄儀夫其
導源錫胤之慶克家屏宗之美論道布政之典推誠立節之效並
以勒於豐碑紀在良史此則略而不言焉公神秀穎發自然生知
五歲便措意於文每坐卧吟諷未常暫輟至于八九歲則有若大
成焉一覽誦千言有若素習十七遊太學對策甲科振鱗溟渚濯
羽弱泉海内重林宗之名朝廷籍賈生之譽矣時吏部侍郎馬載
名知人見公歎曰蘇生一日千里王佐才也後因選集時屬糊名
考判公與宋璟俱入殊等由是天下益稱焉公任御史時兩臺有
送别四韻詩四十餘首試令公誦之一遍倒覆之遂不錯一字其
敏晤也如此公任起居郎屬考功員外郎闕時中書令李嶠執筆
曰考功郎非蘇君莫可遂拜考功員外郎遷給事中特制授修文
館學士遷中書舍人專知制誥僉議允歸制命勑書皆出自公手
筆不停綴思無所讓及是見君深所歎伏焉今上嘗謂公曰朕每
見卿文章與諸人尤異當令後代作法豈惟獨稱朕心及東封詔
公撰朝覲壇頌加金紫光禄大夫與一子官賞能也公性與道合
神無滯用惟深也㹅衆妙之門惟才也體生人之秀若乃學以聚
之問以辯之括囊道藝之場探賾幽微之數至若㧦戈考篆魯鼎
看銘書有亡篋文稱墜簡疑絳老之年走朝有問卜晉侯之疾訪
史莫知莫不取揆宏襟詢謀逹識公辨無不釋言必造微掩雲夢
以吞之湛陽秋以照之如太嶽之覽羣山若蒼溟之朝百谷者矣
至乃緒發而宫商應言形而雅頌興爽律與雲天並高繁章與霞
月俱亮故能虚明獨照壯思雄飛自我心極爲之宰匠嘗亦紀秦
望銘華山勒函谷之關刊燕然之石繁弦閒發縟彩相輝歌奏而
白雪遂孤賦成而黃金有貴豈惟排終拉賈爲王超陳而已若乃
天言煥發王命急宣則翰動若飛思如泉涌典謨作制於邦國書
奏便蕃於禁省敏以應用婉而有章則近代以來未之前聞也豈
學而得之歟抑亦天縱之歟何其殊尤而懿鑠也惜乎循途未極
閱川行謝雖洞簫爲賦方傳漢帝之宫而禪草遺忠空留茂陵之
下思盛烈其如在覽餘文而增歎曲池無處舊館寂寥感知巳以
悼恩懷舊德而何極豈峴山之上長留墮淚之詞延閣之中不紀
藏書之錄謹撰緝文誥成一家之言凡四十卷列之如左請藏於
祕府以示來裔
唐丞相鄴侯李泌文集序梁肅
唐興元世天子以人文化成天下王澤洽頌聲作洋洋焉與三代
同風其相之臣曰鄴侯李泌字長源用比興之文行易簡之道贊
事盛聖辨章品物䟽通以盡理閎麗而合雅舒卷之道必形於辭
其偉矣夫子嘗論古者聦明睿聖之君忠肅恭懿之臣敘六府三
事同八風七律莫不言之成文歌之成聲然後浹於人心人心安
以樂播爲風俗風俗厚以順其有不由此者爲理則粗在音則煩
粗之弊也朴煩之甚也亂用其道行其位者歷選百千不得十數
嘻才難不其然乎開元中公七歲見丞相始興張公九齡張駭其
聦異授以屬辭之要洎始興没不六十載公果至宰相封侯有文
集二十卷其美嘉遯則有滄浪紫府之詩在王廷則有君臣賡載
之歌或依隱以翫世主文以譎諫步驟六義發揚時風觀其辭者
有以見上之任人始興之知人者巳初太上當陽公以處士延登
内殿實敷黃老之訓至德初宣皇以元良受禪公則獻太階頌昭
纂堯之道睿文以廣平伐罪公則握中權之柄參復夏之功大德
不官旣追五嶽之隱大用不器終踐代天之職方將熙庶工以成
邦教載直筆以修唐書命之不融凡百興歎旣薨之來載皇上負
扆之暇思索時文徵公遺編藏諸御府於是公立言垂世之譽獨
善兼濟之略藏在冊牘載於碑表惟斯文之可傳於後嘗謂肅曰
吾子辭直盍存乎篇序旣詠歎之不足因著其所以然貽諸好事
者凡詩三百表誌碑頌讃序議述又百有二十其五十篇缺獨著
其目云
唐銀青光禄大夫守中書侍郎同中書門下平章事贈
太傅常山文貞公崔祐甫文集序權德輿
昔舜禹之代股肱昌言以祗承于帝修六府敘九功曰都曰俞殷
周之際有伊訓說命太保太師旅獒金縢之書以戴翼其代皆有
大烈格于皇天自三代巳還君臣感會何嘗不經緯斯文裁成百
度太傅文貞公寅亮德宗致建中之理左輔右弼緝熙光明居中
一歲以至大病愍策尊名爲唐宗臣公薨二十九歲天子命公嗣
子植爲右拾遺植乃捧公遺文三十編見咨論敘德輿以爲君子
消長之道值乎其時而文亦隨之得其時則章明事業以宣利澤
不得其時則放言寄意以攄志氣公自門閥秀士被服薦紳至於
登朝宰政四十年間作爲文章以修人紀以逹王事懼喜怒之不
中節故有作威誡懲苟得之害正故有重請鍾銘恐匪人之干紀
故有與永王璘牋書誚時宰之不能上廣聦明故有台封說悼谷
風之詩廢故有僚友箴慮法吏邊吏之失其官守故有貓鼠議是
惟無作作則有𥙷於時以至於修事功斷國論導志通理昭明易
直施於名命爲雅誥刻於金石無愧辭康莊逸軌卓犖濬發九流
六藝鼔舞奔走陳思王所謂儼乎若崇山㪍乎若蒸雲惟公信然
公姓崔氏諱祐甫字貽孫博陵安平人先孝公之清德與公始中
終之盛烈勒於帝籍藏在惇史升公堂奥之君子多爲之譔錄大
較以同人之中正大有之剛徤中庸之明誠洪範之攸好德艱貞
踐履出入光大皆充其義如其文嘗試言之天下公器也匪皇極
不乂操柄者務廣通則其弊以流縱私回則其弊以没以是至於
紀綱淆亂官職耗廢敗壊陵夷而不可爲務守者弊以隘則窘若
梏拲於是才滯而不發事壅而不宣其於病王猷盭大倫圯也及
公平衡宰物爲之折衷使文皇明皇之風粲然復興崇起教化萬
方同軌道協氣宣臻至理而無癘疵爲仁由已善善若不及泝其
心源存乎斯文君子曰觀文貞之文而知其道知其道然後知其
理古之易易也昔公能修先孝公之志類其文章趙郡李公遐叔
實爲之序今植亦能修公之志而德輿無似懼辱命焉凡九百二
十篇爲一家之言云爾
唐贈兵部尚書宣公陸䞇翰苑集序
嘗讀賈誼書觀其經制人文鋪陳帝業術亦至矣待之宣室恨得
後時遇亦深矣然竟不能逹四聦而盡其善排羣議而試厥謀道
之難行亦巳久矣東陽絳灌何代無之嘻一薰一蕕善齊(去聲)不能
同其器方鑿圓枘良工無以措巧心所以治世少而亂日多大雅
衰而正聲寢漢道未融旣失之於賈傳吾唐不幸復擯棄於陸公
公諱䞇字敬輿吳郡蘇人漂陽令偘之子年十八登進士第應博
學宏辭科授鄭縣尉非其好也省母歸壽春刺史張鎰有名於時
一獲晤言大加賞識曁别鎰以泉貨數萬爲賮曰願以此奉太夫
人一日之膳公悉辭之領新&KR2002;一串而巳是歲以書判拔萃調渭
南主簿御史府以監察換之德宗皇帝春宫時知名召對翰林即
日爲學士由祠部員外轉考功郎中朱泚之亂從幸奉天時車駕
播遷詔書旁午公灑翰即成不復起草初若不經思慮及成而奏
無不曲盡事情中於機會蒼卒填委同職者無不拱手歎伏不能
復有所助嘗從容奏曰此時詔書陛下宜痛自引過以感人心昔
禹湯以罪已㪍興楚昭以善言復國陛下誠能不恡改過以言謝
天下俾臣草辭無諱庶幾羣盜革心上從之故行在詔書始下雖
武人悍卒無不揮涕激發議者以德宗克平寇亂不惟神武之功
爪牙宣力蓋亦資文德腹心之助焉及還京師李抱眞來朝奏曰
陛下在山南時山東士卒聞書詔之辭無不感泣思奮臣節時臣
知賊不足平也公自行在帶本職拜諫議大夫中書舍人精敏小
心未嘗有過艱難扈從行在輙隨啓沃謨猷特所親信有時讌語
不以公卿指名但呼陸九而已初幸梁洋棧道危狹從官前後相
失上夜次山館召公不至泫然號於禁旅曰得陸䞇者賞千金頃
之公至太子親王皆賀初公旣職内署母韋氏尚在吳中上遣中
使迎致京師道路置驛文士榮之丁韋夫人憂去職持喪於洛遣
人護漂陽之柩附於河南上遣中使監護其事四方賻遺數百萬
公一無所取素與蜀帥韋南康布衣友善韋令每月置遺公奏而
受之服闋復内職權知兵部侍郎覲見之日天子爲之興改容敘
弔優禮如此内外屬望旦夕俟其輔政爲竇參忌嫉故緩之眞拜
兵部侍郎知貢舉得人之盛公議稱之貞元八年拜中書侍郎平
章事公以少年入侍内殿特蒙知遇不可與衆浮沈苟且自愛事
有不可必諍之上察物太精躬臨庶政失其大體動與公違姦䛕
從而間之屢至不悅親友或規之公曰吾上不負天子下不負吾
所學不恤其他公精於吏事斟酌剖決不爽錙銖其經綸制度具
在德宗實錄及竇參納劉士寧之賂爲李巽所發得罪左遷橫議
者以公與參素不協歸罷相之議於公戸部侍郎判度支裴延齡
以姦回得幸害時蠹政物議莫敢指言公獨以身當之屢言不可
翰林學士吳通玄忌公先逹每切中傷隂結延齡互言公短宰相
趙憬公之引拔昇爲同列以公排邪守正心復異之羣邪沮謀直
道不勝十年退公爲賓客罷政事明年夏旱芻粮不給軍校訴於
上延齡奏曰此皆陸䞇輩怨望鼓扇軍人也貶公忠州别駕上怒
不可測賴陽誠張萬福救之獲免蜀帥韋令抗表請以䞇代巳歲
賂資粮公在南賓閉門卻掃郡人稀識其面復避謗不著書唯考
校毉方撰集驗方五十卷行於世江峽十稔永貞初與鄭餘慶陽
城同徵還公巳薨殁時年五十二公之秉筆内署也攉古揚今雄
文藻思敷之爲文誥伸之爲典謨俾&KR1536;狡向風懦夫增氣則有制
詰集一十卷覽公之作則知公之爲文也潤色之餘論思獻納軍
國利害巨細必陳則有奏草七卷覽公之奏則知公之爲臣也其
在相位也推賢與能舉直錯枉將斡璿衡而揭日月清氛沴而平
泰階敷其道也與伊說爭衡考其文也與典謨接軫則有中書奏
議七卷覽公之奏議則知公之事君也古人以士之遇也其要有
四焉才位時命也仲尼有才而無位其道不行賈生有時而無命
終於一慟唯公才不謂不長位不謂不逹逢時而不盡其道非命
歟裴氏之子焉能使公不遇哉說者又以房魏姚宋逢時遇主克
致清平陸君亦獲幸時君而不能與房魏爭列蓋道未至也應之
曰道雖自我弘之在人蜚蝗竟天農稷不能善稼奔車覆轍丘軻
亦廢規行若使四君與公易時而相則一否一臧未可知也而致
君不及貞觀開元者蓋時不幸也豈公不幸哉以爲其道未至不
亦誣乎公之文集有詩文賦集表狀爲别集十五卷其關於時政
昭昭然與金石不朽者惟制誥奏議乎雖巳流行多謬編次今以
類相從冠于編首兼略書其官氏景行以爲序引俾後之君子覽
公制作效之爲文爲臣事君之道不其偉歟
唐丞相禮部尚書文公權德輿文集序楊嗣復
唐有天下二百二十載用文章顯於時代有其人然而自成童就
傳以及考終命解巾筮仕以及鈞衡師保造次必於文視聽必於
文采章皆正色而無駮雜調韻皆正聲而無竒邪滔滔如河東注
不知其極而又處命書綸綍之任專考覈品藻之柄參化成輔翊
之勲初中終全而有之得之於相國文公矣公諱德輿字載之天
水人也族望祖宗之遠當官行巳之道語在國史銘於壙而碑於
途此不敢詳今所載者因綠文業而巳早歲爲淮南江西從事據
管記室之任屬辭詣理奏入報可移文走檄疆事迎解登朝爲起
居舍人改駕部員外郎換司勲郎中遷中書舍人凡四任九年專
掌詔詰大則發德音修典冊洒朝廷之利澤增盛德之形容小則
襃才能敘官業分别流品申明誡勸無誕辭無巧語誠直温潤眞
王者之言公昔自纂錄爲制集五十卷託於友人湖南觀察使楊
公憑爲之序故今不在編次内其他千名萬狀隨意所屬牢籠今
古窮極微細周流於親愛情理之間磅礴於勳賢久大之業不爲
利疚不以菲廢本乎道以行乎文故能獨步當時人人心服非以
德爵齒俠而致之貞元中奉詔考定賢良卓澤之士昇名士十七
人及爲禮部侍郎櫂進士第者七十有二鸞凰𣏌梓舉集其門登
輔相之位者前後十人其他征鎮岳牧文昌掖垣之選不可悉數
繼居其任者今猶森然非精識洞鑒其辭而知其人何以臻此邪
憲宗皇帝紹開中興始以英明申威提法武功旣俞文教是圖元
和五年冬執政暴疾旣瘖且痺未旬日而公作相憲章儒術潤色
王度使和聲順氣發自廊廟而鬯浹於幽遐我之所長時以推戴
玉立冰絜無緇磷遷染之譏以文德自終豈徒然哉嗣復不佞發
跡門館儀曹台席皆忝前躅公之元子中書舍人璩不幸短命其
嗣子憲泣奉文集求鄙辭以冠篇首雖觀於巨海難挹波濤而藉
用白茅所資誠敬其五十卷次第具在集目謹序
唐中書侍郎平章事韋處厚文集序劉禹錫
漢庭以賢良文學徵有道公孫弘條對第一席其勢鼓行人間取
丞相且侯使漢有得人之聲伊弘發也皇唐文物與漢同風故天
后朝燕國公說以辭標文苑徵玄宗朝曲江公九齡以道侔伊吕
徵德宗朝天水姜公公輔杜陵韋公執誼河東裴公洎以賢良方
正徵憲宗朝河南元公稹京兆韋公惇以才識兼茂徵隴西牛公
僧孺李公宗閔以能直言極諫徵咸用對策甲於天下繼爲有聲
宰相古今相望落落然如騎星辰與夫起版築飯牛者異矣公本
名惇舉進士登賢良旣仕方更名處厚字德載漢丞相扶陽侯之
裔孫後周逍遥公夐之八代孫右僕射某之元子生而聦明絶人
在提孩發言成詩未幾能賦受經於先君僕射學文於伯舅許公
孟容及壯通六經旁貫百氏咨天人之際遂探曆數明天官窮性
命之源以至佛書尤所通逹初爲集賢殿校書郎宰相李趙公監
修國史引公直東觀就改咸陽尉遷右拾遺轉左𥙷闕世稱有史
才而能諫諍入尚書爲郎歷禮部考功皆人望所在上方用威武
以讋不庭宿兵寖久韋丞相貫之酌人情上言不合意冊免因歷
詆所善公在伍中出爲開州刺史居二年執友崔敦詩爲相徵拜
戸部郎中至闕下旬歲間以本官知制誥穆宗新即位注意近臣
召入翰林充侍講學士初授諫議大夫續換中書舍人侍遊蓬萊
池延問大義退而進六經法言二十編優詔荅之賜以金紫尋遷
權知兵部侍郎知制誥翰林侍講史館修撰長慶四年春敬宗踐
祚以公用經術左右先帝五稔聞其德尤所欽倚内署故事與外
庭不同凡言翰林學士必草詔書有侍講者專備顧問雖官爲中
書舍人或他官知制誥第用其班次耳不竄言於訓辭至是上器
公且有以寵之乃使内謁者申命去侍講之稱慮未論于百執事
居數日降命書重舉舊官以明新意尋眞拜夏官貳卿由是内庭
辭臣無出其右者凡密旨必承乎權輿故號承旨學士上富有春
秋未親庶政或有疑滯視公如蓍龜寶曆季年宫壼間一夕生變
人情大駭雖鼎臣無所關決惟内署得預參畫羣議悶然俟公一
言而定戡難纉服再維乾綱今上繼統策勲第一櫂拜中書侍郎
同中書門下平章事以高才遇英主功顯人伏言无不從筆端膚
寸澤及天下盡罷冗食請歸才人事先有司物止常貢城社無犯
巗廊益尊感恩盡瘁不嗇神用太和二年十二月上前言事未及
畢辭疾暴作以朝服委地同列白奏搢笏扶持之不能起上命中
貴左右翼輔歸于中書如大醉狀上震驚咨嗟徵醫賜藥旁午疊
委會暮肩輿至第識旦以疾不起聞贈禭加常禮後十年嗣子蕃
以太子舍人直弘文館編次遺文七十通銜哀貢誠乞辭以冠其
首公未爲近臣巳前所著讃論記述銘誌皆文士之辭也以才麗
爲主自入爲學士至宰相以往所執筆皆經綸制置財成潤色之
辭也以識度爲宗觀其發德音福生人霈然如時雨襃元老諭功
臣穆然如景風命相之冊和而莊命將之誥昭而毅薦賢能其氣
似孔文舉論經學其博似劉子駿發十難以摧言利者其辯似管
夷吾噫逢時得君奮智謀以取高位而令名隨之豈不偉哉初蕃
旣纂修父書咨于先執李習之請文爲領䄂許而未就一旦習之
悄然謂蕃曰翺昔與韓吏部退之文章盟主同時惟柳儀曹宗元
劉賓客夢得耳韓柳之逝久矣今翺又被病慮不能自述有孤前
言齎恨無巳將子薦誠于劉君乎無何習之夢奠于襄州蕃具道
其語余感相國之平昔且怜蕃之虔敬庶幾能世其家固不讓
唐丞相太尉衛國公李德𥙿會昌一品制集序鄭亞
綸紼之興載籍之始先王發號施令明罰勑法蓋本於此也唐虞
之盛二典存焉夏殷之隆厥有訓誥自胤征甘誓乃有誓命之書
皆三代之文一王之法也虞夏之際代祀綿遠其代工掌制之名
氏莫得而知至于成湯太甲則有仲虺伊尹爲之訓誥高宗得傳
說則有說命之篇周公邵公相成王則有洛誥酒誥周官顧命秦
始皇帝并一區宇丞相李斯實掌其言漢興當秦焚書之後侍從
之臣皆不習文史蕭曹之輩又乏儒墨之用每封功臣建子弟其
辭多天子爲之縱委於執翰者亦非彰灼知名之士武帝使司馬
相如視草率皆文章之流以相如非將相器也厥後寖微寖長下
于魏晉亦代有其人我高祖革隋文物大備在貞觀中則顔公師
古岑公文本興焉在天后時則李公嶠崔公融出焉燕許角立於
玄宗之朝常楊繼美於代宗之世洎憲宗皇帝英武啓運雄圖赫
張中興之業高映前古其時則先太師忠公翺翔内署有密勿贊
佐之績平吳定蜀實惟其功及登樞衡作霖雨尊王室卑諸侯圖
蔡料齊外定内理顯王言於典誥彰帝範於圖籍紀在徽冊播於
無窮特進太子少保分司東都衛公長慶中事惠皇爲翰林學士
訓誥之業彰於傳聞昭肅皇帝統握乾符寤寐良弼詔自淮海復
升台庭盡付玄機允厭神度每彤墀奏罷别承天睠帝亦講伊訓
說命之旨定元首股肱之契以太平之制度上古之文教咸屬於
公焉會先太后懿號未立帝明發有永懷之痛公述沙麓神井之
瑞贊繞樞懷日之慶懋遵聖緒光慰孝思於是承命有宣懿祔廟
之制及武宗郊昊天拜清廟文物胥備朝廷有禮華夷述職河朔
修貢乃顯神休薦徽號奉揚一德以示萬方於是撰仁聖文武至
神大孝之冊封域無虞天子翛然有求玄之思乃範貞金模聖表
隆凖日角燭于宫庭中外臣寮咸欲以頌山河而襃日月也公於
是有聖容之讃天街之北獯鬻攸居因饑憑凌怙衆強禦嚴之以
刁斗而勃爾無懼申之以文告又腆然不率天子震怒旋命征之
公獨運沈機上資宸斷萬里勝負決於帷中雷霆旣振犬羊遂潰
疣贅披抉腥膻解離遁其名王復我貴主公於是有討北狄之詔
天寶末薊門爲首亂之地瘡痏榛棘襲世未平至是漁陽帥仲武
掃除妖孽臧獲仇讎奉揚烕神乃底康靖仍願勒石於盧龍之塞
以敘聖功飛章上聞帝用允若公祗應明命舒展格言呼嘯神祗
吐納嵩華當晝而文星現不寐而白鳳來成諸侯不朽之勲尊元
后無私之化公於是有幽州紀聖功之碑潞帥劉從諫死其子因
關河之險恃甲兵之衆請爵爭地屢聞王庭中外疑迷互撓天聽
帝將耀神武公累獻忠謀且言曰重耳在喪不聞利父雄渠受戮
秖以拒君況明皇舊宫天井内地跨連河北脅倚山東豈可行有
匪人坐爲汙俗若是可忍孰不可容沃心無疑躡足乃定又曰上
黨居天下之脊當河朔之喉今漳水雄兵常山勁卒是爲脣齒實
懼因依不若乘於未萌制其將動帝俞其奏乃妙選使臣以勞諭
之嚴立刑賞以勸戒之魏侯鎮侯勠力從命絶壺關之右臂收沍
水之上游獲兹渠魁在此成筭又轅門叛將横水餘兇竊上相之
旌旗盗晉陽之管鑰帝怒斯赫人心愈疑咸以師老于郊梟巢尚
固議罷兵者蚊聚請宥過者雷同公又揚笏而言曰彼地則義師
師介宗室是玄祖勤商之邑后稷造周之邦瓜瓞具存堂構斯在
苟虧策畫不襲仇讎則是將彌牟逐主之風長冒頓射親之俗詩
稱築室于道書謂疑謀勿成由是洞啓宸衷大破羣議運籌制勝
舉無遺策防微慮遠必契神機授鉞之臣服膺承命謝安之圍棋
尚拗曹參之飲酒方酣果有軍書繼聞戎捷砥磨周鉞兵淬鄭刃
萬里來袁紹之頭顱二冡葬蚩尤之肩髀歡聲雖震於朝市喜氣
不見於形容何其纂立功勲鎮定風俗若是之重公於是有伐上
黨之制平晉陽之勑宗英可汗獻琛輸賮越自絕域通于本朝文
畢伯士之胤呼韓鹿蟸之師或執玉而朝靈囿或解辮而拜甘泉
並垂於冊書光彼明命公於是有諭廻鶻之命五慰豎昆之書四
文章等於訓傳機事出於神明固將偃仰邳石之符傲睨鬼㟛之
錄聞之者可以祛聾聵得之者可以弼邦國每牙管旣拔芝泥將
熟嘗於前席親授筆札公亦分隂可就落簡如飛時有急宣關於
密畫内庭外制皆不與聞或勢切疾雷機難終日宣室未召武帳
莫開公則䟽于封章逹於旒衮當乙夜觀書之際未嘗不稱美再
三此又豈可與傳洞簫而諷於後庭聞子虚而嗟不同世者論功
較德邪歲在乙丑羣公常伯以天子之道貫於神祇一年而風雨
攸序災沴不作二年殱醜虜興北伐之詩四年誅狡童詠東征之
歌而又伐摩尼之風壞浮圖之俗偃兵返樸四海胥定思欲增鴻
名光下武公乃觀東序之圖按西崑之諜鋪舒名實藻縟文采類
于上帝爲唐神宗公於是纂章天成功神德明道之冊文號位旣
畢華夷會同方將命禮官召儒者訪匡衡后土之儀採公王明堂
之圖考肆覲之禮於梁生取封禪之書於犬子盡皇王之盛事極
臣子之殊功而軒鼎將成禹書就掩然猶進先嘗之藥獻高手之
醫藏周旦請代之書追漢宣易名之美作于大誥祈于昊天始終
一朝紹續九德其攻伐也旣如彼其制作也又如此故合武宗一
朝冊命典誥奏議碑贊軍機羽檄凡兩帙二十卷輒署曰會昌一
品制集紀年追聖德也書位旌官業也歲丁夘亞自左掖出爲桂
林九月公書至自洛以典誥制命示于幽鄙且使爲序以集成書
尋玄珠不究於倪域聽希聲莫窮於高下承命震惴幾移朝夕援
筆而復止者三四伏念江陸修盪辭譲不及因齋絜以敘焉夫全
功難持大名難兼日赫於晝而乏清媚月皎於夜而無温煦冬之
爲候也則雪霜飄暴凍入肌髮夏之爲用也則金流石鑠火走膚
脉如陽春高秋者稀焉南則瘴風毒虺之爲厲也北則獯戎黠虜
之爲患也如雒邑咸秦者幾焉鵰鷲不傅之以馳騁驊驑不授之
以騫翥如應龍者鮮焉仲尼聖賢之宗也位止於司寇師𥅆道德
之祖也官不過柱史如姬旦者幾焉是以保衡傅說佐佑殷宗召
公畢公寅亮周室咸著大訓克爲元龜書契以來未之多有李斯
以刻石紀號之文勝而不在休明之運又何足數哉周勃霍光雖
有勲伐而不知儒術枚臯嚴忌善爲文筆而不至巗廟自是已降
其類實繁惟君藴開物致君之才居元弼上公之位建靖難平戎
之業垂經天緯地之文粹于厥躬慶是全德蓋四序之陽春九州
之咸雒品彙之應龍人倫之姬旦後之學者其景之
唐徐泗濠節度使觀察處置等使通議大夫檢校尚書
左僕射贈司徒張建封文集序權德輿
昔有虞以濬哲文明理天下故有諧八音陳九德賡載康哉之臣
周宣王循文武之業以開中興故有歌蒸人賦韓奕清風大雅之
什春秋之際諸侯列大夫感物造端能賦可以圖事稱詩可以諭
志然則元侯宗工作爲文章本於王化繫於風俗亦其志氣之所
發也司徒諱建封南陽人簡廉䟽逹信厚誠直秉心可大以禮義
爲干櫓非道不處視圭組猶稊稗以褐衣寬博游于京師當時賢
公名卿盛服先生之倫皆迎門締交就義若渴贊師律於盟津大
鹵二府由察視主柱下方書朝廷以州部要害選難符守歷巴陵
陟壽春婪婪反虜壤地相接衆寡懸絶物情不交斬其使者以殉
傳首於行在所屏翰准海我爲金湯選䎡觀望者皆革心服義而
東夏安矣加地進律察廉三都授鉞貞師涖于徐方就加六職端
右之任追命三公論道之秩其始終艱貞光大也如是昔左丘明
載單襄公之言曰忠文之實也智文之輿也仁文之愛也義文之
制也則司徒嚮時之大忠明智戴仁抱義皆推本乎斯文然後足
言足志踐履章灼故其辯古人心源定是非於羣疑之下則韓君
别錄痛詆時病以發舒憤懣則投元杜諸宰相書其餘贊勲伐表
丘隴銘器敘事放言詣理皆與作者方駕而歌詩特優有仲尼之
氣質越石之清拔如雲濤溟漲浩漾無際而天琛夜光往往在焉
其入覲也獻朝天行一篇因喜氣以攄肝膈覽其辭者見公之心
焉其還鎮也德宗皇帝紆天文以送别湛恩異倫耀動中朝至於
内廷錫宴君唱臣和皆酌六義之英而爲一時之盛夫文之病也
或牽拘而不能騁或奔放而不自還公則財成切近揮斥細故英
華感槩卓爾其閎大析理研幾泊然其精微全才逸氣與勲力相
宣盡在是矣公之理也徐人宜之故尚書克家纂業用嗣厥服猶
鮑氏之居司隷鄭人之賦緇衣大君推恩善善春秋之義也永懷
先志乃集遺文以德輿嘗承司徒之歡表列編次凡二百三十篇
承詔作序是用拜君命之辱而不敢讓云
唐昭容上官氏文集序張說
臣聞七聲無主律吕綜其和五綵無章黼黻交其麗是知氣有壹
鬱非巧辭莫之通形有萬變非工文莫之寫先王以是經天地究
人神聞寂寞鑑幽昧文之辭義大矣哉上官昭容者故中書侍郎
儀之孫也明淑挺生才華絕代敏識聦聽探微鏡理開卷海納宛
若前聞搖筆雲飛咸同宿搆初沛國夫人之方㜊也夢巨人俾之
大秤曰以是秤量天下及昭容旣生彌月夫人弄之曰秤量天下
豈在子乎孩遂啞啞應之曰是生而能言蓋爲靈也越在襁褓入
於掖庭天實啓之故毀家而資國運將興也故成德而受任自則
天久視之後中宗景龍之際十數年間六合清謐内峻圖書之府
外闢修文之館搜英獵俊野無遺才右職以精學爲先大臣以無
文爲恥每豫遊宫觀行幸河山白雲起而帝歌翠華飛而臣賦雅
頌之盛與三代同風豈惟聖后之好文亦云奥主之協讃者也古
者有女史記功書過復有女尚書決事宮閤昭容兩朝專美一日
萬機顧問不遺應接如響雖漢稱班媛晉譽左嬪文章之道不殊
輔佐之功則異迹祕九天之上身没重泉之下嘉猷令範代罕得
聞庶姬後學嗚呼何仰然則大君據四海之圖懸百靈之命喜則
九園挾纊怒則千里流血靜則黔黎乂安動則蒼甿罷弊入耳之
語諒其難乎貴而勢大者疑賤而禮絕者隔近而言輕者忽遠而
意忠者忤惟窈窕柔曼誘掖善心忘味九德之衢傾情六藝之圃
故登崑廵海之意寢翦胡刈越之威息璿臺珍服之熊消從禽嗜
樂之端廢獨使温柔之教漸於生人風雅之聲流於來葉非夫玄
黃毓粹貞明助思衆妙扶識羣靈挾志誕異人之寶授興王之瑞
其孰能臻斯懿乎鎮國太平公主道高帝妹才重天人昔嘗共遊
東辟同宴北渚倏來忽往物在人亡憫雕琯之殘言悲素扇之空
曲上聞天子求椒掖之故事有命史臣敘蘭臺之新集凡若干卷
列之如左
重校正唐文粹卷第九十一
