重校正唐文粹卷第四十
吳興姚鉉纂
議乙(揔一十三首)
明堂五
明堂議(孔穎達)同前議(魏徵)同前議(顔師古)
大享議(馮宗)明堂告朔議(王方慶)
雅樂三
三朝行禮樂制議(杜佑)三朝上夀有樂議
徹食宜有樂議
車服二
朝服乘車議(劉子玄)公卿巳下冕服議(楊烱)
刑辟三
請禁私鑄錢議(劉秩)復讎議(韓愈)
駮復讎議(柳宗元)
明堂議孔穎達
臣伏尋前勑依禮部尚書劉伯莊等議以爲從崐崘道上層祭天
又尋後勑云爲左右閣道登樓設祭臣檢六藝羣書百家諸史皆
未聞臺觀重樓之上而有堂名孝經云宗祀文王於明堂不云明
樓明觀其宜一也又明堂法天聖王示儉或有翦蒿爲柱葺茅作
蓋雖復古今興制不可恒然猶依大典徵於朴素是以席惟藁秸
器上陶匏用絸栗以貴誠服大裘以訓儉今若飛樓架迥綺閣凌
雲考古之文實堪疑慮按郊祀志漢武明堂之制四面無壁上覆
以茅祀五帝於上座祀后土於下防臣以上座正謂臺上下防惟
是臺下即云無四壁未審伯莊如何上層祭神下有五室且漢武
所爲多用方士之說違經背正不可師祖又盧寬等議云上層祭
天下堂布政欲使人神位别事不相干臣以古者敬重大事與接
神相似以朝覲祭祀皆在廟堂豈有樓上祭祖樓下視朝閣道昇
樓路便窄隘乘輦相儀接神不敬步往則勞曳聖躬侍衛在傍百
司供奉求之典誥全無此理臣非敢固執愚見以求已長伏以國
之大典不可不愼乞以臣言下羣臣詳議
同前議魏徵
稽諸詁訓參以舊圖其上圓下方複廟重屋百慮一致異軫同歸
洎當塗膺籙未遑斯禮典午聿興無所取則裴頠以諸儒持論異
端螽起是非舛互靡所適從遂乃以人廢言止爲一殿宋齊即仍
其舊梁陳遵而不改雖嚴配有所祭享不匱求之典則道實未弘
夫孝因心生禮緣情立心不可極故備物以表其誠情無以盡故
飾宮以廣其敬宣尼美意其在兹乎臣等親奉德音令參大議思
竭塵露微增山海凡聖人有作義重隨時萬物斯覩事資通變若
據蔡邕之說則至理失於文繁若依裴頠所爲則又傷於質略求
之情理未允厥中今之所議非無用捨請爲五室重屋上圓下方
旣體有則象又事多故實下室備布政之居上堂爲祭天之所人
神不雜禮亦宜之其高下廣袤之規几筵尺丈之制則並隨時立
法因事制宜自我而作何必師古廓千載之疑議爲百王之懿範
不使泰山之下惟聞黃帝之法汶水之上獨稱漢武之圖則通乎
神明庶幾可俟子來經始成之不日
同前議顔師古
明堂之制爰自古昔求之簡牘全文莫覩肇起黃帝降及有虞彌
歷夏殷迄于周代各立名號别創規摹衆說舛駮互執所見巨儒
碩學莫有詳通斐然成章不知裁斷究其指要實布政之宫也徒
以戰國縱衡典籍廢棄暴秦酷烈經禮湮亡今之所存傳記雜說
用爲凖的實亦蕪昧然周書之叙明堂紀其四面則有應門雉門
據此一塗固是王者之常居耳其靑陽緫章玄堂太廟及左个右
个與四時之次相用則路寢之義足爲明證文王居明堂篇帶以
弓韣禮干高禖九門磔攘以禦疾疫置梁隂道以利農夫令國有
酒以合三族凡一事等皆合月令之文觀其所爲皆在路寢者也
戴禮昔周公朝諸侯于明堂之位天子負斧扆南嚮而立明堂者
明諸矦之尊也周官又云周人明堂度九尺之筵東西九筵堂一
筵據其制度即大寢也亦曰黃帝曰合宮有虞氏曰緫章殷曰陽
舘周曰明堂斯皆路寢之徵知非别處大戴所說初有近郊之言
復稱文王之廟進退無據自爲矛盾原夫負扆受朝常居出入旣
在臯庫之内亦何云於郊野哉孝經傳云在國之陽又無里數漢
武有懷創造詢於搢紳言論紛然終無定據乃立於汶水之上而
宗祀焉明其不拘遠近亦無方面孝成之代表行城南雖有其文
厥功靡立平帝元始四年大議營創孔牢等乃以爲明堂辟雍太
學其實一也而有三名金裒等又稱經傳無文不能分别同異中
興之後蔡邕作論復云明堂太廟一物二名鄭玄則在國之陽三
里之外七里之内景巳之地穎客釋例亦云明堂太廟凡有八名
其體一也苟立同異竟爲巧說並出自胷懷曾無師祖審夫功成
作樂治定制禮草創從宜質文遞變旌旗冠冕今古不同律度權
衡前後不一隨時之義斷可知矣假如周公舊章猶當擇其可否
宣尼彝則尙或補漏況鄭氏噫說淳于謏聞匪異守株何殊膠柱
愚謂不出墉雉邇接宫闥實允事宜諒無所惑但當上遵天旨祗
奉德音作皇代之明堂永貽範於來葉區區碎議皆略而不論
大享議馮宗
臣等竊聞明堂之建其所從來遠矣天垂象聖人則之蒿柱茅檐
之規上圓下方之制考之大數不踰三七之間定之方中必居景
巳之地者豈非得房心布政之所當太微上帝之宫乎故仰恊俯
從正名定位人神不雜各司其序則嘉應響至保合大和焉漢氏
承秦經籍道息旁求堙墜詳據難明孝武初議立明堂於長安城
南遭竇太后不好儒術事乃中廢孝成之代又欲立於城南議其
制度莫之能决至孝平元始四年始創造於南郊以申嚴配光武
中興元年立於國城之南自魏晉迄於梁朝雖規制或殊而所居
之地恒取景巳者斯蓋百王不易之道也高祖天皇大帝纂承平
之運崇朴素之風四夷來賓九有咸乂永徽三年詔禮官學士議
明堂制度羣儒紛競各執異端久之不决因而遂止何也非謂財
不足力不堪也將以周孔旣遥禮經且紊事不師古或爽天心難
用作程神不孚祐者也則天太后揔禁闈之政籍軒臺之威屬皇
室中圯之期躡和熹從權之制以爲乾元大殿承慶小寢當正陽
亭午之地實先聖聽斷之宫表順端闈儲精營室爰從朝饗未始
臨御乃起工徒挽令摧覆旣毀之後雷聲隱然衆庶聞之或以爲
神靈感動之象也於是增土木之麗因府庫之饒南街北闕建天
樞大儀之制乾元遺趾興重閣層樓之業煙熖蔽日梁柱排雲人
斯告勞天實貽誡煨燼甫邇遽加修復況乎地殊景巳未荅靈心
跡匪膺期乃申嚴配事昧彝典神不昭格此其不可者一也又明
堂之制木不鏤土不文今體式乖宜違經紊禮雕鐫所及窮侈極
麗此其不可者二也高明爽塏事資虔敬密邇宮掖何以祈天人
神雜擾不可放物此其不可者三也況兩京上都萬方取則而天
子闕當陽之位聽政居便殿之中職司其憂豈容沈默當須審巧
曆之計擇繁省之宜不便者量事改修可因者隨宜適用削彼明
堂之號克復乾元之名則當宁無偏人識其舊矣
明堂告朔議王方慶
明堂天子布政之宫也謹按榖梁傳云閏者附月之餘日天子不
以告朔非禮也閠以正時時以作事事以厚生生人之道於是乎
在矣不告閏朔棄時政也臣據此文則天子閏月亦告朔矣以此
寧有他月而廢其禮乎先儒舊說天子行事一年十八度入明堂
矣大享不問卜一入也每月告朔十二入也四時迎氣四入也廵
狩之年一入也今禮官議惟歲首一入耳與先儒旣異在宫臣不
敢同宋朝何承天纂集其文以爲禮論雖加編次事則闕如梁代
崔靈恩撰三禮義宗但捃摭前儒因循故事而巳隋煬帝命學士
撰江都集禮秖抄撮舊禮更無異文貞觀顯慶禮及祠令不言告
朔者蓋爲歷代不傳所次其文乃闕各有緣由不足依據今禮官
引爲明證在臣誠實有疑
三朝行禮樂制議杜佑
晉司律中郎將陳頎云昔杜夔傳舊雅樂四曲一曰鹿鳴二曰騶
虞三曰伐檀四曰文王皆古聲辭太和中左延年改夔騶虞伐檀
文王三曲更作聲節其名雖存而聲實異惟夔鹿鳴今不改易也
魏代正朝大會太尉奉羣后行禮東廂雅常作者也後有三篇第
一曰於赫篇詠武帝聲律與古鹿鳴同第二曰巍巍篇詠文帝用
左延年所改騶虞聲第三曰洋洋篇詠明帝亦用左延年所改文
王聲第四復用鹿鳴之聲重用而除古伐檀及晉初食舉亦用鹿
鳴按左傳穆叔如晉晉侯享之工歌鹿鳴之二三拜鹿鳴所以嘉
寡君也敢不拜嘉毛詩云鹿鳴燕群臣嘉賓也旣飲食之又實其
幣帛筐篚以將其厚意然後忠臣嘉賓得盡其心也詩傳並無行
禮及叔孫通所制漢儀復無别行禮事荀氏云魏氏行禮食舉再
取周詩鹿鳴又以冥嘉賓無取於朝考之舊聞未知所應荀勖乃
除鹿鳴舊歌更作行禮詩四篇先陳三朝朝祭之義食舉歌詩十
二篇元肇群后奉璧趨步拜起莫非行禮豈容别設一樂謂之行
禮邪荀譏鹿鳴之失似悞昔謬還制四篇復襲前執
三朝上夀有樂議
禮記但有獻酬無上壽文惟詩雅云再拜稽首天子萬夀豳風云
爲此春酒以介眉壽雖非灼然明文要是髣髴其古者詩工皆歌
之故可得而言也漢興叔孫通定禮儀七年長樂宫成諸侯朝禮
畢復置酒侍坐殿上皆伏尊以卑次起上壽漢故事上夀四會曲
注言但有鍾鼓無有歌詩魏初作四會有琴筑但無詩雅樂郭瓊
云明帝靑龍二年以長笛食舉第十二古置酒曲代四會又易古
詩名曰羽觴行用爲上壽曲施用最在前鹿鳴巳下十二曲名食
舉樂而四會之曲遂廢漢故事鄧吳及瓊等食舉之曲舉時增損
張華上雅樂詩表云魏上夀食舉時及漢代所施用其文句長短
不齊皆未合於古雅漢故事則云上壽四曲華亦言有歌辭會其
注當是闕文晉代歌詩傳玄述具存
徹食宜有樂議
周官云王大食三宥皆合鍾鼓漢蔡邕云王者食舉以樂今但有
食舉樂食畢則無樂按膳夫職以樂侑食禮記云客出以雍徹以
振羽論語云三家者以雍徹子曰相維辟公天子穆穆奚取於三
家之堂如此徹食應有樂不容同用食舉也
朝服乘車議劉子玄
伏以古者爰自大夫巳下皆乘車而以馬爲騑服魏巳降迄乎隋
代朝士又駕牛車歷代經史具有其事不可一二而言也至如李
廣北征解鞍憩息馬援南伐據鞍顧盻斯則鞍馬之設行於軍旅
戎服所乘貴於便習者也按江左官至尚書郎而輒輕乘馬則爲
御史所彈又顔延之罷官後好騎馬出入閭里當代稱其放誕此
則專車憑軾可服朝衣單馬御鞍宜從䙝服求之近古灼然之明
驗也自皇家撫運㳂革隨時至如陵廟巡謁王公冊命則盛服冠
履乘彼輅車其士庶有衣冠親迎者亦時以服箱充馭在於他事
無復乘車貴賤所行通用鞍馬而巳臣伏見比者鑾輿出幸法駕
首途左右侍臣皆以朝服乘馬夫冠履而出只可配車而行今乘
車旣停而冠履不易可謂惟知其一而未知其二也何者襃衣博
帶革履高冠本非馬上所施自是車中之服必也韈而昇鐙跣以
乘鞍非唯不師古道亦自取驚今俗求諸折中進退無凖且長裾
廣䄂襜如翼如鳴珮紆組鏘鏘奕奕馳驟於風塵之内出入於旌
&KR1654;之間儻馬有驚逸人從顚墜遂使屬車之右遺履不收淸道之
傍絓驂相續固以受嗤行路有損威儀今議者皆以秘閣有梁武
帝南郊圖多有衣冠乘馬者此則近代故事不得謂無其文臣案
此圖是後人所爲非當時所撰且觀代間有古今圖畫者多矣如
張僧繇畫羣公祖二疎而兵士有著芒屫者閻立本畫昭君入匈
奴而婦人有著帷帽者夫芒屫出於水鄕非京華所有帷帽創於
隋代非漢宫所作議者豈可徵此二畫以爲故實者乎由斯而言
則梁氏南郊之圖義同於此又傳稱義惟因俗禮貴緣情殷輅周
冕規模不一秦冠漢佩用捨無恒況我國家道軼百王功高萬古
事有不便理資變通其乘馬衣冠竊謂宜從有廢臣懷此異議其
來自久日不暇給未及㩁揚今屬殿下親從齒胄將臨國學凡有
衣冠乘馬皆憚此行所以輒進狂言用申鄙見
公卿巳下冕服議楊烱
古者太昊庖犧氏仰以觀象俯以察法造書契而文籍生次有黃
帝軒轅氏長而敦敏成而聦明垂衣裳而天下理其後數遷五德
君非一姓體國經野建邦設都文質所以再而復正朔所以三而
改夫改正朔者謂夏后氏建寅殷人建丑周人建子至於以日繫
月以月繫時以時繫年此則三王相襲之道也夫易服色者謂夏
后氏尙黑殷人尚白周人尙赤至於山龍華蟲宗彝藻火粉米黼
黻此又百代可知之道謹按虞書曰予欲觀古人之象日月星辰
山龍華蟲作繪宗彝藻火粉米黼黻絺繡由此言之則其所從來
者尚矣夫日月星辰光明照下土也山者布散雲物象聖王澤霑
下人也龍者變化無方象聖王應時而教也華蟲者雉也雉身被
五彩象聖王體兼文明也宗彝者虎也雖以剛猛制物象聖王神
武定亂也藻者逐水上下象聖王隨代而應也火者陶冶烹餁象
聖王至德日新也粉米者人恃以生象聖王爲物之頼也黼能斷
割象聖王臨事能决也黻者兩凡相背象君臣可否相濟也逮周
氏乃以日月星辰爲旌旗之飾又登龍於山登火於宗彝於是乎
制衮冕以祀先王九章者法陽數也以龍爲首章衮者卷也龍德
神異應變潛見表聖王深識遠知卷舒神化也又制鷩冕以祭先
公也鷩者雉也有耿介之志表公賢才能守耿介之節也又制毳
冕以祭四望也四望者岳瀆之神也虎雖山林所生明其象也制
絺冕以祭社稷之神也粉米由之成象其功也又制玄冕以祭羣
小祀也百神異形難可遍擬但取黻之相背異名也夫以周公之
多才也故治定制禮功成作樂夫以孔宣之將聖也故行夏之時
服周之冕先王之法服乃自此之出矣天下之服能事又於是乎
異矣表狀請制大明冕十二章乘輿服之者謹按日月星辰者巳
施於旌旗矣龍山火米者又不踰於古矣而云麟鳳有四靈之玄
龜有負圖之應雲有紀官之號水有盛德之祥此蓋别表休徵終
是無踰比象然則皇王受命天地興符仰觀則璧合珠連俯察則
銀黃玉紫盡南宫之粉壁不足寫其形狀罄東觀之鉛黃無以紀
其名實固不可畢陳於法服也雲者從龍之氣也茄者藻之自生
也又不假别爲章目此盡不經之甚也又鸞冕八章三公服之者
也鸞者太平之瑞也非三公之德也鷹鸇者鷙鳥也適可以辨刑
曹之職也熊羆者猛獸也適可以旌武臣之力也又稱藻爲水草
而無法象引張衡賦云帶倒茄於藻井披紅葩之狎獵謂爲蓮華
取其文彩者夫茄者蓮也若以蓮代藻變古從今旣不知草木之
名亦未達文章之意此又不經之甚也又毳冕六章三品服之者
按此王者祀四望服之名也今三品乃得同王之毳冕而三公不
得同王之衮名豈惟顚倒衣裳抑亦自相矛楯此又不經之甚也
又黼冕四章五品服之者考之於古則無其名驗之於今則非章
首此又不經之甚也若夫禮惟從俗則命爲制令爲詔乃秦皇之
故事猶可以適於今矣若夫義取隨時則出稱警入稱蹕乃漢國
之舊儀猶可以行於代矣亦何取於變周公之軌物改宣尼之法
度者或由是
請禁私鑄錢議劉秩
臣伏奉今月二十一日勑欲不禁鑄錢更令百寮詳議可否者夫
錢之興有來尚矣將以平輕重而權本末齊桓得其術而國以覇
周景失其道而人用弊考諸載籍國之興衰實繫於是陛下思變
古以濟今欲反經以合道而不改作詢之芻蕘臣雖惷愚敢不薦
其聞見古者以珠玉爲上幣黃金爲中幣錢刀爲下幣夫三幣握
之非有𥙷於煖也捨之則非有損於飽也先王以守財物以御人
事而平天下也是以命之曰衡衡者使物一高一下不得有常故
與之在君奪之在君貧之在君冨之在君是以人戴君如日月親
君如父母用此術也是謂人主之權今之錢即古之下幣也陛下
若捨之任人則上無以御下下無以事上其不可一也夫物賤則
傷農錢輕則傷賈故善爲國者觀物之貴賤錢之輕重夫物重則
錢輕錢輕由乎物多多則作法收之使少少則重重則作法布之
使輕輕重之本必由乎是奈何而假於人其不可二也夫鑄錢不
雜以鉛鐵則無利雜以鉛鐵則惡惡則不重禁不足以懲重且方
今塞其私鑄之路人猶冒死以犯之况啓其源而欲之從令乎是
設䧟穽而誘之入其不可三也夫許人鑄錢無利則人不鑄有利
則人去南畝者衆去南畝者衆則草不墾草不墾又隣於寒餒其
不可四也夫人冨溢則不可以賞勸貧餒則不可以威禁故法令
不可行之不理皆由貧冨之不齊也若許其鑄錢則貧者必不能
爲臣恐貧者彌貧而服役於冨室冨室乘之而益恣昔漢文之時
吳濞諸侯也冨埓天子鄧通大夫也財侔王者此皆鑄錢之所致
也必欲許其私鑄是與人利權而捨其柄其不可五也陛下必以
錢重而傷本工費而利寡則臣願言其失以效愚計夫錢重者猶
人日滋於前而爐不加於舊又公錢重與之銅價頗等故盗鑄者
破重錢以爲輕錢錢輕禁寬則禁嚴則止止則棄矣此錢之所以
少也夫鑄錢用不贍者在乎銅貴銅貴在於采用者衆夫銅之以
爲兵則不如鐡以爲器則不如&KR0238;禁之無害陛下何不禁於人則
銅無所用銅無所用則益賤賤則錢之用給矣夫銅不布下則益
鑄者無因而鑄無因鑄則公錢不破人不犯死刑錢又日增末復
利矣是一舉而四美兼也惟陛下熟察之
復讎議韓愈
右伏奉今月五日勑復讎據禮經則義不同天徵法令則殺人者
死禮法二事皆王教之端有此異同必資論辨宜令都省集議聞
奏者朝議郎行尚書職方員外郎上騎都尉韓愈議曰子復讎見
於春秋見於禮記又見於周官又見諸信史不可勝數未有非而
罪之者也最宜詳於律而律無其條非闕文也蓋以爲不許復讎
則傷孝子之心而乖先王之訓許復讎則人將倚法專殺無以禁
止其端矣夫律雖本於聖人然執而行之者有司也經之所明者
制有司者也丁寧其義於經而深没其文於律者其意特使法吏
一斷於法而經術之士得引經而議也周官曰凡殺人而義者令
勿讎讎之則死義宜也明殺人而不得其宜者子不得復讎也此
百姓之相讎者也公羊傳曰父不受誅子復讎可也不受誅者罪
不當誅者上施於下之辭非百姓之相殺也又周官曰凡報仇讎
者書於士殺之無罰言將復讎必先言於官則無罪也今陛下垂
意思立定制惜有司之守憐孝子之心亦不自專訪議羣下臣愚
以爲復讎之名雖同而其事各異或百姓相讎如周官所稱可議
於今者或爲官吏所誅如公羊所稱不可議於今者又周官所稱
將復讎先告於士則無罪者若孤稚羸弱抱微志而伺敵人之便
恐不能自言於官未可以爲斷於今也然則殺之與赦不可一例
宜定其制曰凡復父讎者事發具其事申尚書省尙書省集議奏
聞酌其宜而處之則經無失其旨矣謹議
駮復讎議柳宗元
臣伏見天后時有同州下邽人徐君先者父爲縣吏趙師韞所殺
卒能手刃父讎束身歸罪當時諫臣陳子昂建議誅之而旌其閭
且請編之於令永爲國典臣竊獨過之臣聞禮之大本蓋以防亂
若曰無爲賊虐凡爲子者殺無赦刑之大本亦防亂也若曰無爲
賊虐凡爲理者殺無赦其本則合其用則異旌與誅莫得而並焉
誅其可旌兹謂濫黷刑甚矣旌其可誅兹謂僭壞禮甚矣果以是
示于天下傳于後代趨義者不知所以嚮違害者不知所以立以
是爲典可乎蓋聖人之制窮理以定賞罰本情以正襃貶統於一
而巳矣嚮使刺讞其誠僞考正其曲直原始而求其端則刑禮之
用判然離矣何者若君先之父不陷於公罪師韞之誅獨以其私
怨奮其吏氣虐于非辜州牧不知罪刑官不知問上下蒙冒籲號
不聞而能以戴天爲太恥枕戈爲得禮處心積慮以衝讎人之胷
介然自克死而無憾是守禮而行義也執事者宜有慙色將謝之
不暇而又何誅焉其或君先之父不免於罪師韞之誅不愆於法
是非死於吏也是死於法其可讎乎讎天子之法而戕奉法之吏
是悖鷔凌上也執而誅之所以正邦典而又何旌焉且其議曰人
必有子子必有親親親相讎其亂誰救是惑於禮也甚矣禮之所
謂讎者蓋以冤抑沈痛而號無告也非謂觸法陷于大戮而曰彼
殺之我乃殺之不議曲直暴寡脅弱而巳其非經背聖不亦甚哉
周禮調人掌司萬人之讎反殺人而義者令勿讎讎之則死有反
救者邦國交讎之又安得親親相讎也春秋公羊傳曰父不受誅
子復讎可也父受誅子復讎此推刃之道復讎不除害若取此以
斷兩下相殺則合於禮矣且夫不忘讎孝也不愛死義也君先能
不越於禮服孝死義也是必達禮而聞道者也夫達禮聞道之人
豈其以王法敵讎者哉而議者反以爲戮黷刑壞禮其不可爲典
明矣請下臣議附于法令如有斷斯獄者不宜以前議從事謹獻
重校正唐文粹卷第四十
嘉靖甲申歲太學生姑蘇徐焴文明刻于家塾
