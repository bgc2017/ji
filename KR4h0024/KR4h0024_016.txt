重校正唐文粹卷第十六之上
吳興姚鉉纂
詩壬(揔七十四首)
古調歌篇五
知巳九
仰荅韋司業垂訪五首(蕭穎士)
博平鄭太守自廬山見訪郤之武陵立馬贈別(李白)
攜新文詣張籍韓愈途中成(賈㠀)
喜陳懿老自宛陵至示予新製三十餘篇(朱晝)
延康吟(賈㠀)
交友四
審交(孟郊)荅友問(白居易)
北極贈李觀(韓愈)與馬異結交(盧仝)
規誨四
示孟郊(孟浩然)自誡(司空圖)
誡貪(釋子蘭)杏園即席上同年(曹鄴)
紀贈五
讀張曲江詩集(釋皎然)上河陽李大夫(孟效)
奉贈張荆州(王昌齡)詠德上韋撿察(歐陽詹)
贈崔從事鄖(孟郊)
散逸七
漁父歌(李頎)紫谿翁歌(陸龜蒙)
秋醉歌(張爲)襄陽歌(李白)
散人歌(陸龜蒙)貽張旭(李頎)
春日醉起言志(李白)
俠少二
戲作花卿歌(杜甫)秦宫詩(李賀)
登覽十五
望廬山瀑布二首(李白)望山(賈㠀)
登金陵鳳凰臺(李白)登黃鶴樓(崔顥)
登嶺望(許鼎)過華隂(王昌齡)
早霽南樓(張說)奉和早霽南樓(趙冬曦)
奉陪登南樓(尹&KR1026;)春遊南亭(韋應物)
廬山謠寄盧侍郎虛舟(李白)登南岳事畢謁司馬道士(張九齡)
奉使登終南山(王灣)終南山望餘雪作(祖詠)
勝槩二十八
桃源行(劉禹錫)桃源行(王維)
和登會稽山(孫逖)洪州祈雨是日輒應賦詩(張九齡)
寄贈宋十一(田遊巖)敬荅田徵君(宋之問)
龍門八詠(劉長卿)宣城淸溪二首(李白)
入崖口五渡寄李適(宋之問)荅宋十一見贈(李適)
和崖口五渡(徐彦伯)初至崖口(宋之問)
山中作(顧況)輞口遇雨憶終南山(裴迪)
荅裴迪(王維)出靑門往終南山下別業(薛據)
夜歸鹿門歌(孟浩然)春泛若耶(綦母潛)
荆山獨往(姚係)歸四眀(胡幽貞)
尋西山隱者不遇(丘爲)
仰荅韋司業垂訪五首蕭穎士
&KR0687;&KR0687;食苹鹿常飲淸泠川但悅豐草美寧知牢饌鮮主人有幽意
將以充林泉罘網幸免傷蒙君復羈牽高堂列衆賓廣坐鳴清弦
俯仰轉驚惕徘徊獨憂煎𬗟懷雲巗路欲往無由緣物各有所好
違之傷自然
神龜在南國𬗟邈湘川隂遊止蓮葉上歲時嘉樹林毒蟲且不近
斤斧何由尋錯落負竒文熒煌燿丹金江山萬里餘淮海阻且深
獨保貞素質不爲寒暑侵一逢盛明代應見通靈心
晉代有儒臣當年冨辭藻立言寄靑史將以贊王道遼落𬗟歲時
辛勤歷江㠀且言風波倦探涉豈爲寶不遇庾征西云誰展懷抱
士貧乏知巳安得成所好
彭陽昔游說願謁南郢都王果尚未達況從夷節謨豈知晉叔譽
無罪嬰囚拘臨難俟觧紛獨知祁大夫舉讎且不棄何必論親疎
夫子覺者也其能遺我乎
關西一公子年貌獨靑春被褐來上京翳然聲未振中郎何爲者
倒屣驚座賓詞賦豈不佳盛名亦相因爲君奏此曲此曲多苦辛
千載不可誣孰言今無人
博平鄭太守自廬山千里相尋入江夏北市門見訪郤
之武陵立馬贈別李白
大梁貴公子氣蓋蒼梧雲若無三千客誰道信陵君救趙復存魏
英威天下聞邯鄲能屈節博訪從毛薛夷門得隠淪而與矦生親
仍要鼓刀者乃是袖鎚人好士不盡心何能保其身多君重然諾
意氣遥相託五馬入市門金鞍照城郭都忘虎竹貴且與荷衣樂
去去桃花源何時見歸軒相思終無極腸斷朗陵猿
攜新文詣張籍韓愈途中成賈㠀
袖有新成詩欲見張韓老靑竹未生翼一步萬里道仰望靑冥天
雲雪壓我腦失却終南山惆悵滿懷抱安得西北風身願變蓬草
地祇聞此語突出驚我倒
喜陳懿老自宛陵至示予新製三十餘篇朱晝
一別一千日一日十二憶苦心無閑時今夕見玉色玉色復何異
紅明含群德有文如星宿飛入我胷臆憂愁方破懷懽喜重補塞
使我心皃全且非黃金力將攀下風手願假僊鸞翼(予欲訪詩人孟郊故寄誠)
(於章句)
延康吟賈㠀
寄居延壽里爲與延康隣不愛延康里愛此里中人人非十年故
人非九族親人有不杇語得之烟山春
審交孟郊
種樹須擇地惡土變木根結交若失人中道生謗言君子芳桂性
春濃寒更繁小人槿花心朝在夕不存莫躡冬冰堅中有潛浪翻
唯當金石交可與賢達論
荅友問白居易
大圭廉不割利劒用不缺當其斬馬時良玉不如鐡置鐡在洪鑪
鐡銷易如雪良玉同其中三日燒不熱君疑才與德詠此知優劣
北極贈李觀韓愈
北極有羇羽南溟有沉鱗川源浩浩隔影響兩無因風雲一朝會
變化成一身誰言道理遠感激疾如神我年二十五求友昧其人
哀歌西京市乃與夫子親所向苟同趣賢愚豈異倫方爲金石姿
萬世無緇磷無爲兒女態憔悴悲賤貧
與馬異結交盧仝
天地日月如等閑盧仝四十無往還唯有一片心脾骨巉巗摧崒
硉兀鬱律刀劒爲鋒鍔平地放著高如崑崙山天不容地不受日
月不敢偷照耀伏羲畫八卦鑿破天心胷女媧伏羲妹恐天怒擣
鍊五色石引日月之針五星之縷把天𥙷𥙷了三日不肯歸壻家
走向日中故老鵶月裏栽桂養蝦蟇天公發怒化龍蛇此龍此蛇
得死病神農合藥救死命天怪神農黨龍蛇罰神農爲牛頭令載
元氣車不知藥中有毒藥藥殺元氣天不覺爾來天地不神聖日
月之光無定正不知元氣元不死忽聞空中喚馬異馬異若不是
祥瑞空中敢道不容易昨日仝不同異自異是謂大同而小異今
日仝自同異不異是謂同不往兮異不至直當中兮動天地白玉
璞裏斵出相思心黃金鑛裏鑄出相思淚忽聞空中崩崖倒谷聲
絶勝明珠千萬斛買得西施南威一雙婢此婢嬌饒惱殺人凝脂
爲膚翡翠裙唯解畫眉朱點唇自從獲得君敲金摐玉凌浮雲却
返顧一雙婢子何足云平生結交苦少人憶君眼前如見君靑雲
欲開白日没天眼不見此竒骨縱横竒又竒千歲萬歲枯松枝半
折半殘壓山谷盤根蹙節成蛟螭忽雷霹靂卒風暴雨撼不動欲
動不動千變萬化揔是鱗皴皮此竒怪物不可欺盧仝見馬異文
章酌得馬異心中事風姿骨木恰如此是不是寄一字
示孟郊孟浩然
蔓草蔽極野蘭枝結孤根衆音何其繁伯牙獨不喧當時高深意
舉世無能分鍾期一見知山水千秋聞爾其保靜節薄俗徒云云
自誡司空圖
我祖銘座右嘉謀詒厥孫勤此苟不怠令名日可存媒衒士所恥
慈儉道所尊松柏豈不茂桃李亦自繁衆人皆察察而我獨昏昏
取訓於老氏大辯欲訥言
誡貪釋子蘭
多求待心足未足旋傾覆眀知貪者心求榮不求辱
杏園即席上同年曹鄴
岐路不在天十年行不至一旦公道開靑雲在平地枕上數聲鼓
衡門巳如市白日探得珠不待驪龍睡忩忩出九衢僮僕顔色異
故衣未及換尚有去年淚晴陽照花影落絮浮野翠對酒時忽驚
猶疑夢中事自憐孤飛鳥得接鸞鳳翅永懷共濟心莫起胡越意
讀張曲江詩集釋皎然
相公乃天啓人文佐生成立程正頽靡繹思何縱橫春杼弄緗綺
陽林敷玉英飄然飛動姿邈矣高簡情後輩驚失步前脩敢爭衡
始欣耳目遠再使幾慮淸體正力巳全理精識何妙昔年歌陽春
徒推郢中調今朝聽鸞鳳豈獨蘇門嘯帝命鎮雄州詩流據上游
才兼荆衡秀氣助瀟湘秋逸蕩子山匹經竒文暢儔沉吟未終卷
變態紛難數耀耳代明璫襲衣比芳杜愔愔聞玉聲寤寐在靈府
上河陽李大夫孟郊
上將秉神略至兵無血威三軍向嚴冬一撫勝重衣寒劒奪衆景
夜星失長暉蒼鷹獨立時惡鳥不敢飛武牢鏁天關河橋紐地機
大軍奚與安守此稱者稀貧士少顔色貴門多輕肥試登山嶽高
始見草木微山嶽恩旣廣草木心皆歸
奉贈張荆州王昌齡
祝融之峯紫雲銜翠如何其雪嶄嵒邑西有路緣石壁我欲從之
卧穹嵌魚有心兮脫網罟江無人兮鳴楓杉王君飛鳥仍未去蘇
躭宅中意遥緘
詠德上韋撿察(即韋相公之弟也)歐陽詹
少華類太華太室似少室亞相與丞相亦復無異質亭如月臨水
肅若松照日輝影互光澄隂森兩葱鬱連枝鸞鳳下同氣龜龍出
併力革夷心通籌整師律英豪願迴席蠻貊皆屈膝中外佇分途
寰瀛待淸謐
贈崔從事鄖孟郊
古人留淸風千載遥贈君破松見貞心裂竹看直文殘月色不改
高賢德常新家懷詩書冨宅抱草木貧安排一蹄泉未化千尺鱗
含意永不語釣璜幽水濱
漁父歌李頎
白頭何老人蓑笠蔽其身避世常不仕釣魚淸江濱浦沙眀濯足
山月靜垂綸寓宿湍與瀨行歌秋復春持竿湘岸竹爇火蘆洲薪
渌水飯香稻靑荷包紫鱗於中還自樂所欲全吾眞而笑獨醒者
臨流多苦辛
紫谿翁歌(并序)陸龜蒙
紫谿翁過甫里先生舉酒相屬醉而歌曰
一丘之木其栖深也屋吾容不辱一谿之石其居平也席吾勞以
息一竇之泉其音淸也弦吾方在懸得乎人得乎天吾不知所以
然而然先生弁而賡之曰采江之魚兮朝船有鱸采江之𬞞兮暮
筐有蒲左圖且書右瑟與壷壽歟夭歟貴歟賤歟歌闋而去
秋醉歌張爲
金風颯巳起還是招漁翁攜酒天姥岑自彈嶧陽桐脫却登山屐
赤脚翹靑笻泉聲掃殘暑猿臂攀長松翠微泛樽綠苔蘚分煙紅
造化處術内相對數壷空醉眠嶺上草不覺夜露濃一夢到天暁
始覺一醉中皎然夢中路直到瀛洲東初平把我臂相與騎白龍
三留對上帝上樓十二重上帝賜我酒送我敲金鐘寳閣香斂苒
琪樹寒玲瓏動葉如笙篁音律相怡融珍重此一醉百骸出天地
長如此夢魂永謝名與利
襄陽歌李白
落日欲没峴山西倒著接籬花下迷襄陽小兒齊拍手攔街爭唱
白銅堤傍人借問笑何事笑殺山公醉似泥鸕鷀杓鸚鵡杯百年
三萬六千日一日須傾三百杯遥看漢水鴨頭綠恰似蒲萄初醱
醅此江若變作春酒壘麴便築糟丘臺金鞍駿馬換小妾笑坐金
鞍歌落梅車傍側挂一壷酒鳳笙龍管行相催咸陽市上嘆黃犬
何如月下傾金罍君不見晉朝羊公一片石龜龍剥落生莓苔淚
亦不能爲之墮心亦不能爲之哀清風朗月不用一錢買玉山自
倒非人推舒州杓力士鐺李白與爾同死生襄王雲雨今安在江
水東流蝯夜聲
散人歌陸龜蒙
江湖散人天骨竒短髮搔來蓬半垂手促孤篁曳寒繭口誦太古
滄浪詞詞云太古萬萬古民性甚壄(音野)無風期夜棲正與禽獸雜
獨自構架縱橫枝因而稱曰有巢氏民共敬貴如君師當時只效
烏鵲輩豈是有意陳尊卑無端後聖穿鑿破一派前導千流隨多
方惱亂元氣死日使父子生姦欺聖人事業轉消耗尚有漁者存
熙熙風波不獨因一士凡百器用皆能施罛䟽扈腐鱸鱖脫止失
撿馭無䜛疵人間所謂好男子我見婦女留須眉奴顔娨膝眞乞
丐反以正直爲狂癡所以頭欲散不散弁峩巍所以腰欲散不散
佩陸離行散任之適坐散從傾欹語散空谷應笑散春容披衣散
單複便食散酸鹹宜書散混眞草酒散甘醇醨屋散勢斜直樹散
行參差客散忘簪屨禽散空籠池外物一以散中心散何疑不共
諸矦分邑里不與天子專隍陴靜則守桑柘亂則逃妻兒金鑣納
帶未嘗識白刃殺我窮生爲或聞蕃將負恩澤號令鐡馬如風馳
大君年小丞相少當軸自請都旌旗神鋒悉出羽林仗繪畫日月
蟠龍螭太宗基業甚牢固小醜背叛當殱夷禁軍近自肅宗署抑
遏輔國爭雄雌必然大叚翦兇逆須召勁勇扶軍麾四方賊壘猶
占地死者暴骨生寒飢歸來輒擬荷鋤笠詬吏巳責租錢遲興師
十萬一日費不啻千金何以支秪今利口且箕歛何暇俛首哀惸
[婺-矛+牙]均荒𥙷敗豈無術布在方策撑頽隵冰霜襦袴易反掌白面諸
郎殊不知江湖散人悲古道悠悠幸寄羲皇傲官家未議活蒼生
拜賜江湖散人號
貽張旭李頎
張公性嗜酒豁達無所營皓首窮草隷時稱太湖精露頂㩀胡牀
長呌三五聲興來洒素壁揮筆如流星下舍風簫條寒草滿戶庭
問家何所有生事如浮萍左手持蟹螫右手執丹經瞪目視霄漢
不知醉與醒諸賓且方坐旭日臨東城荷葉裏江魚白甌貯香粳
微禄心不泄放神於八紘時人不識者即是安期生
春日醉起言志李白
處世若大夢胡爲勞其生所以終日醉頽然卧前楹覺來盻庭前
一爲花間鳴借問此何時春風語流鸎感之欲嘆息對酒還自傾
浩歌待明月曲盡巳忘情
戲作花卿歌杜甫
成都猛將有花卿學語小兒知姓名用如快鶻風火生見賊唯多
身始輕緜州副使著柘黃我卿掃除即日平子章髑髏血糢糊手
提擲還崔大夫李矦重有此節度人道我卿絶世無旣稱絶世無
天子何不喚取守京都
秦宫詩(并序)李賀
秦宫漢將軍梁冀之嬖奴也秦宫得寵内舍故以驕名大譟於人
予撫舊而作辭似與憑子都之事相爲對望又欲二其昔有之詩
越羅夾衫迎春風玉刻麒麟腰帶紅樓頭曲宴仙人語帳底吹笙
煙霧濃人間酒暖春茫茫花枝入簾白日長飛䆫複道傳籌飲午
夜朦朧膩燭黃秃襟小袖調鸚鵡紫繡麻遐踏虓虎斫桂燒金待
曉筵白鹿淸蘇夜來煑桐英永巷騎主馬内屋珍屏生色畫開門
爛用水衡錢卷起黃河向身瀉皇天厄運猶曾裂秦宫一生花裏
活鸞篦奪得不還人醉卧氍毹滿堂月
望廬山瀑布泉二首李白
西登香爐峰南見瀑布水挂流三百丈噴壑數千里歘如飛電來
隱若白虹起初驚河漢落半灑雲天裏仰觀勢轉雄壯哉造化功
海風吹不斷江月照還空空中亂潨射左右洗靑壁飛珠散輕霞
流沬沸穹石而我遊名山對之心益閑且諧宿所好永願辭人間
日照香鑪生紫煙遥看瀑布挂長川飛流直下三千尺疑是銀河
落九天
望山賈㠀
南山三十里不見踰一旬冒雨時立望望之如朋親虬龍一掬波
洗蕩千萬春日日雨不斷愁殺望山人天事不可長勁風來如奔
隂滛一巳掃浩翠寫國門長安百萬家家家張屏新誰家最好山
我願爲其隣
登金陵鳳凰臺李白
鳳凰臺上鳳凰遊鳳去臺空江自流吳時花草埋幽徑晉國衣冠
成古丘三山半落靑天外二水中分白鷺洲揔爲浮雲能蔽日長
安不見使人愁
登黃鶴樓崔顥
昔人巳乘白雲去此地空餘黃鶴樓黃鶴一去不復返白雲千載
空悠悠晴川歷歷漢陽樹春草靑靑鸚鵡洲日暮鄕關何處是煙
波江上使人愁
登嶺望許鼎
淼淼三江水悠悠五嶺關鴈飛猶不度人去若爲還
過華隂王昌齡
雲起太華山雲山互明滅東峯始含景了了見松雪羇人感幽棲
窅映轉竒絶欣然忘所疲永望吟不輟信宿百餘里出關玩新月
何意乍瞑瞑遇物遂遷別人生屢如此何以肆愉悅
早霽南樓張說
山水佳新霽南樓玩初旭夜來枝半紅雨後洲全綠四運相終始
萬形紛代續適臨靑草湖再變黃鸎曲地穴穿東武江流下西蜀
歌聞枉渚邅舞見長沙促心遠居無陋神和生自足白髮悲上春
知常謝先欲
奉和早霽南樓趙冬曦
閑曙躋南樓凭軒四遐曯物華蕩暄氣春景媚晴旭川霽湘山孤
林芳楚郊縟列巖重疊翠遠岸逶迤綠風帆摩天垠漁&KR1468;散灣曲
鴻歸鶴舞送猿呌鸎斷續羣動皆熙熙噫予獨羈束常欽才子義
忌鵩傷踡跼雅尚騷人文懷沙何迫促未知二賢意去矣從所欲
奉陪登南樓尹&KR1026;
君子每垂眷江山共流眄水遠林外眀巖近霧中見終日西北望
何處是京縣屢登高春臺徒使淚如霰
春遊南亭韋應物
川眀氣巳變巖寒雪尚擁南亭草心綠春塘泉脉動景煦聽禽響
雨餘看柳重逍遥池館華益愧專城寵
廬山謠寄盧侍御虚舟李白
我本楚狂人鳳歌笑孔丘手持綠玉杖朝別黃鶴樓五岳尋仙不
辭遠一生好入名山遊廬山秀出南斗傍屏風九疊雲錦張影落
明湖靑黛光金闕前𨳩二峯長銀河倒瀉三石梁香爐瀑布遥相
望迴崖沓嶂凌蒼蒼翠影紅霞映朝日鳥飛不到吳天長登高壯
觀天地間大江茫茫去不還黃雲萬里動風色白波九道流雪山
好爲廬山謠興因廬山發閑窺石鏡清我心謝公行處蒼苔没早
服還丹無世情琴心三疊道初成遥見仙人綵雲裏手把芙蓉朝
玉京先期汗漫九垓上願接盧敖遊太清
登南岳事畢謁司馬道士張九齡
將命祈靈岳迴策詣眞士絶跡尋一徑異香聞數里分庭八桂樹
肅容兩童子入室希把袖登牀願啓齒誘我棄智詠迨茲長生理
吸精反自然鍊藥求不死斯言眇霄漢顧予嬰紛滓相去九牛毛
慙嘆荷知巳
奉使登終南山王灣
常愛南山遊因而盡原隰數朝至林嶺百仞登嵬岌石壯馬徑窮
苔色步緣入物竒春狀改氣遠天香集虛洞策杖鳴低雲拂衣濕
倚巖見廬舍人戶欣拜揖問性矜勤勞示心教澄習玉英時共飲
芝草爲余拾境絶人不行潭深鳥空立一乘從此受九轉兼是給
辭處若輕飛憩來唯吐吸閑襟超巳勝迴路倏而及煙色松上深
水流山下急漸平逢車騎向睌睨城邑峯在野趣繁塵飄宦情緝
辛苦久爲吏勞生何妄執日暮懷此山悠然賦斯什
終南山望餘雪作祖詠
終南隂嶺秀積雪浮雲端林表明霽色城中增暮寒
桃源行劉禹錫
漁舟何招招浮在武陵水拖綸擲餌信流去誤入花源行數里淸
源尋盡花緜緜踏花覓徑至洞前洞門蒼暗煙霧生暗行數步逢
虛眀俗人毛骨驚仙子爭來致詞何至此須臾皆破冰雪顔笑言
委曲問世間因嗟隱身來種玉不知人世如風燭筵羞石髓勸客
飱燈熱松脂留客宿雞聲犬聲遥相聞暁光葱蘢開五雲漁人振
衣起出戶滿庭無路花紛紛翻然恐失鄕縣處一息不肯桃源往
桃源滿溪水似鏡塵心如垢洗不去仙家一出尋無蹤至今流水
山重重
桃源行(時年十九)王維
漁舟逐水愛山春兩岸桃花夾古津坐看紅樹不知遠行盡清溪
忽值人山口潛行始隈隩山開曠望旋平陸遥看一處攅雲樹近
入千家散花竹樵客初傳漢姓名居人未改秦衣服居人共住武
陵源還從物外起田園月眀松下房櫳靜日出雲中雞犬喧驚聞
俗客爭來集競引還家問都邑平明閭巷掃花開薄暮漁樵乘水
入初因避地去人間及至成仙去不還峽裏誰知有人事世中遥
望空雲山不疑雲境難聞見塵心未盡思鄕縣出洞無論隔山水
辭家終擬長遊衍自謂經過舊不迷安知峯壑今來變常時只記
入山深靑溪幾度到雲林春來遍是桃花水不辨仙源何處尋
和登會稽山孫逖
稽山碧湖上勢入東溟盡煙景畫淸眀九峯爭隱嶙望中厭朱紱
俗内採玄牝野老聽鳴騶山童擁行軫仙花寒未落古蔓柔堪引
竹澗入霜多松崖向天近雲從海人去日就江村隕能賦丘嘗聞
和歌參不敏冥搜信沖漠多士期摽凖願奉濯纓心長謠反招隠
洪州西山祈雨是日輒應賦詩言事張九齡
兹山藴靈異走望良有歸丘禱雖巳久甿心難重違遲明申藻薦
先夕旅巖扉獨宿雲峯下蕭條人吏稀我來不外適幽抱自中微
靜入風泉奏凉生松栝圍窮年滯遠想寸晷閱淸暉虛美悵無屬
素情緘所依詭隨嫌弱操羈束謝貞肥義濟亦吾道誠存爲物祈
贈荅弘農青巖曲有盤石可坐宋十一每拂拭待余寄
詩贈之云田遊巖
信彼稱靈石居然狎遁棲徘徊承翠巘斌駮帶深溪夕隂起層岫
清景半虹蜺風來應嘯阮波渡可琴嵇僕之穎陽客望彼空思齊
儻見山人至簪蒿且杖藜
敬荅田徵君宋之問
家臨清溪水溪水繞盤石綠蘿四面垂褭褭百餘尺風泉度絲管
苔蘚鋪茵席傳聞潁陽人霞外潄靈液忽枉巖中翰吟卧朝復夕
何當遂遠遊物色候逋客
龍門八詠劉長卿
闕口
秋山向搖落秋水急波瀾獨見魚龍氣長令煙雨寒誰窮造化力
空向兩崖看
水西渡
伊水搖鏡光纖鱗如不隔千龕道傍古一鳥沙上白何事還山雲
能留向城客
水東渡
山葉傍崖赤千峯秋色多夜泉發淸響寒渚生微波稍見沙月上
歸人爭渡河
福公塔
寂寞對伊水經行長未還東流自朝暮千載空雲山誰見白鷗鳥
無心洲渚間
遠公龕
松路向精舍花龕歸老僧閒雲揚錫杖落日低金繩入夜翠微裏
千峯明一燈
石樓
隠隠見花閣隔河映青林水田秋鴈下山寺夜鐘深寂寞羣動息
風泉淸道心
渡水
日暮下山來千山暮鐘發不如波上棹還弄山中月伊水連白雲
東南遠眀滅
下山
誰識往來意孤雲長自閒風寒未渡水日暮更看山木落衆峯出
龍宫蒼翠間
宣城清溪二首李白
淸谿淸我心水色異諸水借問新安江見底何如此人行明鏡中
鳥度屏風裏向曉猩猩啼空悲遠遊子
淸谿勝桐廬水木有佳色山貌日高古石容天傾側綵鳥昔未名
白猿初相識不見同懷人對之空嘆息
入崖口五渡寄李適宋之問
抱琴登絶壑栰木泝淸川路極意謂盡勢迴趣轉緜人遠草木秀
山深雲景鮮余負海岳情自昔微尚然彌曠十餘載今來宛仍全
未窺仙源極獨進野人船時攀乳竇憩屢薄天䆫眠夜弦響松月
朝檝弄苔泉因冥象外理永謝區中緣碧潭可遺老丹砂堪學仙
莫使馳光暮空令歸鶴憐
荅宋十一崖口五渡見贈李適
聞君訪遠山躋險造幽絶眇然青雲境觀竒彌年月登嶺亦泝谿
孤舟事㳂越㠋嶂傳彩翠崖磴互欹缺石林上攅叢金澗下明滅
捫壁窺丹井梯苔瞰乳穴忽狂巖中贈對翫未嘗輟殷勤獨往事
委曲鍊藥說邀余名山嵌從爾泛海澨歲晏秉宿心斯言非徒設
和崖口五渡徐彦伯
聞有獨往客拂衣捐世心結忻薄枉渚撰念縈舊林經亘去崖合
冥緜歸壑深琪樹環碧彩金潭生翠隂洄㳂弄沙榜詭仄眺明岑
夕聞桂裏猿曉翫松上禽雜佩藴孤袖瓊敷綴雙衿我懷滄洲想
懿爾白雲吟秉願理方叶存期跡易尋兹言庶不負爲報巖中琴
初至崖口宋之問
崖口衆山斷嶔崟聳天壁氣衝落日紅影入春潭碧錦繢織苔蘚
丹靑畫松石水禽泛容與巖花飛的皪微路從此深我來限于役
惆悵情未巳羣峯黯將夕
山中作顧況
野人愛向山中宿汎在葛洪丹井西庭前有箇長松樹夜半子規
來上啼
輞口遇雨憶終南山裴迪
積雨晦空曲平沙滅浮彩輞水去悠悠南山復何在
荅裴迪王維
淼淼寒流廣蒼蒼秋雨晦君問終南山心向白雲外
出青門往南山下別業薛據
舊業在南山夙駕自城闕榛莽相蔽虧去爾漸超忽散漫餘雪晴
蒼茫季冬月寒風吹長林白日原上没懷抱曠早申相知阻胡越
弱年好棲隱鍊藥在巖窟及此離垢氛興來亦因物末路期赤松
斯言庶不伐
夜歸鹿門歌孟浩然
山寺鳴鐘晝巳昏魚梁渡頭爭渡喧人隨沙道向江村予亦乘丹
歸鹿門鹿門煙月照中樹忽到龐公棲隱處巗扉松徑長寂寥唯
有幽人自來去
春泛若耶綦母潛
幽意無斷絶此去隨所偶晚風吹行舟花路入谿口際夜轉西壑
隔山望南斗潭煙飛溶溶林月低向後生事且彌漫願爲持竿叟
荆山獨往姚係
宿昔山水上抱琴聊躑躅山遠去難窮琴悲多斷續嵓重丹陽樹
泉咽聞隂谷時下白雲中渰留秋水曲秋水石欄深潺湲如噴玉
雜芳被隂岸墜露方消綠恣此平生懷獨遊還自足
歸四明胡幽貞
海色連四明仙舟去容易天籍豈輒問不是卑朝士
尋西山隱者不遇丘爲
絶頂一茅茨直上三十里扣關無僮僕窺室唯桉几若非巾柴車
應是釣秋水差池不相見僶俛空仰止草色新雨中松聲晚䆫裏
及玆契幽絶自足盪心耳雖無賓主意頗得淸淨理興盡方下山
何必待之子
重校正唐文粹卷第十六上
重校正唐文粹卷第十六下
吳興姚鉉纂
詩癸(㧾四十四首)
古調歌篇六
幽居十二
百丈谿讀書(閻防)家叔徵君東谿草堂二首(盧象)
寒食陸渾別業(宋之問)題東谿公幽居(李白)
宿裴有書齋(李觀)詶暉上人夏日林泉見贈(陳子昂)
贈宣州元處士(杜牧)東溪翫月(王昌齡)
太白東谿張老舍即事寄舍弟姪等(岑參)
長安秋夕(戎昱)貽池陽谷口元贊善(李端)
山居十三
宿裴氏山莊(王昌齡)山中作(沈千運)入山寄城中故人(王維)
獨遊(王昌齡)過張邯鄲莊(姚合)宿王昌齡隱居(常建)
訪陸羽處士(釋皎然)初春(王績)
南兖謝郡客留贈宇文中丞(暢當)村居(沈亞之)
贈劉藍田(王維)退居(孟郊)渭川田家(王維)
傷嘆十九
秦中吟十首(白居易)憫農(李紳)石儫吏(杜甫)
辛苦吟(于漬)田家詞(元稹)傷田家(聶夷中)
採玉行(韋應物)茶山作(袁高)野老歌(張籍)
野行(姚合)
百丈谿新理茅茨讀書閻防
浪迹棄人世還山自幽獨始傍巢由蹤吾其獲心曲荒庭何所有
老樹半空腹秋蜩鳴北林暮鳥穿我屋栖遟樂遵渚恬曠寡所欲
開卦推盈虚散帙攻節目養閑度人事逢命知止足不學東國儒
俟時勞伐輻
家叔徵君東谿草堂二首盧象
關山十餘里靑壁森相倚欲識堯時天東谿白雲是雷聲轉幽壑
雲氣香流水澗影生蟲蛇巖端翳𣏌梓大道終不易君恩曷能巳
鶴羡無老時龜言攝生理浮年笑六甲元化潛一指未暇掃雲梯
空慙阮家子
今朝共遊者得性閑未歸已到仙人家莫驚鷗鳥飛水深嚴公釣
松挂巢父衣雲氣轉幽寂谿流無是非名理未足羡腥臊詎所稀
自惟負貞意何歲當食薇
寒食陸渾別業宋之問
洛陽城裏花如雪陸渾山中今始發旦別河橋楊柳風夕卧伊川
桃李月伊川桃李正芳新寒食山中酒復春野老不知堯舜力酣
歌一曲太平人
題東谿公幽居李白
杜陵賢人淸且廉東谿卜築歲將淹宅近靑山同謝眺門垂碧柳
似陶潛好鳥迎春歌後院飛花送酒舞前簷客到但知留一醉盤
中只有水精鹽
宿裴有書齋李觀
卧君山䆫下山鳥與我言淸風何颼飀松柏中夜繁久遊失歸趣
宿此似故園林煙橫近郊谿月落古原稚子不待暁花間出柴門
詶暉上人夏日林泉見贈陳子昂
聞道白雲居窈窕靑蓮宇巖前萬丈流樹石千年古林卧對軒䆫
山隂滿庭戶方釋塵中事從君襲蘭杜
贈宣州元處士杜牧
陵陽北郭隠身世兩忘者蓬蒿三畝居寬於一天下鐏酒對不酌
默與玄相話人生自不足愛嘆遭逢寡
東谿玩月王昌齡
月從斷山口遥吐柴門端萬木紛空霽流隂中夜攅光連虛象白
氣與風露寒谷靜秋泉響巖深青靄殘澄淸入幽夢影破抱空巒
怳忽琴䆫裏松谿暁思難
太白東谿張老舍即事寄弟姪等岑參
渭上秋雨過北風暮騷騷天晴諸山出太白峯最高主人東谿老
兩耳生長毫遠近知百歲子孫皆二毛中庭井欄上一架獼猴桃
石泉飯香秔酒瓮開新糟愛兹田中趣始悟世上勞我行有勝事
書此寄爾曹
長安秋夕戎昱
八月更漏長愁人起常早閉門寂無事滿地生秋草昨宵西䆫夢
先入荆門道遠客歸去來在家貧亦好
貽池陽谷口元贊善李端
入谷逢君來秋泉巳難涉林間人獨坐月下山相接重露濕蒼苔
明燈照黃葉故交一不見素髮何稠疊
宿裴氏山莊王昌齡
蒼蒼竹林暮吾亦知所投靜坐山齋月淸谿聞遠流西峯下微雨
向晩白雲收遂解塵中組終南春可遊
山中作沈千運
棲隱別無事所願早離塵不辭城邑遊禮樂拘束人邇來歸山林
庶事皆吾身何者爲形骸誰是智與仁寂寞了閑事然後知天眞
咳唾驚榮華迂俯相屈伸如何巢與由天子不得臣
入山寄城中故人王維
中歲頗好道晩家南山垂興來每獨往勝事空自知行到水窮處
坐看雲起時偶然值林叟談笑無迴期
獨遊王昌齡
林卧情每閑獨遊景常晏時從灞陵下垂釣往南澗手攜雙白魚
目送千里鴈悟彼飛有適知此罹憂患放之淸泠泉因得省疎慢
永惟靑岑客迴首白雲間神超物無違豈繫名與宦
過張邯鄲莊姚合
客行長似病煩熱攻四肢到君讀書堂忽若逢良醫堂前水交流
堂下樹交枝雨門延風涼洗我昏濁肌與子還往熟行坐恣所宜
時時相獻酬文字當酒巵野飯具藜藿永日亦不飢苟餐非其所
鱠炙爲蒺藜時清士人閑耕者唯文詞豈獨鄕里薦當取四海知
宿王昌齡隱居常建
青溪深不測隱處唯孤雲松際露微月清光猶爲君茅亭宿花鳥
藥院滋苔絞余亦謝時去西山鸞鶴羣
訪陸羽處士釋皎然
太湖東西路吳王古山前所思不可見歸鴈自翩翩何山賞春茗
何處弄清泉莫是滄浪子悠悠一釣船
初春王績
前旦出園遊林華都未有今朝下堂望池冰開巳久雪避南軒梅
風催北庭柳遥呼竈前妾却報機中婦年光恰恰來滿甕營春酒
南充謝郡客遊灃州留贈宇文中丞暢當
僕本濩落人辱當州郡使量力頗及早謝歸今即巳蕭蕭若凌虚
衿帶頓銷靡車服率然來涔陽作遊子鬱鬱寡開顔默默獨行李
忽逢平生友一笑方在此秋情寧風日楚思浩雲水爲語弋林者
宜冥鴻遠矣
村居沈亞之
無樹巢宿鳥無酒共客醉月上蟬韻残梧桐隂繞地獨出村舍門
吟劇微風起蕭蕭蘆荻叢呌嘯如山鬼應緣我憔悴爲我哭秋思
贈劉藍田王維
籬間犬迎吠出屋候荆扉歲晏輸井稅山村人夜歸晚田始家熟
餘布成我衣詎肯無公事煩君問是非
退居孟郊
退身何食可敗力不得閑種稻耕白水負薪斫青山衆聽喜巴唱
獨醒愁楚顔日暮靜歸時幽幽叩松關
渭川田家王維
斜光照墟落深巷牛羊歸野老念牧童倚杖候荆扉雉雊麥苗秀
蠶眠桑葉稀田夫荷鋤至相見語依依羡此良閑逸悵然歌式微
秦中吟十首(并序)白居易
貞元元和之際予在長安聞見之間有足悲者因直歌其事命爲
秦中吟
議婚
天下無正聲悅耳即爲娱人間無正色悅目即爲姝聲色非相遠
貧冨則有殊貧爲時所棄冨爲時所趨紅樓冨家女金縷繡羅𥜗
見人不斂手嬌癡二八初母兄未開口巳嫁不須臾綠䆫貧家女
寂寞二十餘荆釵不直錢衣上無眞珠幾回人欲娉臨日又踟蹰
主人會良媒置酒滿玉壷四座且勿飲聽我歌兩途冨家女易嫁
嫁早輕其夫貧家女難嫁嫁晚孝於姑聞君欲娶婦娶婦意何如
重賦
厚地植桑麻所要濟生民生民理布帛所求活一身身外充征賦
上以奉君親國家定兩稅本意在憂人厥初防其淫明勑内外臣
稅外加一物皆以枉法論奈何歲月久貪吏得因循役我以求寵
斂索無冬春織絹未成疋繰絲未盈斤里胥迫我納不許暫逡巡
歲暮天地閉隂風生破村夜深煙火滅霰雪落紛紛幼者形不蔽
老者體無温悲喘與寒氣併入鼻頭辛昨日輸殘稅因窺官庫門
繒帛如山積絲絮似雲屯号爲羡餘物隨日獻至尊奪我身上暖
買爾眼前恩進入瓊林庫歲久化爲塵
傷宅
誰家起甲第朱門大道邊豐屋中櫛比高墉外迴環纍纍六七堂
棟宇相勾連一堂費百萬鬱鬱起青煙洞房温且清寒暑不能千
高堂虚且迥坐卧見南山繞廊紫藤架夾砌紅藥欄攀枝摘櫻桃
帶花移牡丹主人此中坐十載爲大官厨有臭敗肉庫有朽貫錢
誰能將我語問爾骨肉間豈無貧賤者忍不救飢寒如何奉一身
直欲保千年不見馬家宅今作奉誠園
傷友
陋巷孤寒士出門苦栖栖雖云志氣在豈免顔色低平生同門友
通籍在金閨曩昔膠&KR0238;契爾來雲雨睽正逢下朝歸軒騎五門西
是時天久隂三日雨淒淒蹇驢避路立肥馬當風嘶迴頭忘相識
占道上沙堤昔年洛陽社貧賤相提攜今日長安道對面隔雲泥
近日多如此非君獨慘悽死生不變者唯聞任與黎(任公逹黎逢)
不致仕
七十而致仕禮法有眀文何乃貪榮者斯言如不聞可憐八九十
齒墮雙眸昏朝露貪名利夕陽憂子孫挂冠顧翠緌懸車惜朱輪
金章腰不勝傴僂入公門誰不愛冨貴誰不戀君恩年高須告老
名遂合退身少時共嗤誚晩歲多因循賢哉漢二疎彼獨是何人
寂寞東門路無人繼去塵
立碑
勲德旣下衰文章亦陵夷但見山中石刻作路傍碑銘勲悉太公
叙德皆仲尼復以多爲貴千言直萬貲爲文彼何人想見下筆時
但欲愚者悅不思賢者嗤豈獨賢者嗤仍傳後代疑古石蒼苔字
安知是愧辭我聞望江縣麴令撫惸[婺-矛+牙](麴令名信陸)在官有仁政名不
聞京師身殁欲歸葬百姓遮路岐攀轅不得去留葬此江湄至今
道其名男女涕皆垂無人立碑碣唯有邑人知
輕肥
意氣驕滿路鞍馬光照塵借問何爲者人稱是内臣朱紱皆大夫
紫綬或將軍誇赴軍中晏走馬去如雲罇罍溢九醖水陸羅八珍
果擘洞庭橘鱠切天池鱗食飽色自若酒酣氣益振是歲江南旱
衢州人食人
五弦
淸歌且罷唱紅袂亦停舞趙叟抱五弦宛轉當胸撫大聲粗(音麤)若
散颯颯風和雨小聲細欲絶切切鬼神語又如鵲報喜轉作啼猿
苦十指無定音顚倒宫徵羽坐客聞此聲形神若無主行客聞此
聲駐足不能舉嗟嗟俗人耳好今不好古所以北䆫琴日日生塵
土
歌舞
秦城歲云暮大雪滿皇州雪中朝退者朱紫盡公矦貴有風雲興
冨無飢寒憂所營唯第宅所務在追遊朱輪車馬客紅燭歌舞樓
懽酣促密坐醉暖脫重裘秋官爲主人廷尉居上頭日中一爲樂
夜半不能休豈知閿鄕獄中有凍死囚
買花
帝城春欲暮諠諠車馬度共道牡丹時相隨買花去貴賤無常價
酬直看花數灼灼十朵紅戔戔五束素上張幕屋庇旁織笆籬護
水灑復泥封移來色如故家家習爲俗人人迷不悟有一田舍翁
偶來買花處低頭獨長嘆此嘆無人諭一叢深色花十戶中人賦
憫農二首李紳
春種一粒粟秋收萬顆子四海無閑田農夫猶餓死
鋤禾日當午汗滴禾下土誰知盤中飱粒粒皆辛苦
石壕吏杜甫
莫投石壕村有吏夜捉人老翁踰墻走老婦出門看吏呼一何怒
婦啼一何苦聽婦前致詞三男鄴城戍一男附書至二男新戰死
在者且偷生死者長巳矣室中更無人所有乳下孫有孫母未去
出更無完裙老嫗力雖衰請從吏夜歸急應河陽役猶得備晨炊
夜久語聲絶如聞泣幽咽天明登前途獨與老翁別
辛苦吟于濆
壠上扶犁兒手種腹長飢䆫下擲梭女手織身無衣我願燕趙姝
化爲嫫毋姿一笑不直錢自然家國肥
田家詞元稹
牛㕰㕰(許角反)田确确旱塊敲牛啼趵趵(音剥)種得官倉珠顆穀六十
年來兵簇簇月月倉糧車轆轆一日官軍收海服驅牛駕車食牛
肉歸來收得牛兩角重鑄鍬犁作斤斸姑春婦擔輸促促輸官不
足歸賣屋農死有兒牛有犢不遣官軍糧不足
傷田家聶夷中
二月賣新絲五月糶秋穀醫得眼前瘡剜却心頭肉我願君王心
化作光明燭不照綺羅筵偏照逃亡屋
采玉行韋應物
官府徵白丁言采藍溪玉絶嶺夜無人深榛雨中宿獨婦餉糧還
哀哀舍南哭
茶山作袁高
禹貢通遠俗所圖在安人后王失其本職吏不敢陳亦有姦佞者
因兹欲求伸動生千金費日使萬姓貧我來顧渚源得與茶事親
甿輟耕農米採採實苦辛一夫且當役盡室皆同臻捫葛上欹壁
蓬頭入荒榛終朝不盈掬手足皆皴鱗悲嗟遍空山草木爲不春
隂嶺芽未吐使者牒巳頻心爭造化力先走挺塵均選納無晝夜
擣聲昏繼晨衆工何枯槁俯視彌傷神皇帝尚巡狩東郊路多堙
周迴遶天涯所獻逾艱勤況減兵革困量兹固疲民未知供御餘
誰合分此珍顧省忝邦守又慙復因循茫茫滄海間丹憤何由申
野老歌張籍
老翁家貧在山住耕種山田三四畝苗疎稅多不得食輸入官倉
化爲土歲暮鋤犁傍空室呼兒登山收橡食西江賈客珠百斛船
中養犬長食肉
野行姚合
客行野田間比屋皆閉戶借問屋中人盡去作商賈官家不稅商
稅農服作苦居人競東西道路侵壠畝採玉上山巔探珠入水府
邊兵索衣食此物同泥土古來一人耕三人食猶飢如今千萬家
無一把鋤犁我倉常空虚我田生蒺䔧上天不雨粟何由活蒸黎
重校正唐文粹卷第十六下
