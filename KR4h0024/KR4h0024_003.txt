重校正唐文粹卷第三
吳興姚鉉纂
古賦丙(揔三首)
進三大禮賦表(杜甫)
朝獻太清宫賦朝享太廟賦
有事于南郊賦
天寶十三載進三大禮賦表杜甫
臣甫言臣生長陛下淳樸之俗行四十載矣與麋鹿同羣而處浪
跡於陛下豐草長林實自弱冠之年矣豈九州牧伯不歲貢豪俊
於外豈陛下明詔不仄席思賢於中哉臣之愚頑靜無所取以此
知分沈埋盛時不敢依違不敢激訐以漁樵之樂自遣而巳頃者
賣藥都市寄食友朋竊慕堯翁擊壤之謳適遇國家郊廟之禮不
覺手足蹈舞形于篇章漱吮甘液游泳和氣聲韻&KR0906;廣卷軸斯存
抑亦古詩之流希乎述者之意然辭理野質終不足以拂天聽之
崇高配史籍以永久恐倏先狗馬遺恨九原謹稽首投延恩匭獻
納上表進明主朝獻太清宮朝享太廟有事於南郊等三賦以聞
臣甫誠惶誠恐頓首頓首謹言
朝獻太清宫賦
冬十有一月天子旣納處士之議承漢繼周革弊用古勒崇揚休
明年孟陬將攄大禮以相籍越彝倫而莫儔歷良辰而戒吉分祀
事而孔修營室主夫宗廟乘輿備乎冕裘甲子王以昧爽春寒薄
而清浮虚閶闔逗蚩尤張猛馬出騰蚪捎熒惑墯(汀火反)旄頭風伯
扶道雷公挾輈通天台之雙闕警溟漲之十洲浩劫礨砢萬山颼
飀欻臻于長樂之舍嵬入乎崑崙之丘太一奉引庖犧在右堯步
舜趣禹馳湯驟鬱閟宫之嵂崒坼元氣以經構斷紫雲而竦牆撫
流沙而承霤紛隳珠而䧟碧㸌波錦而浪繡森青冥而欲雨赩光
烱而初晝於是翠蕤俄的藻藉舒就祝融擲火以焚香溪女捧盤
而盥漱羣有司之望幸辨名物之難究瓊漿自間於粢盛羽客先
來於介胄爍聖祖之儲祉敬雲孫而及此詔軒轅使合符勑王喬
以視履積昭感於嗣續匪正辭於祝史若盻蠁之有憑肅風飈而
乍起揚流蘇於浮柱金英霏而披靡擬雜佩於曾巔芝蓋欹以颯
纚中漎漎以廻復外蕭蕭而未巳上穆然注道爲身覺天傾耳陳
僭號於五代復戰國於千祀曰嗚呼昔蒼生纏孟德之禍爲仲達
所愚鑿齒其俗窫窳其孤赤烏高飛不肯止其屋黃龍哮吼不肯
負其圖伊神器臬兀而小人呴喻曆紀大破瘡痍未蘇尚攫拏於
吳蜀又顚躓於羯胡縱羣雄之發憤誰一統於亨衢在拓跋與宇
文豈風塵之不殊比聦瘣及堅特渾貔豹而齊驅愁隂鬼嘯落日
梟呼各擁兵甲俱稱國都且耕且戰何有何無惟累聖之徽典恭
淑愼以允緝兹火土之相生非符䜟之備及煬帝終暴叔寶初襲
編簡尚新義旗爰入旣清國難方覩家給竊以爲數子自誣敢貞
乎五行攸執而觀者潛晤或喜至於泣矧鱗介以之鳴簴昆蚑以
之振蟄感而遂通罔不具集仡神光而&KR1766;闞羅詭異以戢孴地軸
傾而融曳洞宫儼以嶷岌九天之雲下垂四海之水皆立鳳鳥威
遲而不去鯨魚屈矯以相吸掃太始之含靈卷殊形而可挹則有
虹蜺爲鈎帶者入自於東揭莽蒼履崆峒素髮漠漠至精濃濃條
㢮張於巨細覬披寫於心胷蓋脩竿無隙而仄席巳容裂手中之
黑簿睨堂下之金鍾得非擬斯人於壽域明返樸於玄蹤忽翳日
而翻萬象卻浮空而留六龍咸讋跖而壯兹應終蒼黃而昧所從
上猶色若不足處之彌恭天師張道陵等洎左玄君者前千二百
官吏謁而進曰今王巨唐帝之苗裔坤之紀綱土配君服宫尊臣
商數起得統特立中央且大樂在懸黃鐘冠八音之首太昊斯啓
青陸獻千春之祥曠哉勤力耳目宜乎大帶斧裳故風后孔甲充
其佐山稽𡵨伯翼其傍至於易制取法兄以朝登五帝夕宿三皇
信周武之多幸存漢祖之自強且近朝之濫吹仍改卜乎祠堂初
降素車終勤恤其後有客白馬固漂淪不忘伊庶人得議寔邦家
之光臣道陵等試本之於青簡探之於縹囊列聖有差夫子聞斯
於老氏好問自久宰我同科於季康敢撥亂返正乃此其所長萬
神開八駿㢠旗掩月車畜雷騫七曜燭九垓能事穎脫清光大來
或曰今太平之人莫不優游以自得況是蹴魏踏晉批周抉隋之
後與乎更始者哉
朝享太廟賦
初高祖太宗之櫛風沭雨勞身焦思用黃鉞白旗者五年而天下
始一歷三朝而戮力今庶績之大備上方采尨俗之謠稽正統之
類蓋王者盛事臣聞之於里曰昔武德巳前黔黎蕭條無復生意
遭鯨鯢之蕩汨荒歲月而沸渭衮服紛紛朝廷多門者仍亘乎晉
魏臣竊以自赤精之衰歇曠千歲而無眞人及黃圖之經綸息五
行而歸厚地則知至數不可以久缺凡材不可以長寄故高下相
形而尊卑各異惟神斷繫之於是本先帝取之以義壬辰旣格于
道祖乘輿即以是日致齋于九室所以昭達孝之誠所以明經天
之質具禮有素六官咸秩大輅每出或黎元不知豐年則多而筐
宫甚實旣而太尉參乘司僕扈蹕望重闉以肅恭順法駕之徐疾
公卿淳古士卒精一黕宗廟之愈深抵職司之所密宿翠華於外
戸曙黃屋於通術氣凄凄於前旒光靡靡於嘉栗階有賓阼帳有
甲乙升降之際見玉柱生芝擊拊之初覺鈞天合律簨簴仡以碣
磍干戚宛而婆娑鞉鼓塤箎爲之主鍾磬竽瑟以之和雲門咸池
取之至空桑孤竹貴之多八音循通旣比乎旭日升而氣埃滅萬
舞陵亂又似乎春風壯而江海波鳥不敢飛而玄甲&KR1895;嵺以岳峙
象不敢去而鳴佩剡爚以星羅巳而上乾豆以登謌美休成之旣
享璧玉儲精以稠疊門欄洞豁而森爽黑帝歸寒而激昂蒼靈戒
曉而來往熙事莽而充塞羣心麌以振蕩桐花未吐孫枝之鸞鳳
相鮮雲氣何多宫井之蛟龍亂上若夫生弘佐命之道死配貴神
之列則殷劉房魏之勲是可以中摩伊吕上冠䕫卨代天之工爲
人之傑丹青滿地松竹高節自唐興巳來若此時哲皆朝有數四
名垂卓絶向不遇返正撥亂之主君臣父子之别弈葉文武之雄
注意生靈之切雖前輩之温良寬大豪俊果決曾何以措其筋力
與韜鈐載其刀筆與喉舌使祭則與食則血若斯之盛而巳爾乃
直于主索于祊警幽全之物散純道之精蓋我后常用惟時克貞
膋以蕭合酌以茅明嘏以慈告祝以孝成故天意張皇不敢殘其
瑞神姦妥怗不敢秘其精而撫絶軌享鴻名者矣于以奏永安于
以奏王夏福禳禳於絳闕芳霏霏於玉斝(舜祠宗廟以玉斝也)沛枯骨而破
聾肓施殀胎而逮鰥寡園陵動色躍在藻之泉魚弓劒皆鳴汗鑄
金之風馬霜露堪吸禎祥可把曾宫歔欷隂事儼雅薄清輝於鼎
湖之上靜餘響於蒼梧之下窅然漠漠惕然兢兢紛益所慕若不
自勝瞰牙旗而獨立吟翠駮而未乘五老侍祠而精駭千官逖聽
而思凝於是二丞相進曰陛下應道而作惟天與能澆訛散淳朴
登尚猶日愼業業孝思烝烝恐一物之失所懼先王之咎徵如此
之勤恤匪懈是百姓何以報夫元首在臣等何以充其股肱且如
周宣之教親不暇孝武之淫祀相仍諸侯敢於迫脅方士奮其威
稜一則以微言勸内一則以輕舉虚馮又非陛下恢廓緒業其瑣
細亦曷足稱丞相退上跼天蹐地授綏登車伊澒洞槍櫐先出爲
儲胥本枝根株乎萬代睿想經緯乎六虚甲午方有事於綵壇紺
席宿夫行所如初
有事于南郊賦
蓋主上兆於南郊聿懷多福者舊矣今兹練時日就陽位之美又
所以厚祖考通神明而巳職在宗伯首崇禋祀先是春官修頌祗
之書獻祭天之紀令泰龜而不昧俟萬事之將履掌次閱氊邸之
則封人考㙺宫之旨司門轉致乎牲牢之繫小胥專達乎懸位之
使二之日朝廟之禮旣畢天子蒼然視於無形澹然若有所聽又
齋心於宿設將旰食而匪寧旌門坡陀以前騖彀騎反覆以相經
頓曾城之軋軋軼萬戸之熒熒馳道端而如砥浴日上而如萍製
翠毛於華蓋之角彗黃屋於勾陳之星神仙戍削以落羽魍魎幽
憂以固扄戰岐慄華擺渭掉涇地回回而風淅淅天泱泱而氣
青甲胄乘陵轉迅雷於荆門巫峽玉帛清迥霽夕雨於瀟湘洞庭
於是乘輿霈然乃作翳夫鸞鳳將至以冲融寥廓不可乎彌度聲
明通乎純粹溟涬爲之垠堮駟蒼螭而蜿蜒若無骨以柔順奔烏
攫而&KR0627;蟉徒有勢於殺縛朱輪竟野而杳冥金鋑成隂以結絡吹
堪輿以軒輊槍寒暑以前卻中營密擁乎太陽宸眷眇臨乎長薄
熊羆弭耳以相舐虎豹高跳以虚攫上方將降帷宫之綝縭屏玉
[車犬]以蠼略人門行馬以拱乎合沓之場皮弁大裘始進於穹崇之
幕衝牙鏗鏘以將集周衛轇轕而咸若月窟黑而扶桑寒田燭稠
而曉星落肅定位以告絜藹嚴上而清超雲菡蓞以張蓋春葳蕤
以建杓簪裾斐斐樽爼蕭蕭方面曲折周旋寂寥必本於天王宫
與夜明相射動而之地山林與川谷俱標於是乎官有御事有職
所以敬鬼神所以勤稼穡所以報本反始所以度長立極玄酒明
水之上越席䟽布之則必取先於稻秫麴蘖之勤必取著於紛純
文繡之飾雖三牲八簋豐備以相㳂而蒼璧黃琮實歸乎正色先
王之丕業繼起信可以永其昭配羣望之徧祭在斯示有以明其
翼戴由是播其聲音以陳列從乎節奏以進退韶夏頀武采之於
訓謨鍾石陶匏具之於梗槩變萬形於動植聽宫徵於砰礚英華
發外非因乎簨簴之高和順積中不在乎雷鼔之大旣而臠骨胿
罥柴燎窟塊騞擘砉赫葩斜晦潰電纏風升雪颯星碎拂勿侹濙
眇溟蓯淬聖慮岑寂玄黃增霈蒼生顒昂毛髮清籟雷公河伯或
&KR1750;騃以脩聳霜女江妃乍紛綸而晻曖執紱秉翟朱干玉戚鼓瑟
吹笙金支翠旌神光倏歛祀事虚明於是涾乎渙汗紆餘乎經
營浸朱崖而灑朔漠洶晹谷而濡若英耆艾涕而童子儛叢棘坼
而狴牢傾是率土之濱覃酺醵以涵泳非奉郊之縣獨宴慰以縱
横玄澤淡泞乎無極殷薦綢繆乎至精稽古之時屢應符而合契
聖人有作不逆寡而雄成爾乃孤卿侯伯羣儒三老儼而絶皮軒
趨帳殿稽首曰臣聞燧人氏巳往法度難知文質未變太昊氏繼
天而王根啓閉於厥初以木傳子攄終始而可見洎虞夏殷周兹
煥炳而葱蒨秦失之於狼貪蠶食漢綴之以蛇斷龍戰中莽茫茫
夫何從聖蓄縮曾不下眷伏惟道祖視生靈之磔裂醜害馬之蹄
囓呵五精之息肩考正氣之無轍協夫貽孫以降仗之造命更挈
累聖昭洗中祚觸蹶氣慘黷乎暗夜之妖勢廻薄乎龍蛇之孽伏
惟陛下勃然憤激之際天關不敢旅拒鬼神爲之嗚咽高衢騰塵
長劒吼血尊卑配宇縣刷插紫極之將頽拾清芬於巳缺鑪以之
仁義鍜以之賢哲聮祖宗之耿光卷夷狄之彯撇蓋九五之後人
人自以遭唐虞四十年來家家自以爲稷卨王綱近古而不軌天
聽貞觀以高揭蠢爾差僭粲然優劣宜其課密於空積忽微刊定
於興廢繼絶而後覩數統從首八音六律而惟新日起筭外一字
千金而不滅上曰吁昊天有成命惟五聖以受我其夙夜匪遑寔
用素樸以守于嗟乎麟鳳胡爲乎郊藪豈上帝之降鑒及兹玄元
之垂𥙿于後夫聖以百年爲鶉&KR1145;道以萬物爲芻狗今何以茫茫
臨乎八極眇眇託乎羣后端策拂龜於周漢之餘緩步闊視於魏
晉之首斯上古成法蓋其人巳朽不足道也於是天子默然而徐
思終將固之又固之意不在抑殊方之貢亦不必廣無用之祠金
馬碧雞非理人之術珊瑚翡翠此一物何疑奉郊廟以爲寶增怵
惕以孜孜況大庭氏之時六龍飛御之歸
重校正唐文粹卷第三
