







　　欽定四庫全書

　　清江文集巻五　　　　　　明　貝瓊　撰

　　雲間集

　　水雲深處記

　　青林在華亭東南六十里地平衍無大山惟叢篠灌木
薈鬱蔽虧盖亦海隅之斗絶幽邃所也其民田牧於中
者雖早夜作苦足生胝脛無毛然皆樂其俗而安其業
熙熙如太古時三吳之變兵亦不及予嘗經竹岡絶黄

浦邪迤而南由横溪至青林盤回百折如帶舟礙石不
可行抵暮候海潮而上四顧徘徊念可築室讀書以佚
吾老規欲留而未能也一日曹君士璜遣介持圖示予
其號水雲深處者即璜之所居實據青林之勝且求文
以記之予惟淵之深魚之適也林之深鳥之歸也山之
深虎豹之伏也魚不深則鉤餌得以出之鳥不深則矰
繳得以加之虎豹不深則陷阱得以掩而斃之故士之
辟地恒苦其不深而鈎餌也繒繳也陷阱也又有甚焉

今青林有衆水之會可釣而游也雲氣之出納可玩而
悅也而璜之託於是亦既深而莫得蹤跡也已世所謂
秦人桃花源者又何以過之哉大抵天壤之間百年之
頃至樂莫大於適意能適其意者不在章綬而在於一
邱一壑昧者方且奔走通都大邑急於自售以徼利刼
禄為事趨死地如歸者不亦悲夫璜能果於忘世早棄
内外務日櫂孤舟與海父往來暮色蒼蒼星月上升則
放乎中流舉酒相屬家童取鐵笛作龍吟三弄以和巴

歈之歌則其寄興豈非高且遠耶余將去此而從之遊
共相忘於水雲之外矣是為記

　　天香方丈記

　　天香方丈者靈鷲峰興聖教寺奎公方舟燕坐之所也
東南之勝萃於虎林而虎林之勝萃於靈鷲舊云八九
月月有桂子落其顛見於唐駱賓王詩方舟由雲門來
主其席境為之益勝庚子兵變寺毁於火載經載營克
復舊觀遂以天香名其室且訪予九峰三泖間求文為

之記而方舟之説則曰吾所謂天香者非特桂也昔慧
理𢎞大雄氏之法於東土建寺靈鷲歴今千餘年中紹
理而興者有宋之果行軰每合諸大龍象講内外典天
輒雨曼陀羅諸花故有四花亭者紀其異也吾法無所
不徧故吾香亦無所不徧上徹渾淪下被磅礴㣲而無
形廣而無際舉不外吾之法則舉不外吾之香凡具乎
質者有雜香固無雜也限乎勢者有礙香固無礙也五
音之奏可以悅耳香之所及不假金石而塞者以聰五

色之章可以悦目香之所逹不假粉黛而瞽者以明五
味之和可以悦口香之所入不假芻豢而虛者以充非
芷非茝迷者觸之而覺窒者觸之而通躁者觸之而靜
忿者觸之而平褊者觸之而洪暴者觸之而仁惰者觸
之而起貪者觸之而戒戚者觸之而欣疾者觸之而愈
是吾香所以薰衆惡而會於善即吾法所以超衆妄而
歸於真也豈獨桂也與吾將廣其香於無外而延其法
於無窮以是而為諸天樂以是而為諸天膳以是而為

諸天衣使大地物脱三毒八難十熱九惱無施而不可
也予聞而歎曰方舟之所造詣如此則知香之取於桂
者淺矣予以事縻未能入名山覽靈鷲之秀一憩室中
共談第一義為快姑次第其言為記俾掲諸壁以示其
後云

　　剪韭軒記

　　錫山華季充氏居笠澤之梅墟築草堂若干楹題曰剪
韭軒志懐友也介前進士澄江包叔藴來謁記余惟韭

特菜之辛者非有太牢之美古之儉者多嗜之以其適
口而易致耳而郭林宗夜見故人剪韭為具此一時之
真意也代之為友者相附以勢相結以利相悦以飲食
惡有剪韭之真意乎今季充取友天下之士行倫志合
而非勢利之相求也干戈格鬬之餘散於四方耿耿如
參辰相望數千里外少者壯壯者老顯晦存沒皆不可
知有過其軒而一接尊俎之驩雖太牢之美其有過於
剪韭耶然會合之不常不能無憾於韭之剪者能幾焉

爾吁天子庶人未有不須於友者詩曰相彼鳥矣猶求
友聲矧伊人矣不求友生責人之弗鳥若也季充其求
友生而不忘者乎至正二十有四年秋九月既望檇李
貝瓊記

　　方壺記

　　華亭之鶯湖有大姓為宋子正氏即所居之西偏闢室
若干楹方䟽四啟晝夜長明如洞天狀有石焉嶄然而
獻秀有木焉鬱然而交䕃盖不待御泠風度弱水而坐

致方壺之勝因掲二字以名之且介前進士澄江包君
叔藴來求余言為記余惟方壺為三神之一在瀚海東
北五萬里外實神仙之所宅也始皇帝嘗遣徐福往求
不死藥至輒有風引颿而去則有無不可知而方士之
説往往詫以惑世之人若子正之居地與人俱勝豈非
真方壺也與而朝暮汨没風埃中以罔利徼名者惡知
有此也余雖未覩其彷彿竊有會於心者焉至正初客
錢唐屬國家承平無事而池臺苑囿甲於三吳時與一

二賓客往來湖山之間此一方壺也及來華亭也海内
兵變西北州郡毒於侵暴屠燒而編民之死者十九吾
幸安居暇食以談禮樂於干戈之表亦一方壺也是非
神仙之所得專矣彼居方壺而不能有方壺之樂至越
海以求之其愚亦甚矣使不擇地而有其樂則非方壺
而方壺也奚必清穆虛曠儗王侯之宫而後為方壺哉
今子正據鶯湖之要甲第連雲膏腴接壤所欲既足而
無求於外日坐方壺中或觴或弈又非若余之所稱而

已異日放舟湖上一造方壺而息焉則不為生客也

　　白鷗軒記

　　姑胥環城皆水也會稽陳君思可校書葑門外面水為
軒有白鷗日往來水上愛其潔素閑暇遂顔之曰白鷗
軒且徵余文以記之余惟鳥之族非一鳳也鶴也皆其
超然出類者也翠也鶩也隼也鸚鵡也或以色珍或以
味珍以色珍者人利其羽以味珍者人利其肉隼以善
擊珍鸚鵡以能言珍亦不免為人羈惟鷗水鳥也色不

眩乎目孰得而賊之味不適乎口孰得而腊之音不悦
乎耳孰得而畜之此鷗與人相狎而相忘彼此一無機
也故詩人恒以閑目之然三吳豪傑樹立勲勞者無白
鷗之閑奔走勢利者無白鷗之閑相狎相忘又幾人哉
若思可者其得閑之趣已乎鷗不吾疑吾不鷗執觀其
滅没浩蕩之波翔集洲渚之際鷗之閑吾之閑也雖然
世特以閑儗漚耳韓魏公相宋嘉祐間定大業都高位
身歴兩朝夷險一節至陶萬物如造化天下仰之為泰

山喬嶽乃以狎鷗名亭則可見其一出一處之間舉無
心也是足信於鷗矣彼局於機事而汲汲朝暮無須臾
之閑者白鷗之弗若矣悲夫思可有道之士非久屈於
下者余可不以魏公望之與異日於白鷗尚無寒盟

　　香影軒記

　　雲間之沙門南山壽公樹梅楊溪燕坐之所日與之伍
為清客題曰香影取林君復詩語也且徵余説以記之
余時讀書三泖上數與南山相周旋方花盛開輒造其

室中不啻在西湖之孤山坐放鶴亭夜觀雪舞百佾焉
試嘗論其疎瘦竒古若龍之蛻鶴之峙皮皴而癭縮梅
之狀也先春而發首居萬物之上梅之時也託於深林
大谷冐風寒犯霜雪傑然而獨存梅之操也至清而不
湼至潔而不華梅之韻也其實酢而適口故以之和五
味梅之用也是皆見於詞人墨客之所賦者不一而未
有能寫暗香疎影於月昏水淺之際此君復為能冠於
古今與代之評畫者謂其不難於位置之工而難於神

氣之完若君復之詩可謂得其神氣加善畫者而梅亦
由是益見其髙士無賢不肖莫不愛其花而誦其詩猶
口之嗜炙此南山所以掲之於所居也雖然梅之香與
影吾既不出一榻而得於梵唄之餘已抑亦即物而觀
天地之化乎當一氣肅殺野草之茂者色變山木之榮
者葉脫如漢兵鏖臯蘭之下僵仆枕藉無一存者惟梅
於此爛然照人則往過來續之機未始有一息止者豈
不得而見之哉汲汲於道者宜反之於身無間於書夜

寒暑以法其純亦不已香影之㣲又烏足玩者耶南山
與其徒無方山棲谷汲以究苦空之説餘三十年而其
志益堅不怠必有契於余言者余亦因以自警云

　　巖壑深居記

　　僧天然者玉山大姓劉氏子家素饒於貲悉棄弗有戒
妻子事其母去從沙門之有道者學焉行甚苦戒甚嚴
五臺三竺之士咸以為不及數往來雲間雲間人喜而
爭致之築菴數區處其徒而猶惡其囂也曰吾惡用是

累人哉遂去之今年秋持張觀畫一巻謁余秋涇觀其
嶄然削而陗者為峰呀然虛而奥者為谷雲氣晻靄林
木蓊鬱不啻覽千巖萬壑之勝於香鑪玉笥間也乃指
而言曰吾將寄吾於此覆茆而休則華榱藻梲弗與也
躡屩而遊則朱輪駟馬弗與也寓目有朝嵐夕翠之變
則楚腰衛頰弗與也傾耳有風篁瀑布之韻則哀絲豪
竹弗與也木石為伍虎豹為侣人孰得而吾即耶先生
幸名而記之予聞而異其人遂名曰巖壑深居而為之

言曰大雄氏之教舉天地萬物納諸無為學其道者非
舍吾大欲從彼之所甚不堪鮮有能致之者天然豢於
富貴之中而非素習寂滅苦空之説一旦說而慕之不
有得於獨覺之頃而能一生死齊得䘮外榮辱惡能超
然無累如此然是道也所謂䇿千里陵嵌巖使其不信
則不可入而䝉者恒蔽而不通惰者恒畫而不進終不
足以造其室以至於没其與物之無靈而老於空山大
澤者相去何遠哉天然有及於此則其性方啟而不蔽

也志方鋭而不畫也其至殆不為難矣噫世之襲緇衣
而自牴牾於道乃挾禍福之説以恐愚夫愚婦汲汲徼
利如賈之趨市又何衆與㣲若人之樹立則大雄氏之
教亦久熄而不振已他日當造所居與之反覆極論其
所歸使無辱於巖壑也於是乎書

　　炙背軒記

　　隴右邾君仲馭主華亭之邵氏義塾題所居之南榮曰
炙背軒以書抵瓊曰襲狐貉者不知有炙背之快有炙

背之快者不知狐貉之至美當窮隂苦寒吾身猶蛇之
紏而不得伸也吾口猶蟬之瘖而不得鳴也海日自東
方出乃席而坐其隅光氣所入倐焉外融而内鬯不啻
醪之沃火之鑠温風之噓耳聰目明百體潛蘇欣然商
歌作金石聲莫知其所以然者則天下有快於此乎然
大明無私吾惡得而私哉天下固同此快也彼襲狐貉
者惴惴不敢出闈闥假之醪而飲焉假之火而附焉曰
是美至足矣又安知炙背之為快由是宋人欲獻至尊

而希其賞嵇康乃云雖有區區之意亦巳疎矣迨未之
知也惟先生記之以成吾嬾余乃為之歎曰嗟乎溺於
物者有無窮之欲得於已者有無窮之樂方海内兵爭
智勇之士各欲自衒以徼一時之富貴朝暮奔走於形
勢之途觸風埃履水雪而未暇炙背如田夫野老者也
仲馭獨超然髙蹈雖王公之尊不能詘而致之且與田
夫野老以炙背自適則其不溺於物而有得於已可知
矣昔杜少陵在夔州西閣曝日見之於詩者可謂極其

形容矣今仲馭之居亦少陵之西閣則炙背之快無適
而不在焉余亦將從之相與坐談兹軒之下而與天地
間萬物同被愛日之光豈非幸與是為記仲馭通經術
善持論有司嘗薦之春官賦詩清麗有法世多傳誦云
至正二十有四年歲在甲辰春二月既望檇李貝瓊記

　　蘭芳軒記

　　永嘉李至剛氏僑居錢唐城東闢室為遊息之所樹蘭
其前顔曰蘭芳軒間求余為之記按蘭與澤蘭類紫莖

赤節葉鋭而長古人恒刈而佩之劉次莊之注已詳而
黄太史又以一榦一花為蘭一榦數花為蕙朱子從而
辨之且言今所見者花雖有香而葉無氣非可刈而佩
者然亦不知古人所指為何物也由是觀之天下之物
其芳至槁而不變者莫過於蘭而楚屈原著離騷以見
志舉而稱之者不一則原之守比蘭之芳已故其好脩
自潔而朝夕不倦也則曰余既滋蘭之九畹兮又樹蕙
之百畞及時俗之好讒而惡直不能容也則曰户服艾

以盈腰兮謂幽蘭其不可佩夫蘭别於衆草故不與時
俱化而獨芳君子别於小人故不與俗俱遷而獨立使
俱化而俱遷則芳委於臭腐而美淪於淫僻矣至剛之
託乎蘭其亦有原之志哉蘭之是非固弗論也余聞至
剛盖五峰先生之從子弟早有氣節嘗從武夷杜君清
遊二十餘度江而北渉黄河覽太華客寄京師落魄不
偶而南歸吳門一時將相皆欲屈而致之幕府至剛弗
屑也然不能不病蘭之弗艾若矣吁蘭之香小夫孺子

能知之至剛能不失其守如蘭芳之不變余知必擢於
等夷而蜚聲天衢也於是乎書

　　小蓬臺誌

　　按東方朔三島記蓬萊在東海東北周五千里禹乘蹻
車曽抵其所秦皇遣徐福往求不死藥至輒有風引帆
而返俗疑其妄會稽為東南大郡舊稱小蓬萊則以其
地儗之也鐵崖楊先生族出會稽而老於淞上即七者
寮之東偏葺樓一所顔曰小蓬臺示不忘越也臺俯大

川川别二支其一南流其一北折而東中滙為百花潭
有三石梁跨川上南曰金鼇北曰銕龍東曰玉虹是淞
之勝畢效於兹而為小蓬臺所有江雲海雨山紅野綠
舉在几席之下則視會稽之蓬萊小大不同其超乎埃
壒不啻真在三山雲氣中矣先生晨興披鶴氅冠銕冠
燕坐其上客至不下臺好事者就見之相與髙談大噱
或出桃核杯酌酒酒半取銕笛作長短弄旁若無人觀
者以為謫仙人也夫蓬山四時皆春而小蓬臺之春亦

無盡小蓬臺之春無盡則先生之樂又豈有盡耶於是
命瓊誌之瓊惟先生早擢髙第宰天台後去而客錢唐
姑蘇者久之州郡兵起往依元帥劉九九於建德九九
敗挈家東下淞之通守顧逖具舟檝迎之盖去會稽三
十年而息於是非蓬萊而蓬萊也會稽受兵尤酷暴骨
如莾千里蕭條雖蓬萊而非蓬萊矣昔杜少陵放浪梁
宋吳越後仕𤣥宗肅宗官至拾遺然流離頓踣之際由
鄜入蜀東屯瀼西凡三築草堂少陵没而天下稱之先

生之與少陵其跡同其趣同其文章之信於時同異時
小蓬臺將見摭於圖志杜少陵之草堂何足侈哉於是
乎書

　　緑隂亭記

　　過縠波橋東履碕嵌南折而西抗飛甍萬竹間為緑隂
亭中可坐六七客隱然有林谷趣方夏九州一火宅而
亭之左右接葉雲布日光亭午不到地可誦可弦可燕
可弈羊角風至搴青舞翠雖崇桃眩晝積李縞夜惡有

茂宻䝉翳如緑隂者哉予既登嵐光清霽樓下憩是亭
俯游鯈仰飛翼徘徊久之足以祛其煩而泄其憤顧奔
走勢利者不知有兹幽勝也因取至元間一時宗工仇
山村王菊存李篔房曹梅南唱和緑隂詞俾刻之亭上
使遊者覽焉



　　清江文集巻五

