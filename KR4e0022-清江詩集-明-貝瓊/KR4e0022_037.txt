







　　欽定四庫全書

　　清江文集卷二十七　　　　明　貝瓊　撰

　　中都集

　　東白軒記

　　昔余僑居海昌之黄灣嘗遊百丈山將循龍湫而歸天
黒失道宛轉深林亂石間逐螢光而前足為之兀目為
之瞽遂抵野人之廬宿焉既而天雞三號日車自海濤
中出起而覽之六合之内可見毫髪葢旦而東夕而西

西則淪於地而萬象俱晦既東則白矣古人從時作止
則向之所苦委身無人之境以觸虎豹盍俟天之方旦
邪於是與客酌酒相慶且論世之否泰亦日之夜旦宜
即一日之近以求一世之逺乎自周之遷歴春秋戰國
則既昏而白於漢自漢之亡歴南北六朝則既昏而白
於唐五季大亂已極至宋始白而禮樂文物為近於古
宋自靖康而降偏安江左君子於此葢深傷之必有繼
宋之白於既衰之後者越二百餘年大明肇興四方萬

里莫不瞻其景氣之新農夫野老相與謳歌田里以為
一時之快焉余既喜其言之符嘗欲為説以著其無往
不復之理有不能已者屬病未果而姚江虞𤣥佐氏有
讀書之所題曰東白命其從子今監察御史魯瞻來謁
記乃書以復之異時尚當相從江上觀瀚海扶桑之勝
猶能為東白之賦是為記

　　復古堂記

　　梅川為餘姚之勝處士虞𤣥佐氏居焉凡自邑而往者

逆折行數十里而山石林木皆古人民棊布星錯務本
而不爭多至百歲朝莫往來東阡西陌間熙熙然如無
懐葛天氏之徒則風俗古矣𤣥佐繇逺祖永興公以來
歴三十七世而嶼山之南猶號虞家域其室廬古衣服
古器皆古鼎匜無新制客有過其門者病其習之過於
野居之過於常竊非笑之以為不合於時也獨樂之不
厭且名其堂曰復古日讀古書其中鴻生碩士咸為賦
詠而又徵記於余乃告之曰孔子生春秋時往往傷今

之不如古則春秋已非古矣矧距孔子二千餘年中國
胥淪於夷至變其嗜好變其語言賤樸素而尚奢靡先
王之法蕩然無復存者可勝歎哉有能以復古為事豈
非性之獨異乎人出於氣習薫陶之外也然古今人不
相逺以今觀之則古之為古矣烏知古之不為今乎以
古觀之則今之為今矣烏知今之不為古乎吾將通古
今而一之非有古也亦非有今也求其道而己矣道越
萬古猶一日使吾之所言皆古人之言使吾之所行皆

古人之行衣不必逢掖也冠不必章甫也其人猶古也
徒泥其往而詭於今忘其内而飾乎外曰是能好古而
不徇時者也余未之信焉嗚呼方俗之益偷益偽尚幸
見若人於所不獲見是知古之可復誓將往而從之以
詠有虞之音其為適何如耶姚江之上必有和余者於
是乎書洪武十年歲在丁已冬十月初吉欈李貝瓊在
東軒寫

　　學古齋記


　　國子生桐川郭審言分教臨淮也顔其讀書之所曰學
古間過中都見余求文以記之余時承乏助教義不獲
辭乃復之曰時非古而必學於古豈非有可因而不可
變歟周官曰學古入官是周不自為古也説命曰學于
古訓是商不自為古也以今觀之商周非不古葢創於
前者有堯舜焉有伏羲神農黄帝焉所謂開物成務者
也降於秦漢及唐恒以古之為固而病其難行繇是日
趨於便亦勢之使然耳茍求其中正無弊惡可不以古

人為法哉嗚呼古之人吾不得而見矣其道則備於六
經故知㡬莫過於易辨事莫過於書理性莫過於詩正
行莫過於禮褒善貶惡莫過於春秋此皆發於古人之
藴孔子定之為萬世法炳焉與二曜齊明則學古者盡
力於此非無莊周虚無之宗申韓刻削之習蘇張縱衡
之辨孫吴權變之術司馬遷揚雄瑰麗之辭舉不足以
為學者也余之昏愚怠惰既失於早歲今雖欲進則既
老而莫能及焉審言入官有日將以成諸已而施之人

必習於一出一入之間上泝伏羲神農黄帝堯舜之相
傳無汨於諸説之爛熳庶㡬不壊其心術而徇乎一時
之好焉雖然聖人之學古也必本於信而敏以求之信
之不深求之不敏又何以知古之可學而極其所至乎
故反覆論之終舉其要如此尚朂之哉是為記審言生
九歲䘮父大父仲銘鞠之既長好學克自樹立為能守
其業云洪武十年歲在丁己秋九月既望欈李貝瓊記

　　崇志齋記


　　王公之尊賁育之猛季孫之富舉不足以撓吾中者葢
有不隨氣而衰不與時而變逺則行而利乎物窮則晦
而樂其天此志之為大與天地相配歟孟子曰持其志易
曰髙尚其志孔子曰匹夫不可奪志也而世之有志者
恒尠所見者小而不見乎大所務者近而不務乎逺奚
翅蛭螾自足於蹄涔孰知鯤鯨之縱於海鷽斯不出於
蓬蒿惡覩鴻鵠之翔乎天哉惟豪傑之士立乎萬物之
表而本之以誠其進徳也必果其成功也必鋭聖賢事

業莫不在我矣由是觀之人品不同而所志亦異如此
然學者亦可甘心卑汚茍賤之域而忽於髙且逺邪志
伊尹之所志則恥其君不為堯舜一夫不獲若撻於市
亦伊尹也學顔子之所學則無伐善無施勞亦顔子也
君子豈強人之不能乎亦在為之而已余嘗以是告人
特未見其能自厲者至一時好髙而行或違之又無足
稱焉今兵部尚書陳公彦銘顔其讀書之所曰崇志不
逺三百里求余記故舉其説以復之且公由幕府一蹴

至夏官其位既崇矣位之崇者實由崇志而致若余之
所以告公者不在於位而在於道徳焉茍志於道徳推
之所為將見事業無窮非顯於一時而及乎百世非榮
乎一鄉而施之天下此葢公之素志亦人之所深望也
於是乎書

　　望雲軒記

　　唐司空狄公仁傑方為并州法曹也北登太行回望白
雲孤飛曰吾親舍其下徘徊乆之而去國史遂書之以

傳於今余嘗論之雲之為物或往或來固無方也或起
或滅固無時也又奚待託之以寓吾思親之意邪葢以
去親數千里外欲見之而不得見者雲耳雲之所在親
之所在乎是其眷眷不忘於旦莫即所見而發之殆非
因雲而思也求之於詩見於風曰陟彼岵兮瞻望父兮
又曰陟彼屺兮瞻望母兮此人子勞於行役而思其父
母也見於雅曰王事靡盬不遑將父又曰王事靡盬不
遑將母此先王遣使於外閔其情而代言之也由是觀

之有事君之公義有在己之私恩無公義非忠臣無私
恩非孝子二者雖不能兼而不可以相廢者此狄公望
雲之感實同於陟岵之詩人抑在上者亦能閔之也乎
後多興起而慕效者又足以見千萬人同一心千萬世
同一時也永嘉鮑佑彦佶洪武八年繇國子生分教河
南之湯隂者三年而逺離色養之乆遂題其所寓之室
曰望雲比過中都求余記以申其志故為之説如此雖
然彦信方奉詔囬京師將見其為天子使持節玉門之

西天山之北乘時樹功如狄公之顯於天下後世庶㡬
盡乎公義私恩忠孝於是而著矣余當一書再書非止
於如此而已尚朂之哉

　　具慶堂記

　　國子生四明之定海戴習者宋朝奉大夫埴之六世孫
也見余中都而告曰吾父年今四十有九母亦五十矣
耳聰目明過於少壯者而吾兄弟二人又同室而居如
春之和其心樂焉因名其堂曰具慶取楚茨詩人之語

也敢以記請余嘗論天下之樂繫乎人者可必而出於
天者不可必可必者世之所恒有不可必者世之所不
恒有也孟子曰父母俱存兄弟無故非樂之出於天而
不可必者乎當四方無事之時求之於人而能有之者
已尠况乎兵變之後方數千里或隕於矢石或夭於疾
疫飢餓父母俱存而無故益又鮮也習之處山海斗絶
之地不為矢石之所隕不為疾疫飢餓之所厄一門克
享耆艾以睹洪武太平之盛是符詩人之所謂具慶者

矣嗚呼君子三樂之一尤人情之同欲使有父而不及
事其母有母而不及事其父有父母在兄弟或離散分
處是皆不足於心又烏得而為樂也若習之具慶則既
足於心矣今分教相臺三年將上京師受官而歸也春
朝月夕奉其二親帣韝鞠&KR1743;稱觴為夀其樂又何如哉
此天也非人之所能致也余因而推其本矣易曰積善
之家必有餘慶初埴之事理宗也為將有仁義之稱而
無虎暴狼殘之慘好讀書嘗著六經講義而鼠璞論深

刺時之不辨名實者後忤丞相賈似道意遂斥之於外
以終然其所積者己厚而天之報之也亦必厚矣故習
有人所不可必之福豈不知其所自哉尚益綿延其慶
於無窮而大朝奉之世可也於是乎書習字原學通敏
好學早從吾友桂公彦良胡公舜咨遊而人多推許云

　　旅軒記

　　余嘗觀乎逆旅之舍矣朝而至者夕往而更其次夕而
至者朝往而更其次以其奔走東西南北之途求庇於

信宿之頃雖毁而莫之完缺而莫之補其勢然也及觀
巨家右族治第相髙至廢千金而風臺月榭各據形勢
宜若可乆而不易者越數十年間或死或徙已非一姓
孰非逆旅耶凡居於是者奚翅朝夕之忽來忽往耶不
獨是也天地亦大逆旅也萬物之託於中其生也必有
盡其成也必有敗或近而一時焉或逺而一歲焉又其
逺而一世焉由是論之皆旅而已有通其道者其㡬於
達歟友人陳生原秉謫居臨淮五年以旅名其室且求

余為記遂進而告之果以今為旅耶烏知向之非旅也
茍知向亦旅也則今可以忘吾旅矣其在楚也楚吾鄉
也其在越也越吾鄉也焉往而非主亦焉往而非旅雖
然原秉生於雲間長於雲間有戀戀不能忘者是固天
下之同情盍視古今之星馳飈逝蹔而不常如此則視
臨淮猶雲間耳又焉能必於一方而不為旅哉尚因吾
言以廣其志是為記

　　清江文集卷二十七

