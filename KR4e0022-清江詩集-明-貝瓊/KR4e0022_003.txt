







　　欽定四庫全書

　　清江詩集巻三　　　　　　明　貝瓊　撰

　　五言古詩

　　讀史五首

　　吾憐閔仲叔始辟懐喜懼及其見司徒喜懼亦皆去勞
苦非所堪虚名豈相誤用舍何必言投劾時已暮

　　周燮久不仕身屈名四馳𤣥纁一旦至舉族更勸之安
知修道者出處亦有時慨然中途返獨守東岡陂


　　東漢多逸民山棲久懐璧法眞亦逃名詎屑三公職求
蟬在明火求士當務德此道今何如其人安可識

　　樊英抗髙節萬乗不能屈設壇爲見之豈若壺山逸光
祿位已崇匡時竟無術遂興張楷譏尚待黄瓊出

　　五侯濁四海白日淪光輝處士切憂國空言相是非郭
泰不絶俗申屠能見機朱鳯翔千仞百世令人希

　　已酉歲初度日書懐

　　余生若小草望成百尺材強因客土植苦被秋風摧徒

慚五十過況經元二災白髪不可變青陽忽已回未㤀
藥裹好幾見桃花開殘編掩黄石虚室生蒼苔故人且
共棄王孫誰復哀終歸葛洪井詎上鳯皇臺衰榮置勿
論待月酌金罍

　　初夏郊居二首

　　強學不知老索居恒鮮歡誓將從余好山河阻且綿淒
淒風雨交四月秋浦寒夕寢不能旦日髙猶未餐念之
安所尤通塞固有偏庻無外患及力稼或逢年


　　仲夏桑扈鳴氣清天愈髙新田已當治南風翼良苗田
翁起相戒庻務東作勞豐年諒可必勿爲蔓草交嗟余
失路乆竟負伊人招屢空亦宜然何日耕東臯

　　久客始歸寓井西舊宅述懐

　　在路日思歸已倦風水艱前經石門店喜見西南山憶
我初去鄕忽忽三十年兒童盡成老比隣無復存阡陌
迷東西甲第空毁垣秋風落古木方池榮夏蓮倐忽驚
世換豈獨遇神仙蕭蕭井西宅白晝惟髙眠所欣無維

縶貧賤何足歎

　　晨興在殳山作(附考在桐鄉千金鄉昔仙人殳基登山修煉後尸解故名)

　　夜雨四簷絶坐待扶桑暾天髙無餘滓初景方晏温黄
鸝萃霜木白雁來寒門所欣居處幽已忘趨走煩時枉
道人過或逢田父言傷哉亂離後衣冠今幾存賦歛日
已亟何地爲桃源結茅向絶境牧豕學公孫

　　錢彦彬抄詩爲賦一首

　　好古思古人古詩朝暮讀澹泊𤣥酒味和平綠琴曲古

人今白骨古意不諧俗已歎知者稀古涙空滿掬錢起
亦敦古其人美如玉昨者忽相過大雪山中宿不知破
硯氷抄詩夜燃燭諒非鮑謝才可繼曹劉躅聼之詎能
歡舊業且當束

　　對酒懐邵文博擬東野

　　今日忽不樂綠酒徒盈樽酌酒云解愁愁生如有根安
得二三子促席相與言尚思滄洲地十月花更繁雲隨
鶴葢合雪避貂裘温終筵復秉燭歌吹髙堂喧盈盈二

八女白苧鶴鴒翻月落猶未歸清夜宿西園到今題詩
處素壁龍蛇昏荆揚忽雲擾海内俱星奔斷膓臨濠謫
回首頴上屯昔如鷹脫韝竟作駒在轅淒凉城南路甲
第今空存蕭湘窗下流三神鎖朱門江險隔秋夢山寒
啼夜魂詎㤀白璧贈更戀綈袍恩索居悵無匹落葉滿
孤邨

　　早春

　　山寒花尚遲雪霽江已緑懐新感遊子哢節喧衆族且

同尊俎樂幸免章綬束更擬登前峰青郊可遊目

　　擬出塞曲二首

　　翩翩荆揚士結束赴幽州將軍豈樂戰可汗為我讐已
通大月氐更取烏珠留驅馬白狼北洗兵青海頭歸來
飲髙廟庻雪平城羞

　　早從漢捕鹵萬里惟一身軍中已三年苦樂安可陳但
見隴底雪不識隴頭春北風利刀劍肌膚皆盡皴天王
正開邊詎恤中國民


　　赴召留别諸友

　　用世非拙迂白首在山林詩書況久輟禮樂非所任王
事忽相縻遂令違我心迢迢適西道惻惻辭東岑中田
澤雉雊古木鶬鶊吟所親亦吳越耿耿辰與參愁來一
回首涕下徒霑襟終當返田里灌園希漢陰

　　送吳濬仲

　　弱冠知君名五十始逢君南宫托同宿十日披清文及
我備修纂快近幽蘭芬兹言歸故鄉告别那忍聞甡甡

中林鹿猶能念其羣況我同心友去住從此分夜渡浙
江水朝看天姥雲春禽正&KR0008;&KR0008;夏木方欣欣安得遂同
載歸耦沮溺耘

　　六月十五日夜坐明德堂

　　大火直初昏回飈薦㣲爽行遵曲池靜坐蔭華構敞天
髙積陰散水明圓魄上翩翩去鳥迅唧唧砌蟲響胡為
京國滯屢乖林壑賞吳中有蓴鱸吾當理歸鞅

　　出都門寄張孟兼主事


　　日落宿都門雞鳴發淳化城南夜來雨連山色如赭青
松夾髙岡煙火通旅舍到家須十日畬田熟秋稼如何
山巨源未知嵇叔夜野鶴終去人疲牛豈勝駕寄書謝
所親吾今老林下

　　辛亥初度日偶成

　　吾生本如寄有酒還自酣豈待三宜休已知七不堪陶
泓且當傳孔方安可談觸網笑神龜束身悲老蠶倘能
從兹去卜宅南山南


　　題盛蒼崖雁

　　八月鴻雁來徃彼天南陬前飛倦已息後至飢相求日
落洞庭晚風髙彭蠡秋彭蠡多蒹葭逺近瀰汀洲恒恐
羽毛損稻粱非所謀寒門阻氷雪異鄉安可留徘徊念
其族天外復千儔身今萬里客肉非九鼎羞慎為弋者
獲逺寄征人愁願以海為池上同朱鳯遊飲啄全㣲軀
不愧波上鷗

　　獨酌


　　行年已六九髮脱身漸羸不及桃李花遽成蒲柳衰貴
賤必同盡造化寧吾私徒聞王子喬何處求安期區區
營丹砂貪生無乃欺今朝欣無事酒熟當自持

　　初冬

　　一氣變昏旦洞房風露淒田禽亦已化秋蘭同蒺藜為
客久成老懐人殊未夷慘慘白日暮迢迢歸路迷世衰
不獲騁天逺何由稽永思讀書臺言采山中荑

　　孤松


　　青松類貧士落落惟霜皮已羞三春豔幸存千歲姿螻
螘穴其根烏鵲巢其枝時䝉過客賞但感愚夫嗤回飈
振空至百卉落無遺蒼然上參天乃見青松竒茍非厄
氷雪貞脆安可知

　　壬子秋七月一日與郭文伯飲於朱𢎞道竹所
是日大雨擬蘇州

　　殘暑尚為厲客坐三四遷青山一雨過虚室夜翛然欣
與公子酌語契中頗宣雖無絲與竹庻罄賔主歡所貴

相知深豈惟懐一餐尊浮玉粒膩炬拆金葩圓厭厭詠
露斯㑹面良已艱天明即鴻燕西望獨悁悁

　　擬東野

　　破屋夜通月霜氣刀稜稜病骨不受寒卒歲仍無繒殘
燈吐復翳僵卧如凍蠅事業慚蒸沙文章空鏤氷已失
國士意頗為少年陵長歌獨慷慨坐候東方升

　　送錢公擇還象山

　　金陵一杯酒送子歸海隅五月南風正荷花滿鏡湖登

堂酌春酒上奉雙親娱但惜千里别莫贈鮫人珠雖同
天地間一旦吳越殊皎皎渥洼子翩翩丹穴雛悵然不
得從逺望白雲孤

　　題聴雪齋擬孟郊

　　霆轟急雨㵼石鬬衝波盪百族巧鳴春絡緯催秋紡詎
知空山夜聴雪乃眞賞病骨僵如蠅殘燈掩虚幌積玉
呈幻質潛韶泄㣲響一氣變鴻濛五音歸惚恍神清已
無夢理悟寧有象苦寒不可禁更被王恭氅


　　夢遊澄林

　　我夢遊澄林方舟坐埀釣一水窮縈迴三峰隱奔陗娟
娟碧篠合灼灼朱葩耀殘雨趂回風斷雲通返照林昏
埜老炊溪動寒女漂平生愛桃源何年陟員嶠永慚白
髮滿起應金門詔猶思洗藥處空歌採菱調一鶴已興
譏九龍那免誚覺來復京華語兒成一笑

　　楊貞婦王氏詩(并引)

　　天台金沙里女王靜安年十七歸同邑楊伯

瑞伯瑞為樞密院斷事官未幾死於兵靜安
守節不嫁權貴爭求之至斷髮自剄不殊余
讀其傳而悲之為賦四章以明其始終云

　　石上有琅玕孤生何猗猗婉彼深閨秀笑語閒且儀榮
華諒未晚芳潔當自持玉鏡一朝委相求豈無媒

　　氷泮時當歸遥峰翠新拂行行别父母遂居君子室君
子官已崇新歡鼓琴瑟如何事前驅中道永相失

　　東家有宋玉西家有王昌皆知慕明豔詎忍隳大綱露

多焉能汚江永不可方貞心耀白日峻節厲秋霜

　　泣淚欲成河捐軀遂如墓寧同陌上花誓比山頭樹織
綺獻秋功條桑事春務向非厄強暴豈知金石固

　　送王公勉赴沁水教諭

　　清霜隕一葉白下未知秋倦鳥息髙蔭潛魚倚弱流君
子方北首山河阻且修歲乆衣盡緇驅車良未休我無
雙明璫何以結綢繆悵焉隔千里白雲空悠悠

　　題金德俊葵軒


　　結廬在林屋所欣知者稀南風應蕤賓我圃日芳菲負
杖觀其生草多露滿衣有葵獨傾陽豈願回清輝清輝
雖不照物性諒無違

　　禮部員外張惟中七月十二日暮歸賦詩八韻
和者自尚書牛公以下凡若干人夫漢謡魏
體互有不同巧於狀物者過麗切於言志者
恒直惟中退食之頃率爾成章且不以私而
忘公情與景俱至已余因續衆作之後瓦噐

不足以諧空桑也

　　秋至星光流病覺中歲劇成均沗分敎才非一狐腋日
入欣暫休野老或爭席清談雜虚無以永風月夕百年
會有盡富貴非所適鳴蟲亦知候倦鳥思假息脫冠已
童然如何拘百役酒醉不復言道固存目擊

　　秋懐二首

　　露下百草變淒淒天地秋亦如中年客玉顔安可留山
鳴迅商激水涸行潦收恩方改團扇意復存敝裘梧桐

葉盡脫孤雛夜啾啾光景忽已逝感之雙涕流

　　黄鶴日千里潛魚必深池蠢兹橘中螙化蝶俄天飛翩
翩若不已倐忽膠蟲絲兩翅旣摧折何日回枯枝非才
愼所處富貴亦何爲且盡一杯酒物我共㤀機

　　題畫竹(并序)

　　太史公紀渭川千畆竹此圖僅盈尺而逺意
不翅千畆觀其毫枝髪葉歴歴可見於秋煙
暮雨外筆法視古亦精已寓目久之遂起余

兩山之興徑欲買舟歸卧其所云

　　市朝非素心林壑契𤣥賞讀書甘寂寞宻竹更蕭爽衝
人虎豹徑閉户蠨蛸網寒梢朽不蠧野笋苞初長風生
回鶴夢月出聞猿響如何猶戀禄廐馬存病顙相期結
二仲兹焉共來徃

　　送黄仲箎上官檇李

　　嚴霜戒秋杪百草俱已衰子别何匆匆一樽聊共持今
晨白門道後夜滄海湄長歌獨慷慨健歩何逶迤古來

聲利塲日出紛火馳進非才不任退亦分所宜吹竽我
豈濫售璞人皆嗤峻節當自厲坦途方在茲從容有新
語千里慰相思

　　次韻張思廣助敎登雨花臺

　　行行出城南登髙望三丘雉堞壯天居宫殿若雲浮星
分斗牛野水合江漢流蒼然淮上山聚米當馬頭氣已
無朔漠人今冠古州慷慨憶當時逺近開朱樓仙人翠
羽帳王母珊瑚鈎貂蟬謁七貴車馬從五侯光輝互照

耀意氣何綢繆皇威復禹跡風氣移荒陬千屯夾虎士
萬斛回龍舟將軍衛霍功相國房杜謀我來覽竒觀發
興屬清秋已將函谷竝遂與洛陽侔所悲廹衰謝濛汜
安可留目送桃葉逺水深鳬雁洲清談哂諸老匡時忘
逺猷庻窮八極曠慰此千里游

　　題朱孟辯層巒圖

　　叠嶂何崔嵬逺近皆可數不學王宰遲棄墨如棄土林
藏風雨黒石戴氷雪古初疑造化鍾已覺精靈聚遥思

兩山下流泉細通圃茅屋今何如人去苔生户

　　送盛孔昭赴淄川丞二首

　　天寒北風厲有客赴臨淄臨淄古大國山川何逶迤小
白相夷吾尊周攘四夷田單守即墨一日走燕師二子
不復見名今千載埀為我弔精魂伯功未可卑

　　魏有徑寸珠守境無檀子照車十二乗何如照千里世
乏威王賢孰知天下士所以飯牛兒商歌中夜起徒求
南海産半觸蛟龍死異才何代無糾紛今可理


　　題上虞柳機仲朝暉軒

　　日車上扶桑曈曈雞子黄遥夜忽復旦仰瞻有啓明征
夫起當發宿鳥號且翔城郭互參差曲户通天光空照
堂中人豈銷髮上霜竹枝自埀蔭萱草亦揚芳此心諒
已短此恩一何長欲報固無極念之安可忘

　　雨中漫興

　　端居少賓客鳥跡徧階除夏雨復兼旬衆木青扶疎金
石何必陳此樂當何如永懐漆園吏相去千載餘萬物

雖一體忽若吳越殊人茍不知我我豈能知魚

　　臨川饒孟持所居西軒有先大父所植杏一株
今百年矣幸不翦於兵火因築亭於旁名杏
庭云宋景濓作賦予賦詩一首

　　結構非壯麗可以樂晨昏仰蔭百年樹深蟠千歲根粲
粲朱葩敷離離青子繁秀出風煙表潤含雨露㾗戎馬
方縱横境内悉崩奔桃李摧為薪荆棘翳高門榮華諒
難恃尚見文獻存未擬匡山田詎論曲江園讀書絃素

琹命客置芳樽永言益封植祖德慎無諼

　　擬古

　　荆山一何髙上與天門通猶聞産玉處吐氣成白虹縣
藜混燕石世已無國工琢之懼不完不如在石中卞和
耻再刖玉亦悲無窮吾今死抱璞庻以全其躬

　　晚眺

　　極目登髙丘秋髙淮泗平淮泗東南流故繞鍾離城東
京昔䘮亂英雄紛戰爭殺人及雞犬曠野寂無聲悠悠

千載下復見新人耕魏公今何在銅臺春草生公路冡
中骨豈憂王室傾北海固為豪平原安可輕時哉有屈
信漢道再昌明

　　古意三首

　　春風天上來滿城紅與紫如何朝暮間飄落隨流水堂
前兩冬青霜雪猶不死向來三月時誰言及桃李

　　對酒發長歌歌長苦難續浮雲空自行白日安可逐黄
河走東海千里纔一曲奈何人之心頃刻有翻覆


　　六國多好士堂上各三千所親茍不慎禍福恒相因李
園賊黄歇馮驩復田文種桃得秋寔蒺藜徒刺人

　　六月二日至臨淮夜宿方文敏東軒

　　北斗分四時恒星自昏曉如何百年客貴賤俱擾擾酒
酣虛室卧雨絶四山悄道冥天地廣身在風露表六合
一何大毫芒未為小宅神何寂寞適意忘纒繞朱絲竟
誰賞白髮今已少永期江湖居相親有魚鳥

　　送張思廣歸平陽


　　十月天地閉北風河已澌送子千里道太行極崔嵬日
暮歸鳥疾雪深蒼兕飢酌以一巵酒為涴身上衣伐木
還重賦白駒不可維悠悠南北歧惻惻勞我思

　　分題送友得忠孝廟(附考在江寧雞鳴山陽晉尚書令卞壼咸和間蘇峻
作亂壼力戰死之二子眕盱亦赴敵死)

　　丈夫死殉國於道詎非宜烈烈卞侍中忍顧王室危梟
獍敢為逆我師焉可支躍馬嬰其鋒以肉充虎飢苦戰
既不旋有子亦從之精忠貫日月未慚馬革屍至今石

頭下尚使行人悲鬱鬱冶城山秋風吹古祠送客逺相
過慷慨傷我懐當時諸老臣清談竟何爲酌酒酬英魂
忠孝以爲規

　　池河驛(附考屬鳳陽定逺縣)

　　早發紅心驛日暮宿池河百里無人煙狐兎馬前過山
明見野火溪淺通㣲波却立時躑躅前登益差峩北風
何蕭蕭塵埃衣上多下馬留信宿對酒一長歌

　　大槍嶺


　　巍巍大槍嶺羊腸盤九曲深林野雉雊短草豺虎伏行
人疲不進慘慘對僮僕下得仙居澗始復就平陸一株
羅浮花春深粲如玉五年悵不見今日開我目

　　滁陽驛

　　羣山繞滁州城郭帶林壑豈惟居人稠遂使遊子樂苜
蓿青滿野羊馬盛幽朔固知英雄主四方歸大略回視
清流關徃事殊可薄新花寒未開細雪輕猶落且持一
斗酒獨與故人酌


　　李氏三節婦行(并序)

　　隴西李子平氏子茂德聘同郡張氏女年十
八歸李氏生子庸甫六歲而寡舅姑憐其少
也欲嫁之使左右風之即引刀欲斷髮以見
志乃止茂德之弟仲德亦早卒其妻張氏年
二十有八生子慶方齓亦誓不再適從弟希
賢妻陳氏二十有四希賢卒時其子度方孕
四月一門三婦以貞白聞而庸既長好學仕

元至正間累官至同知濟南路總管府事推
恩贈父將軍同知益都路總管府事隴西郡
伯母封隴西郡夫人再調闗襄宣慰階中奉
大夫而夫人始卒年五十有六大明革命洪
武初辟庸為司農主簿四輔至嘉興府知府
所至嚴而不殘夫人之敎為多至今滄州父
老猶能道之可見家法有素而闗於世教之
大如此為賦三婦行以備太史氏所采云


　　赫赫隴西傑奕葉何光輝一門見三子不同鄉里兒三
婦名家姝玉貌長娥睂大婦居中堂夜織流黄機中婦
具朝飡泉出江魚肥小婦二十餘金刀新製衣青松與
女蘿百歲欣相依未及白頭日雙鳯俄分飛入房洗粉
黛豈復施珠璣盤龍掩明鏡寡鶴琹中悲生既不同室
死則須同歸鴻雁猶有信婦道安可違殘燈冬夜長素
月光徘徊共績還共語白玉當不灰有子官已髙少壯
忽復衰丈夫少氣節恒懼白刃威女子乃如此鹽山同

巍巍

　　四月十日兒子翺䎘來鳯陽留一月遣歸因令
早營草堂殳山下為止息之所云

　　老病不得歸獨處常戚戚二子江南來眼暗初未識坐
常戒埀堂肌肉如雪白一月長途閒海風吹盡黒買酒
為相勞問答向中夕迢迢漢陽簿春來斷消息阿宣在
母傍頗知工翰墨艱難且撥棄倐使沈憂釋所愧無定
居百歲半為客經營須及早尚愛龍湫僻况近讀書臺

雲銷四山碧泉深出丹砂地冷多琥珀既非匡世資庻
遂陶阮逸良辰戒僮僕匆匆又南北五月方鬱蒸日氣
成霞赤出入非所宜川陸愼所歴惜别豈無淚向汝難
再滴秋江有鱸魚當挂吳淞席

　　述懐

　　浩蕩三十年如萍寄滄海起為太學師一日揚光彩迢
遞赴中都送客紛雲靄名慚相國知禮感親王待徘徊
未得去忽復朱顔改詔許江南歸青山草堂在放浪黄

牛邨猶瞻金馬門適性詎非樂捫心空自論田翁四五
人共忘卿相尊把酒酬殳基白石今猶存天寒落松影
歲久生苔㾗試求金光草超然事幽討依稀顧況臺寂
寞錢王道東門歎黄犬稅駕胡不早長歌歸去來吾從
鹿門老

　　送閻炳文歸安陽(并序)

　　國子生河南閻炳文為童子時父母先後歿
殯於道次越十有九年阻兵未及祔安陽之

祖塋乃謁大臣求歸而改𦵏焉大臣許之戒
塗有日助敎貝瓊為之序復繫以詩曰

　　河内昔䘮亂逺近俱騷然操兵起殺吏夜探赤白丸徤
者方出走父子焉能全遂令半為鬼暴骨滿道間閻生
當此時幸脫豺虎患二親不及𦵏有淚空流泉荒阡翳
荆棘魂魄驚未安飄飄來南都太學留經年安陽右大
行所悲家室殘堂封已當營何日歸青山松栢久化石
蕭蕭風雨寒永慚反哺烏無目視蒼天巍魏天祿閣蕩

蕩金馬門敢私一身樂莫報三年恩上謁二大夫吐詞
亦何酸徃求狐兎區重卜棲鳳原五月南風生獨上龍
江船白雲暮悠悠送汝千里還





　　清江詩集巻三

