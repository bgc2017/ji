







　　欽定四庫全書

　　清江詩集巻五　　　　　　明　貝瓊　撰

　　七言古詩

　　青蘿山房歌(并引　附考山属金華浦江縣)

　　青蘿山在仙華之東葢仙華為黄帝少女升
天處其山峭竪千仞而支别為青蘿今翰林
學士宋公景濓讀書其下因名其所曰青蘿
山房絶嶺之雲烟長溪之魚鳥皆接於耳目

之間矣公雖去此而猶眷眷不忘間属予賦
予聞適意山林者恒抗公侯之富而争名市
朝者恒譏處士之介是皆得之此而失之彼
惟公則不然昔之藏也非必於山林安其時
也今之仕也非必於市朝行其道也故在青
蘿不為損至於視草北門亦不為加隐顯一
機喧寂同趣孰得而窺其際耶公擅一代之
文章所著多行於世而貯於山房者必有光

氣燭天與山之寳玉同不泯矣遂為之歌曰

　　仙華之山何嶄絶兮插天萬仞青相磨山勢東來忽平
地蜿蜒不斷為青蘿青蘿隐隐如崩石夸娥負山山為
折欲呌軒轅向何處千古萬古空遺蹟玉女得道登雲
車淩空直上太清家雲車不復返落盡金莖花風凄凄
兮又下雨行人慘兮子規語山回路盡或逢花知是青
蘿山人結茅宇山人紫府神仙客身今六十頭尚黒胸
蟠五色天女絲手煉五色神媧石絲可為君成天章石

可為君補天隙一朝寘之白玉堂青蘿寂寂寒無光何
年借我白石床卧看明月來東方與君酌酒歌我曲君
歸早訪初平羊

　　題火龍烹茶圗(并引)

　　右火龍烹茶圗葢寫古帝王事而斷縑落粉
半為好事者裂去獨有茶具及黄衣中使拱
而立者二人烹茶者一人曲江錢惟善定為
唐之𤣥宗豈嘗見其全歟然所謂𤣥宗者不

知當勵精圗治與張説一二大臣共樂集仙
時耶抑其既耄而妮於妃子時也特人物位
置要非院工所及未暇考譜以實之姑為題
其左云

　　松聲忽作秋濤雄銅龍吐火麟甲紅黄衣中使備玉食
泉出金沙甘露濃春風一旗色尚活建溪山人雨前掇
蓬萊殿裏沃焦餘玉盌分霑侍臣渴名花喚起海棠魂
細葉未數丁香根宫中一日歌舞散世上千秋圗畵存

開元盛事何人省書生亦解誇䨇井空山埽葉燒破鐺
閉門讀書秋夜永

　　已酉清明

　　白紵衣鮮紫騮馬清明酌酒梨花下馬蹄一去不復來
梨花又見清明開城南城北多新墓日落啼鴉滿髙樹
有酒誰澆千嵗魂子孫盡發濠州住主人更勸金叵羅
阿蠻起舞玲瓏歌生前不飲君如何

　　虀甕吟


　　清江老人腹空洞白首談經耻無用酒酣入水問河神
乞我黄虀三百甕平生不羡将軍腹氷壺先生真我族
山妻日晏具朝餐露葉霜根甘勝肉君不見海上巨族
如公侯詔書夜遣官兵收

　　耕樂吟二首

　　南邨北邨喧僕姑一雨已蘇百草枯青稻如雲不見塗
木龍三伏閒在隅桃源之樂人間無阿翁哺離妻餉夫
生來不作章句儒但擬百斛量明珠東家擊鮮大作社

西家酒熟攜滿觚詔書昨日五門下天子盡賜今年租
近天不必城南杜范蠡湖頭一茅宇𤓰生隴上已離離
豆長南山少荒土出門豈識卿相尊對客何憂子孫魯
嵗祈五風十日雨上無飛蝗下無虎四海從今盡中國
作歌且為歌洪武但存父子與君臣風俗當如結繩古

　　余避地千金圩屢遊殳史兩山酒酣興發賦詩
一首惜山中無賞音者姑録以自娛云(附考史山
即殳山東峰)


　　神人夜割蓬萊股蒼然尚作青獅舞殳基得道此飛騰
煙火千家自成塢前年盜起官軍下存者如星纔四五
我來欲置讀書牀出入未愁穿猛虎山寒月黑無人聲
夾道長松作風雨佩環何日歸公主泉下銅棺閟千古
石仆麒麟罷官守林宿䲭鴞聞鬼語苦耽勝槩惜殘年
共説當時悲老父錦繡池臺已零落田翁八十鋤新土
傷哉土俗尊巫覡伏臘荒祠沸簫鼓祠旁鑿井深不枯
雲氣隨龍有時吐試上崔嵬望沃洲直將培塿齊天姥

春前野桃渾欲放雪盡黄精亦堪煮興來起挾李長庚
重載琵琶䨇玉女

　　海翁謡

　　海翁隨白鷗白鷗亦不驚千金散如土身與白鷗輕問
翁甲子翁但笑人間豈識安期生祖龍一别阜鄉晚已
見六鼇脊腐三山傾天空潮落夜如水月色下照珠宮
明麻姑到家急汎埽桃核酌酒為勸王方平

　　壬子春二月既望桑君子材招余重遊殳山遂

燕陸景逺氏來青堂與者丁一鶴董祖南景
逺父子及余季子翺一觴一咏不啻蘭亭之
㑹也酒半移尊公主墓側而董海翁亦至子
材遂大醉卧石上不能起命兩童掖之登舟
余與衆客至東山興盡而返因賦以紀其事
云(附考宋孝宗公主乾道二年葬於殳山)

　　老夫一月不見山山癖無醫殊未瘳野桃作花已爛熳
故人約我山中遊日車出海風雨收千巖萬壑清如秋

帝子何年上天去黄鳥歴歴鳴相求來青堂上坐終日
飲酒况得公榮流金刀割鮮氣頗壯白日下地仍相留
酒酣長歌動左右詩成落筆蟠銀鈎平生快意在一適
放浪豈知公與侯玉臺王母自千劫海屋老人今幾籌
青春無價須秉燭明朝花落令人愁

　　題徐復初參政驄馬圗

　　靑驄萬里來安西五花滿身玉削蹄将軍大雪騎出塞
風鬃未洗龍城泥何人落筆通造化天上房星降中夜

朱衣老奚驚有神不獨開元數曹霸漠南漠北千帳空
将軍賜爵論邉功此馬豈與凡馬同解鞍落日從逺放
黄金臺高春草豐

　　吳山人詩(并序)

　　西江吳山人者讀書綴文尤通地理書劉貴
道葬兄之無後者山人乃指范蕭峰地既固
且安遂葬之以十金報山人却不顧曰但得
天下名士一詩足矣因持巻求余賦貴道今

由起居注出僉浙江按察司

　　吳山人讀書不作章句儒西上玉笥觀匡廬尋龍經在
神莫閟金盌玉杯何處無負土哀哀者劉氏兄死無兒
惟有弟山人為卜范蕭峰水抱山回土田美紫荆一榮
復一枯岡頭日落啼老烏百金報吳笑不顧一詩價重
䨇明珠君不見孫生𤓰熟能供客客指黄花洞前域山
空白鶴今有村白鶴南飛杳無跡

　　胡䖍雪獵圗為徐復初賦


　　太古天驕宅幽朔平沙四面無城郭生兒豈識種禾黍
走狗呼鷹共為樂北風颾颾大雪溼越塹淩岡馬蹄急
弓開滿月不虛發赤豹𤣥熊號且立日暮兩狼歸挂鞍
燕支勸酒左右彈一時快意良不惡金刀割鮮行玉盤
君不見漢家天子獵四海塞下将軍歸奏凱青邱雲夢
何足誇猛虎長鯨肉俱醢

　　十月三日過梧桐涇時官籍濮彦仁宅妾龐氏
唐氏自經感而賦之(附考桐鄉縣志涇在邑東即濮川所通處昔有

鳯棲其樹故名)

　　天寒水清石齒齒杏葉初黄豆花紫舞榭歌臺不見人
頭白烏啼月明裏當時豪俠傾五侯一榮一枯八十秋
緑珠亦解死金谷草露作淚無時流

　　奉化李公復祖母沈氏年二十生子七月而寡
既長沈為娶兄之女為婦生二子亦寡長即
公達次公復二母今皆已老號䨇節堂為賦
(列朝詩誤作張司丞羽)


　　鳳髓鸞膠難續弦䨇龍破鏡再難圎阿婆二十已守節
新婦哭夫方少年大兒嬌啼母心苦小兒十月安知父
破窗風雨來早秋夜績燈前共相語山頭松柏摧為薪
山前翁仲亦成塵紅顔憔悴垂白髪生死不慙泉下人

　　郭忠恕出峽圖

　　巫峽何危哉夾拱如龍門禹治九州不得到此峽口水
作雷霆奔問汝江中人幾日三巴去峩嵋五月銷古雪
灎澦堆深虎須怒巫峽之險安可攀胡為吳檣楚柁日

日來往乎其間高堂中有如花顔銀屏翠箔青春閑涉
此萬里道經年猶未還黄金不買死直欲高南山汝舟
非龍汝非虎黿鼉出沒饞蛟舞前者已脱後者號江神
無情天又雨石巉巖兮利刃攢一葉宛轉行千盤覩此
魂魄悸豈待杜宇夜呌猿聲酸安得鑿之盡平土萬古
不識風波苦

　　送迮士霖歸天台

　　赤城雲起神仙家千樹萬樹蟠桃花十二樓臺起花外

石城水長通胡麻當時劉郎亦草草出山却憶山中好
莫信丹邱日月長玉人已共桃花老山空水流雲自飛
劉郎看花須早歸

　　送車定夫赴萊蕪簿

　　空青丹砂世所竒烏喙昌陽亦皆用赤城車子玉峰孫
年過四十猶未貢南宫昨日獻文詞百族紛紛見孤鳳
一官初試萊蕪邑古人今人差伯仲釜中有魚晨不爨
案上無螢夜猶誦尚思論道程朱後玉峰先生最該綜

一編大學正全書子復傳之四方共平生河神虀百甕
豈望為郎食官俸迢迢北上不可遲十月黄河雪先凍
老夫買酒無一錢作詩直比琅玕送

　　徐給事山水歌(并序)

　　給事中徐以文善山水嘗為禮部貟外張惟
中作層巒叠嶂圗惟中求予題詩於上予久
置篋中竟為好事者持去乃賦長歌以復之

　　吳門故人徐給事一水一山稱絶藝濃毫燥墨隨意成

位置非難在神氣大山積銕青巑岏小山伏起蛟龍蟠
水有百道噴薄之飛湍宛然坐我明星玉女下五月六
月松聲寒荆闗筆法自竒古未數畵師楊契丹仙家樓
臺十二䦨飲煮胡麻須可餐采藥何人入少室讀書有
客居王官我遊白下未得去五更出門雪滿鞍虛空翠
黛不復覽一日剪向髙堂看員外張公尚文采身住南
宮志滄海李白已死今無詩巻示老夫増慷慨近來好
事復持去夢覺煙霞竟安在白鶴夜怨清猿悲山中春

老歸何時寫我平生有聲畵償君太古無聲詩

　　精衛憤(并序)

　　定海漕戸夏文徳元至大四年夏運粟赴京
師其子永慶侍行抵河間海津鎮文徳墮水
永慶奮身入水中挽父衣出波面柁工提㦸
鈎其衣得不死永慶浮沉洪濤力弗支而溺
時年二十一太史危素為傳余讀而悲之為
賦精衛憤


　　乍登太行莫涉滄海水天吳九首馬一角白浪崩山颶
風起精衛萬古長銜寃無人為汝箋天門孝子亦何辜
死挂扶桑根願銜西山石朝飛暮飛折兩翼西山石盡
海不極月黑珠宫閟魂魄䰟魄不歸思何已乍登太行
莫涉滄海水

　　張繼善寄桃源圗

　　張生寄我桃源圗桃源有路歸何日高堂坐見武陵溪
犬吠雞鳴猶髣髴雲氣挾山山欲行山窮水濶桃花明

仙家只在流水外世上無人知姓名一日花間問漁者
山河百二如崩瓦赤帝西來祖龍死復見同槽有三馬
太康去秦六百秋子孫生長不知憂商顔黄綺亦何事
白髮出侍東宫遊龍争虎戰俱寂寞絶境空存已非昨
種桃何必指秦人春到花開又花落

　　鳳凰臺懐古(附考在江寧府治西南二里杏花邨中宋元嘉時鳳皇集於此山築
臺山椒以表瑞)

　　鳳凰臺前山色古鳯凰已去今平土雕甍繡柱非昔時

月白連營宿貔虎登高四顧何壯哉金陵形勢自天開
酒星不見李太白何人與傾三百杯拒霜花紅秋草緑
尚想英雄起相逐山河萬古一金甌宫殿中天開玉燭
元嘉之事安足談瑯琊法堯終可慙葱葱佳氣今復見
黄旗紫盖天東南當罏小姬字桃葉笑我重來髮如雪
相逢莫惜千金裘五夜吹簫醉明月

　　雲中烈婦行(并序)

　　武州守雲中張奉先妻華氏年甫筓有古賢

婦風時舅沒姑老事之盡禮宗族稱之生子
亨亨娶鎦均祥女頗涉書史至正戍申秋閏
七月蕃将竹貞為亂寇掠雲中婦姑匿複壁
間為遊卒所得驅廹以前華氏厲聲謂卒曰
我張奉先妻也驅我安之必死於是復謂婦
曰汝年少将若何婦曰嘗聞忠臣烈女之事
已審寧就辱乎姑曰欲經無索欲刎無刃婦
曰賊可激而怒也遂大罵不絶卒怒殺華氏

鎦不為動聲氣益厲又殺之姑年四十有五
婦年二十有一余聞而壮之作烈婦行

　　出門何匆匆姑行婦乃從蕭條百里外但見旌旗紅東
家破柱索珠玉西家夫死無人哭鳯凰中道忽相失豺
虎滿城誰敢觸仰天天高跼地無泉白刃如雪馬屯塞
川乍可玉碎寧能瓦全旁人還共悲妾死猶生年雲中
之英雪峰萬仞同嶄然

　　題倪雲林木石


　　東海倪迂十年别昨日朱顔今白髪作詩作畵猶未休
酒後揮豪見三絶緑江白屋知幾家參天古木僵龍蛇
蒼皮半死或埀癭赤葉未脱都成花我知用心亦獨苦
衆史庸奴焉足數英華已剥餘本根老氣尚存氷雪古

　　毛女辭二解

　　山葉為衣䨇足赤何年入山不火食宮中歌舞猶能憶
猶能憶空徘徊白日晚阿房灰

　　鳳皇釵脱烏雲嚲紅藥花鮮還自把朝朝暮暮南山下

南山下千萬年不采藥能神仙

　　題山水四景

　　雨前雨後花滿川春光浩蕩殊可憐山人日高眠不起
勸酒提壺落紅裏

　　青林五月不知暑玉女曬衣中夜雨客至清談酒更添
白楊梅熟薦吳鹽

　　田家酒熟當早歸天氣漸凉催授衣一夜西風破霜蕊
芳菲不共芙蓉死


　　天雲漠漠四野低大山小山玉筍齊春還何處尋消息
花發枝南與枝北

　　洪武八年三月奉㫖分教中都生自龍江至臨
淮凡十日為賦長謡以紀山川風景云(附考龍江
驛在江寧儀鳳門臨淮縣属鳳陽)

　　三月金陵别匆匆催夜發無處不傷春楊花半江雪海
水忽成潮奔流亦西廻行人渡江去何日金陵來可愛
焦山孤直對妙高䑓天遣神鼇戴拳石青蓮一朶龍宮

開雨足南風生五兩楚柁吳檣競來往海門雁陣入雲
飛甓社鱟帆迎月上信宿過淮隂不見淮隂祠将軍竟
為兒女詐空憶釣魚城下時行行泗州近㟁有鐵佛古
水妃泉下伏猶疑作雷雨平生不出戸焉知天下竒前
瞻鳳陽城宫殿起參差兩都未足論天啓萬年基四方
此㑹同車馬填九逵苦酒能寛憂酌酒日賦詩逺遊頗
快意白髪羞成絲悵望芳草緑秖合歸樵牧明年上䟽
當乞身葛洪井西鏡湖曲


　　桃核杯歌(并序)

　　鐵崖楊先生桃核杯歌序稱元初邱長生醉
卧三日不起世祖候之時方醒曰臣侍西王
母燕食臣桃一枚因出手中核裂為二杯一
以獻上一留長春宫余竊怪之而江南野史
紀蜀道士王回嘗進桃核杯於其主云得之
陳希夷所或者假之為邱長生事乎而先生
未之考也道家虛誕亦不足論特愛其詩有

神珠脱胎日月破鬼斧鑿竅乾坤開之語可
謂巧於詠物者矣因賡一首而主于王回為
言葢以傳載有所據云

　　度朔之山有桃屈蟠千里兮結子輪囷大如甕天上惟
聞方朔偷人間不許劉郎種何年阿母燕雲䑓食桃戱
作鴛鴦杯道士王回獻闕下缺月夜墮青天來玉杯未
辨新垣詐學士銀杯一時化安知别有蓬萊物百斛葡
萄向君瀉鸞歌鳯舞在君前酌此可以求神仙山中看

花試挾䨇窈窕一醒一醉三千年

　　題華山圗

　　太華五千仞石色青如苔嶄然表四極肇自鴻䝉開河
流破石雷霆激父老空談巨靈跡山寒五月疑清秋鳥
飛不過仙掌側我欲上從羽客雲䑓間銕鎖高懸猶可
攀千葉池蓮食之久不死明星玉女相往還相往還人
間萬劫纔一息峰頭大笑驚下方日落咸陽秋草碧

　　贈乗槎客


　　六月淮南不知暑閉門日日風和雨乘槎仙客何處來
把酒張燈連夜語酒酣示我搘機石曾到天河見河鼔
人間倐忽三千秋弱水三枯海鼇腐吳争越戰空陳迹
山繞錢唐作龍虎柳外樓臺十萬户太平重自南朝數
吳娘玉面勝梨花解向尊前胡旋舞樂極哀來淚相續
城郭秋深半禾黍故宫樹老啼寒鴉山月無情照今古
白首相看亦偶然忘形何必論賓主天為酒星地酒仙
麒麟将相皆黄土約我他年一櫂歸西湖煙浪從漁父


　　李将軍歌

　　漢家李廣舊無䨇年少提兵飛渡江黄石素書心已授
龍文赤鼎手能扛不作諸生自辛苦千金結客輕如土
朝呼野外黄頭鶻夜殺山中雪毛虎天子詔書開四夸
五年出塞事征西三冬氷雪皴人肉萬里闗山碎馬蹄
今日相看鳳陽道繡袍換酒情偏好虎符金印來未遲
銕硯毛錐吾已老豪俠平生感慨多尊前擊劒起高歌
定知班固文章在為勒燕然示不磨


　　題董源寒林重汀圗(并序)

　　余客雲間邵公筠谷所暇日觀畵西清菴而
董源寒林重汀為第一筠谷出入必寘之左
右未嘗舎去累求余題而未暇也後十年至
中都其子麟攜以過成均曰先人嘗言必得
先生竒文章與此圗争蒼古可也敢重請焉
於是賦詩一首謹書於左惜筠谷既沒而不
及見之豈勝今昔之感哉


　　天下畵師無董源學者紛紛工水石雲山萬里出巴陵
白首淮南見真蹟亂石平坡浄無土松根裂石蟠龍虎
偃葢千年飽雪霜深林六月藏風雨江上邨墟何處入
浮空逺黛蛾眉溼漁人日暮各已歸小舟如鳬落潮急
我昔西清嘗看畵南唐此本千金價坐移絶境在雲間
月出霜猿啼後夜薄遊未挂吳淞帆令我一夕思江南
安得買田築室幽絶境開窗日月分晴嵐

　　題趙子昻松石修篁圗


　　白髪王孫老薊門逢人只説山中趣酒酣落筆有天機
寫作隂厓百年樹一株偃蹇龍虵影繞屋風聲三伏冷
流脂入地成虎魄死骨經雷縮人癭森森竹石俱蒼然
一日坐我天姥前王孫跨鶴歸何年山空月明啼杜䳌

　　太行山謡送靳用中歸潞州

　　太行之山包燕跨晉兮㧞地千仞誰能踰天何不鏟羊
腸九折坂使人萬古方駕而長驅山寒六月積氷雪窮
猿怪鳥左右時相呼故人玉女泉頭居北上豈不愁﨑

嶇朔風吹沙不見塗青天茫茫飛鳥孤我歌短歌傾酒
壺勿言太行險人間之險何時無

　　次韻答王藴徳紀善雨中見寄

　　老夫三月不出門懶性有如嵇叔夜聖明遇物先采擢
枯槁於時亦沾灑病駒只合中野棄寒雀寧思上林下
印常不啟信官閑書亦慵躭從客假淮南六月如早秋
未脱吴綾頗相訝白雨三更滄海立黄河一道青天瀉
池翻紅艶落蓮衣石長緑文成藻藉姑惡時鳴父老憂

鬼車夜過兒童怕空懐南巷人相逺豈有東家馬堪借
百錢沽酒愧缾空斗粟如珠抱衾賣已慙不作子虛賦
尚託端居廣文舎隐几南窗亦自高驅車九陌知誰暇
識字終非揚子愽題詩誤許曹劉亞但覓丹砂苦未成
久知白髪那能化兩峰絶境可誅茅何處良田足甘蔗
赤城仙子玉符孫䨇璧今傾鳯臺價楚筵設醴未應忘
齊門鼓瑟空遭罵時看新學氣如虹病送殘年肉銷胯
投劾終當去石門日斜田父茅簷話


　　日苦短辭九章

　　日苦短夜何長蟋蟀悲鳴在北堂白露下河漢明(叶)黄
姑織女東西望撫雲和薦清觴同心胡為各一方麟有
趾鳳有章蒼姬感之國乃昌世之微佞為良鉛刀一割
拒干将悦巧辭隳大防蟾蜍食桂癰斃桑聖去魯軻遊
梁道既枘鑿徒倀倀昔少壯今老蒼朝榮暮歇同舜英
(叶)胡不歸阻異鄉孰假以翼令高翔

　　題海山秋曉便面


　　巫子門前吹颶風一杯瀛海白浮空周回已呑赤縣小
浩蕩直與天河通方壺員嶠不可見弱水便在三韓東
無人鞭石為梁跨萬里下拾明月龍王宫金雞三呌呼
客夢日車夜衮波濤紅樓居之人起相顧白玉窗户光
曈曈我願羲和停六龍豈不能長懸照下土朝東暮西
使人成老翁至今纍纍野𦵏悲英雄六龍為我駐光彩
千古萬古遊無窮

　　孤松圗


　　峩眉古松寒不死曾見仙人三洗髓霜摧雨剥雷震餘
千尺老蛟鱗甲紫城南桃花千萬株亂後一株今亦無
長身獨立何偃蹇正直自是神明扶

　　遊冶亭

　　仙宮有山如虎蹲石古不洗泥沙痕山頭冶亭久寂寞
日夜雲煙相吐呑我來登山恐無路雨過新緑如雲屯
觧衣亭上坐盤礴身同野鶴初離樊攒青叠翠起相向
揷天喜有鍾山尊蟠龍之勢欲飛舞起伏高下何蜿蜿

大江西來赴碧海腥風五月吹江豚東南形勝此第一
儗問六代英雄魂珠簾羽帳俱已燔荒基草合鴟烏喧
百年死樹剝鱗甲秋聲夜作波濤奔嵯峨更愛北山秀
霞氣曉射扶桑暾周顒何處草堂閉往往月落聞驚猿
山窮水盡見平野人家彷彿淮南邨莫愁艇子不復繫
桃葉渡口愁黄昏可憐今古竟何事區區王謝猶争墩
向來海内俱腥臊聖主匹馬開中原黄旗紫葢今始見
青春一氣回乾坤重遊京國非少壯耆老如星今幾存

金鞭走馬白下門呉姬坐調諸王孫一時光彩動左右
豈意零落悲蓬根方今幸樂太平日衰朽自荷皇天恩
平生英氣獨未盡賦詩尚敵曹劉垣長干買酒喚李白
江風山月須吾論

　　題淮南張叔厚九歌圖

　　紫宫太乙中煌煌佐以五帝環其旁道存無為樂且康
豐隆儵忽周八荒鬼搴大纛蛟螭黄上台司命中文昌
斟酌元氣調隂陽福我以徳滛必殃下招帝子隔瀟湘

蒼梧九㸃山蒼蒼跧烏三足升扶桑天門洞開夜已明
神人瞠目鬚髯張長弓白羽射天狼水仙胡為宅龍堂
九河既阻不可方黿鼉出沒波湯湯山中之人白日藏
天隂雨濕啼幽篁兠鍪戰士身盡創魂魄欲歸道路長
吹簫擊鼓歌巫陽酌以桂酒陳椒漿神兮不來何渺茫












　　清江詩集巻五

