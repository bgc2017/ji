







　　欽定四庫全書

　　清江詩集巻四　　　　　　明　貝瓊　撰

　　七言古詩

　　夢遊秦望山歌送客歸越中(附考山在海鹽縣南十八里海上始
皇東遊登此望海故名又名秦駐)

　　秦望何崔嵬削如青蓮開下臨七十二湖之浩蕩上接
三十六洞之縈廻夢中夜渡浙江水輕如鶴背乘風來
欲求軒轅上天處白雲尚鎻燒丹臺&KR1131;知有弱水安可

覩蓬萊但聞松聲萬壑兮夾飛湍之喧豗赤日慘淡而
無色伏殷殷之雄雷踰千盤兮歴百折香爐玉笥左右
列山中二女問何遲桃花落盡燕支雪金雞三呌失所
在惟想參差白銀之觀闕龍綃寄别淚三載猶未滅有
美一人兮佩珊珊昨遊吳門復東還余願從而上下兮
呌安期於雲間回首隔千里可望不可攀

　　雪蓬小朶歌送奎方舟還靈鷲

　　蓬婆雪嶺高崔嵬横絶青天飛鳥回山中小朶更竒陗

石作蓮花千葉開巨靈擘山斷山脈一峯夜向東南擲
千秋乾竺空有名萬里峨嵋盡無色攢青疊翠分西湖
洞口白猿猶可呼咸和之年有慧理卓錫尚愛飛來孤
木杯高僧兩眉雪身如濁水清蓮潔繙經石上不知年
桂子年年落秋月

　　遊菩提山值雨宿存思菴(附考在海寧縣東五十三里黄山之東)

　　連山插天危欲崩木客結構當千層我來看山風雨惡
入山喜見靈泉僧閉門留客共野飯風回雨絶清無蠅

酒酣熟寝喚不起夜深花落龕中燈軒轅已恐即韓愈
許汜未可譏陳登天明童僕催欲去却歎世故來相仍
重尋曲折恐蹉跌安得逺討閑支藤林開川豁見鳥下
山寒石峻愁猿騰呼舟獨返草堂路他日重來共毾㲪

　　鳳凰山歌(附考杭州府城南南宋建都嘗環入内苑)

　　大城周廻三百雉紫㣲閣對吳山起天目西來為鳳凰
蒼然不過錢唐水玉輦金輿北去賒行人折盡上陽花
杜䳌夜呌葛洪井燕子春歸蘇小家燕歸不識更新主

王氣凄凉作風雨城南楊柳鬰金黄一束纎腰為誰舞

　　京口王節婦歌(附考京口属鎮江丹徒縣)

　　大江如帯從天來金山焦山碧崔嵬風吹楊花度江去
妾心如山不可回憶昔移所天豈獨甘守節兩草方纒
綿那知中道訣玉琴不奏䨇鴛鴦玉簫不吹䨇鳳凰紡
績給朝暮蛾眉忽成霜蠨蛸網素壁燕子歸空梁生乖
同室處死期同穴藏鬱鬱山頭樹已見參天長白璧須
惡玷白絲須惡染邊聲亂秋笳萬古悲蔡琰


　　玉山窟儡歌(附考玉山属江西廣信府一名玉斗)

　　玉山窟儡天下絶起伏進退皆天機巧如驚猿木杪墜
輕如快鶻峰尖飛流蘇帳下出新劇河梁古别傳依稀
黄龍磧裏健兒語李陵臺前漢使歸當筵舞劒不避客
頓足踏地争牽衣玉簫金管静如水西夏東山相是非
昔聞漢主出大漠七日始脱平城圍當時論功孰第一
木偶解走單于妃竒兵百萬竟何事將軍賜級増光輝
龍争虎戰亦同幻尊中有酒君無違更呼左家䨇鳳和

我曲玉斗碎落千珠璣

　　題子昻松樹障子歌葢王成之所藏者紙尾云
大徳八年正月廿八夜燈下書

　　吳興筆法兼鍾王不獨醉草過張旭既無河朔少年之
沓拖又無深山羽人之退縮故人相遇今何夕銀燭吐
光如月白手寫青松障子歌百金一字無所惜何物小
兒増嫵媚玉環飛燕皆傾國嗟我平生秃千兎夜寫蠅
頭愧無益王孫騎鶴去不還日落太湖雲氣赤君家此

本世希有詞翰風流與之敵紛紛真贋那足辨珷玞敢
廁連城璧勿同玉枕永和書一閟昭陵永相失

　　題王立本山水圗

　　我有愛山癖每欲名山去秦溪一日寄新圗欹枕高堂
覩雲霧何年王宰留真跡青城天彭接太白金堂石室
猶可識大樹小樹參天直千盤百折分秋豪木客時與
行人遭一門通天劒閣險三峽漲雪瞿塘高小舟如鳬
争入浦嘔啞卧聽䨇鳴櫓拾遺近在浣花溪却靣龍湫

結茅宇豺狼塞路何由通采芝亦有商山翁安得相從
向絶境振衣千仞乘天風

　　甲辰七月十三日書所見

　　行人漸稀日已沒星墜西南大如月一道餘光夜不收
青天萬丈金虵掣

　　題趙仲穆畵馬

　　吾聞冀北之馬如雲照川谷八尺飛龍在天育灤河逺
幸翠華遲柳林大獵金鞍簇是時四海為一家東踰日

本西流沙拂郎近獻兩驌騻不數郭家獅子花公子前
身豈曹霸一馬真輕百金價黄金臺上倦為客白髪江
南隨意畫駵騧駰駓各不同飲泉齕草落筆工君不見
龍庭苜蓿與天逺何人更收青海驄

　　送王好問赴春宮

　　君文空桑協宮徵我文瓦器不悦耳早隨舉子踏槐花
曲江走馬秋風裏院門魚鑰晨未開白袍鵠立三千士
風簷落筆誇先成食葉老蠶春乍起樗蒱三呌不作盧

白首讀書猶未已兩河草動持干戈奎星無光作者死
五門下詔蒐遺材四月文塲酣戰螘先生有志復先登
朱鳳一鳴瘖衆喙卞和誑楚空遭刖曹劌刼齊方雪耻
軟裘快馬入居庸得意看花麗春市上林賦就氣凌雲
我亦明年獻天子

　　送浙省都事曹徳輔運糧北上

　　屯田未開嵗未熟白粲一金纔一斛将軍初下山東城
使者復轉江南粟颶風五月西南回黄龍朱雀一時開

雷霆夜槌海若死雲霧晝合天妃來黑洋北去五千里
直沽近接金河水内廷傳勅賜宮壺侍臣出報龍顔喜

　　送文從周入京師

　　文郎氣如虹北上何匆匆重經九折坂復覽百步洪日
月回地底山河極雲中有書一萬言欲獻明光宫蚩尤
觸山折天柱百川亂流赤子苦龍驤未見下益州虎旅
猶聞駐靈武草白風騷騷跋涉無乃勞驊騮識駿骨鸑
鷟非凡毛臨歧更酌酒飛雪落征袍何以致繾綣錦帯

昆吾刀

　　天冠法師鄧均谷禱雨歌

　　至正辛丑秋七月官河無舟死魚鼈錢唐城中十萬室
鑿井深通海鰌穴海底九烏朝並出流金鑠石氣愈烈
我無快刀斫旱魃構孽為妖降吳越老巫歌舞帝不悦
真宰之罪何當雪天冠法師與天通丹書鐵劵呼龍公
石壇晝晦羣神降金支翠旗來半空舉杯擲地霹靂從
澍雨一日聲如谼三田白水禾芃芃兒童滿道歌年豐

百金不顧歸空同師豈𤨏𤨏貪天功笑汝蜥蜴能為龍

　　張静婉採蓮曲

　　妾長平康里能舞復能歌髻斜梳墜馬眉淺約彎蛾陌
上遊人顧門前俠客過塗黄初拜月拾翠欲淩波已知
一身重不受千金喚十五事秋娘十六歸羊偘願妾比
䨇蓮為君朝暮鮮君能重妾綢繆意别起髙樓大道邊
春乘油壁香車出夜入流蘇甲帳眠高樓下俯平湖濶
照妾濃妝并淡抹五月平湖水正深盪舟相逐起䨇禽

莫學藕絲容易絶試将蓮子託同心

　　出塞曲

　　七星昱昱大将旗猛士百萬皆熊羆迢迢逺出雁門塞
兩軍相見還相持軍中無糧殺牛馬夜得降人知衆寡
天山月黑潛度兵飛箭著人如雨下捷書明日報甘泉
死者白骨歸何年春風草緑秋風白魂魄為君長守邊
五嶽為城海為塹天下人當棄弓劒

　　野中吟


　　野中古墓何纍纍子孫已絶旁人悲送車百兩喧鼓吹
却憶出祖東門時墓前青青春草沒墓下縱横狐兎穴
昔年已見野人耕今年復見鄰人發千年觸髏出黄土
翁仲無言泣寒雨何時故物總成灰獨有玉釵留半股

　　田家行

　　田家八月紅稻熟田頭黄雀飛且啄去年出走不得收
今年父子田舎宿大婦小婦長裁衫夜起剪桑飼五蠶
不言畵眉無寳鏡不恨梳頭無寳簪稻登場蠶在箔新

榖可舂絲可絡賽神城南聽神語但祈無兵嵗不苦

　　樞宻院掾曹李至剛從特穆爾公守躭羅一年詔
回京師遇風抵曹涇明年夏復蹈海北上詩
以送之(附考曹涇北接黄浦東南至新運鹽河出金山衛城北)

　　白洋十月行人苦北風簸浪魚龍舞黑洋六月南風回
海客椎牛賽彭祖使者迢迢入帝畿連艘夜發迅如飛
六鼇尚戴三山起一鶴初從萬里歸張儀雖困猶存舌
置酒都門歌激烈丈夫得官貴少年腐儒窮經空白髪

白茅歌美華亭丞盛彦忠(附考白茅港南属嘉定北属常熟崑山有
三十六浦入海者惟茜涇七雅白茅楊林為最大)

　　山東未息馬山西尚揮戈急起州縣丁北開白茅河海
風裂面天雨雪山髙水深不見日萬人鑿土如鑿山河
邊死者誰收骨白茅河成如白虹百里直與昆城通将
軍不待驅鬼工平地遂作魚龍宮問誰愛民如愛子華
亭盛侯古莫比昔去今還悲復喜非汝身為白茅鬼盛
侯之徳河之水千古萬古流不已


　　送天台吳蟾友奉董宗師命主桐柏觀

　　天台之山四萬八千丈中有飛仙共來往東方未白天
雞號扶桑赤日三更上山人曾識玉蟾翁丹砂九返面
如童吹笙醉跨千年鶴朝上崆峝暮廬霍葛洪井西松
樹老子晉臺下桃花落日邊人寄董師書别我却入天
台居麻姑相見已白髪蓬萊弱水人何如我亦張帆上
南斗餐霞有訣能相授青天更約借龍騎福地應知令
虎守


　　題趙子昻秋林早行圗

　　北上莫渡河龍門如天誰敢過西遊莫趨蜀瞿塘如馬
誰敢觸大星未落月挂樹行人出門向何處日日西東
往復來青山不斷天涯路天涯路險更無窮破裘羸馬
怯秋風日高茅屋猶未起愧爾山中白髪翁

　　題趙子昻秋江漁艇圗

　　朝漁江之南暮漁江之北朝暮清江邉公侯不相識西
塞山前秋日微滄波浩蕩釣船歸老髯何來一相就鐵

笛夜吹彭郎磯

　　小蓬壺歌(附考松江府志楊維楨所寓樓名在百花潭上)

　　君不見蓬萊方丈三韓東上有飛樓湧閣何穹崇始知
九州更在赤縣外弱水不與人間通赤麟伏可擾白鳳
馴可籠瑶草四時碧桃花千嵗紅盧敖一去已無跡燕
齊弟子徒相從鐵崖老人有仙骨七十復向雲間逢高
臺剪斷一曲幽絶境銀河倒挂䨇玉虹自非夸娥之神
徙其處安得縮地如壺公讀書已去神禹穴獻賦不到

明光宮麻姑相過急洒埽有酒莫使金尊空酒酣更呼
䨇童為我歌小海鐵笛雷怒來天風

　　醉芙蓉歎

　　蜀江芙蓉四十里花外樓臺夾江水蜀主龍舟八月來
日照千門錦雲起一朶依稀武都女雪色宮衣輕欲舉
已竊𤣥珠化水仙不同石鏡埋黄土朝妍夕態還相惱
傅粉塗黄俱草草春風入髓猶未蘇丹砂換骨應長好
淩波殿廢花亦殘江上秋深風雨寒武林城南偶識面

把酒共看赬玉盤十年流落雲間路欲尋舊賞知何處
芳心一㸃對斜陽脈脈無言嵗華暮

　　題趙處仁竹泉所

　　王孫寳玦已流落九馬不復歸長安梨園歌舞入殘夢
白屋無人空翠寒流泉汨汨如流乳竹應笑歌成律呂
酒酣濯足望洞庭一片瀟湘隔秋雨有鳥有鳥來丹山
羽衣五色朱其冠人間腥腐不足飽食汝竹實飲汝湍
為汝一出三千年


　　次韻鐵崖先生醉歌

　　先生愛酒稱酒仙清者為聖濁為賢清江三月百花合
江頭日坐流萍船左攜張好右李姢紫檀䨇鳳鵾雞弦
傾家買酒且為樂老婦勿憂無酒錢白日西沒天東旋
秋霜入鏡何當𤣥蓬萊有路不可到祖龍已腐三重泉
何如快飲三萬日酒樓即起糟邱邊願持北斗挹東海
月落枕股樓頭眠

　　用蘇東坡先生韻賦竹軒


　　朝饑不飽肉朝寒忍看竹愛竹已成癖尚勝桃李俗食
笋冀生肥我癖無良醫籜龍未可斸頗怪饞奴癡竹下
哦詩空咀嚼月明夜半來笙鶴

　　孫孝子歌

　　亂兵夜入髙郵城孤兒失母號且行城邉白刃耀霜雪
負母獨出千人驚君不見䲭鴞生子食母肉人間更有
䲭鴞族兒知有母同死生蓼莪已廢猶能讀

　　白苧詞


　　江清月高夜未央芙蓉半白微有霜天魔小隊分兩行
燕姬更勸蒲萄漿酒酣回身入洞房金爐火暖爇都梁
願君朝出夜飲酒祝君千年萬年壽

　　行路難

　　古有行路難其詞非一近見楊伯謙之作則
言其易而不言其難也故申其義焉

　　采玉于闐河問君勃律何時過采珠鮫人室問君百粤
何時出珠玉嵗久同為塵君胡重利不重身海有波缺

我楫山有石摧我輪行路難出門即羊腸何况萬里道
管叔危周公匡人仇魯叟尊有酒盤有壺鼓坎坎歌烏
烏海不可涉山不可徒路旁之人愛爾玉與珠行路難
我以為父安知非虎我以為兄安知非狼仰天悲歌泣
下霑裳

　　團扇詞

　　團扇何皎潔誤方雪與月雪當有時汚月亦有時缺妾
恨似天長君恩成雨絶昨夜秋風長信來星河已見西

南回妾有新詞詎堪寫夜撲流螢玉階下

　　題倪雲林畵

　　雲林先生老更迂酒酣落筆元氣俱滄洲赤縣隨意埽
不學徐熙沒骨圗沉犀石帯波濤潤石上煙梢勢千仞
參天古木蛟龍僵赤葉已脱荆門霜北風蕭蕭白日暮
相偶應知不相附丹山之羽何時來㑹待春色隂厓回

　　折楊柳曲

　　楊柳何青青春風拂長路朝送行人歸暮送行人去行

人南北無已時折盡可憐無一枝

　　題王叔明茅山圗

　　一峰挿天三萬丈衆峰旁聨不相讓我行未盡天下竒
王宰寫山工異狀靄靄勾曲雲蒼蒼溧陽樹天髙去鳥
沒日落行人度茅君已千年浪憶燒丹處猶憶風雨夜
騎虎山頭遇平生好山獨未歸山中桃花如雨飛相從
采术定何日長向雲間瞻翠微

　　秋夜長


　　夜長何漫漫婺婦歎且泣落月當窗懸廻風尋戸入新
愁不可道古恨無時斷吾将呌重華於江之南蒼梧山
高湘水滿耿耿不寐起觀東方漙彼白露降而為霜碧
草無情亦隕其芳安得不老既𤣥而蒼周公待旦思兼
三王傷哉何為攬衣徬徨

　　逺别離

　　君不見青天之月三五缺三五滿惟有别離愁千秋萬
古何時斷憶昨郎逺行城南柳飛絮迢迢出居延匹馬

隨都䕶今年得郎書猶在天山戍黄河入大荒白草迷
歸路夏日青無光朔風起朝暮不若路旁塵隨郎馬蹄
去妾居但守節郎去當封侯昔為白門燕䨇棲江上樓
今作隴頭水嗚咽東西流時憑萬里夢夜到西梁州三
十六部猶未滅良人那得朝金闕可憐池上紫鴛鴦白
頭生死不相忘

　　白雪歌

　　崑崙火炎玉已灰神為六葉空花開北風萬里塞門來

一夜吹落金銀臺填坑委谷何皚皚龍蛇僵縮虎豹哀
洪流不作龍門雷崆峒太白危欲摧將軍夜出猶未回
馬前一片大如杯山中野老居崔嵬酌酒以匏燒芋魁
安知銀屏翠箔圍白台但歌田有百榖年無災

　　董逃行

　　北風破肉邊兵利漢将驅人死邊地丈夫四出婦女號
長安十日城門閉夜入南山忍衝虎尚勝迢迢隨捕擄
城中有地盡蓬蒿城下何人種禾黍夜聞董逃四面歌

却思鄉土淚滂沱

　　雨中

　　江南正月如臘月花開未開春尚慳空中白雨急飛瀑
海上黑雲深抱山老夫閉門愁不出十日西窗聽蕭瑟
公卿鞴馬五更朝且獨髙眠舒我膝銅雀破瓦不補天
我詩強學號風蟬荒邨無路竹雞喚載酒何人尋鄭䖍
白頭為農計亦足棄書耕田買黄犢

　　正月二十九日楊鳴鶴席上分韻得幾字


　　兩山昨夜風雨止水漲新痕沒沙尾黄知彭澤柳初芽
紅見武陵桃欲蕊老去逢春更惜春平生酒伴誰知已
白髪楊郎古竒士千金已散歸田里閉門留客為張筵
共喜一時成二美小兒行觴不計籌大兒割肉能操匕
冬薤下筋白於肪秋藕洗泥寒刺齒且須快意在今朝
况我中年㑹能幾亂離相見亦偶然海内交遊半為鬼
顛狂豈顧旁人毁但恨白日無淹晷賦詩已覺無曹劉
罵客安知有程李坐中一鶴能商歌歌作連珠盡傾耳

風巻新聲入夜雲豪竹哀絲静如水若為倒巻玻瓈江
百尺高樓眠不起

　　丁一鶴以疾止酒詩以誚之

　　一鶴先生老躭酒夜飲一石朝五斗春來連月醉如泥
窺户欣無太常婦杜康昨者忽為厲鸚鵡不薦談天口
結交昔在王侯間折節應羞兒女後地經檇李却埀淚
日落君山獨回首浪説北遊年少時結束正似幽并兒
朔風破肉雪埋脛桃花駿馬如星馳天街下馬意氣盛

趙女起問郎君誰涼州葡萄不論價龜兹觱栗當筵吹
安知反覆一秋夢白髪漸滿紅顔衰吳王宮中走麋鹿
真娘墓下號狐狸出門兩足苦無力強與老儒時賦詩
君不見人間萬事如流水别有乾坤醉鄉裏不如與君
更挾兩䲭夷李白陶潛共生死

　　穆陵行(并序)

　　至元中西僧楊璉真伽利宋諸陵寳玉因倡
妖言惑主盡發&KR1238;宫之在㑹稽者斷理宗頂

骨為飲器璉敗歸内府九十年矣洪武二年
正月詔宣國公求之得於僧汝訥所乃命𦵏
金陵聚寳山立石以表之余感而賦詩

　　六陵草沒迷東西冬青花落陵上泥黑龍斷首作飲器
風雨空中魂夜啼當時直恐金棺腐鑿石通泉下深固
一聲白鴈度江來寳氣竟逐妖僧去金屋猶思宮女侍
玉衣無復祠官䕶可憐持比月氐王寧飼烏鳶及狐兎
真人歘見起江東鐵馬九月踰崆峒百年枯骨却南返

雨花臺下開幽宫流螢夜飛石虎殿江頭白墖今不見
人間萬事安可知杜宇聲中淚如霰

　　送定南宗住四明大慈寺

　　伏龍羅漢無人識萬里如雲倐南北南北山川不可窮
雲去雲來自無跡朝辭鳯闕向東湖身乘一葉秋江蘆
東湖何處更求我白雲去盡青山孤開樓夜看山頭月
月色湖光射氷雪四明太白相峥嶸天地虛空一豪髮
老夫漂泊悲蓬根相逢已契三生魂人間火宅不可住

他年聽法來松門
















　　清江詩集巻四

