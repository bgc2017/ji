







　　欽定四庫全書

　　清江文集巻二十三　　　　明　貝瓊　撰

　　中都稾

　　書理齋巻後

　　百年之木震於雷霆厄於霜雪而盤根錯節狀若龍虎
宜不易攻也必有理焉茍得其理則斵之削之刳之剡
之剛者失其剛堅者失其堅或者弗察縱横而欲以力
勝焉至缺折其器而終亦不能克也由是觀之天下之

事未有出於理之外者奚待私見妄爲反其所當然而
強其所不順也哉大抵因於天者易出於人者難爲其
易者成事其難者敝奈何代之曲士曽弗若梓人之智
也余方唶此而燕府長史理齋朱公其能以是爲的乎
公之爲人自少至老得喪一致平居無事則取中庸大
易二書讀之恒語學者吾無大過人者惟一主於誠而
已非所造之精而能之乎初公以事至崇徳余嘗遇之
於途及余爲國子助教始獲數見之京師則相距已四

年矣今年公扈從親王度江而余亦分教中都生相與
盍簪累日且八年之中所與遊者十無一二惟公巋然
獨存尤足感者一日持巻求理齋之説故舉其所見如
此嗚呼是理也塞天地亘古今泥物而求之不知先乎
物也舍事而言之不知貫乎事也余特以一端論之若
夫極其無形以合中庸大易者亦無假於余言也尚從
公而質之

　　書九歌圖後


　　右九歌圖淮南張叔厚所作以贈番陽周克復者越二
十年而神氣益新其一冠服手板見三素雲中二史左
右掖之而從以玉女一舉旄一執箑東皇太乙也其次
冠服如太乙有牛首人身者執大纛飛揚晻曖自空而
降旁一姬執杖者雲中君也美而后飾飄颻若驚鴻欲
翔而衝波相蕩石上江竹斑斑者湘君其後風裳月珮
貌甚閒雅儼乎若思者湘夫人也一叟髯而杖左執巻
二從者俱稚而異飾大司命也秀而豐下冠服甚偉執

葢者猛士擁劒者處子一翁舒巻旁趨少司命也擐甲
執弓矢眥裂髯張欲仰射者東君也一乗白黿水中者
河伯也而山石如積鐵大松偃蹇皮皆皴裂成鱗甲一
袒裸騎虎行者山鬼也甲而執刀者一甲而執矛者一
先後出亂山林木間慘無人色者國殤也叔厚博學而
多藝尤工冩人物咸稱李龍眠後一人而已巨家方族
以厚直購之是圖凡二十一人有貴而尊嚴者有魁梧
竒偉者有枯槁憔悴者有綽約如神仙者有詭怪可怖

者有創而墨者旁見側出各極其妙余在三吴時所見
凡二此葢其晚年筆也克復既寳之不翅金玉而先左
丞玉雪坡翁又以大篆書九歌之辭於各圖之後可謂
二絶已間持以過余求志其左方按荆楚在中國南其
俗好鬼自東皇太乙而下則皆所事之神莫詳厥始然
太乙爲天之貴神司命爲上台與北斗第四星文昌禮
有不可䙝者而東君爲朝日之義亦豈閭巷所得而僭
乎雲中君者恐以其澤名雲故指澤中之神爲君謂之

雲神以附漢志未知是否而河伯又非在楚之封内如
湘君湘夫人也蠻荆荒逺之域民神雜糅私創其號以
罔上下者亦或有之而嵗時祀之必用巫作樂其來尚
矣屈原九歌因其舊而定之比興之間致意深矣又豈
惑於荒唐如人人之徼福哉其見之山鬼者辭雖甚廹
至大司命一篇卒曰固人命兮有當孰離合兮可爲信
所謂順受其正者君子深取焉顧説者未之能察朱子
爲辯之千載之下志亦白矣余之寓於九峯三泖也壹

鬱無聊命酒獨酌輒歌以泄其憤今叔厚又即其辭以
求其象使玩其象以求其心豈徒效馬和之輩之於詩
哉且懼不能不朽腐磨滅於既久而文則傳之天下後
世得考其彷彿也故書以志之觀者又可并其象而忘
之云

　　跋彩煙楊氏家乗後

　　士知重其宗者必有譜而屬之逺近咸得通而維之其
廢也恒由子孫日降而卑遂至忘其所出無足怪者間

有修之散佚之餘近及三四世而止或五六世而止彼
崛起閭閻間者又逺求往古不别其類而強附之豈非
誣且僭乎隋之苗裔有越彩煙楊氏上考文帝之前下
推榮王之後凡若干世録其可知而缺其不可知者既
不失於忘亦不失於誣且僭矣楊太史既爲之序因書
其後云

　　跋堅白先生傳後

　　右堅白先生傳番陽周公伯溫所自作而其髙風峻節

畧見之於此葢公博學工文尤善篆𨽻初入太學月試
季考恒出諸生上以蔭授南海簿四轉至宣文閣監書
博士兼經筵官升崇文監丞出僉廣東福建二道廉訪
司事尋除翰林待制崇文少監又陞翰林直學士轉兵
部侍郎至正十二年除監察御史扈駕灤陽二年多所
建白聲名益起再除崇文大監以母憂去官起復爲江
東道廉訪司使歴兵部尚書由兵部爲淛西道廉訪司
使十七年除江浙行省參知政事時淮冦張士誠轉掠

江南遂據姑蘇其勢尤盛累征不下公單騎而往直抵
城中喻以逆順禍福士誠大悟即稱臣入貢繼除太常
禮儀院同知未上改江淛行省左丞又改南臺侍御遂
升中丞而年已七十矣以榮禄大夫集賢院大學士致
仕公始與宣城貢公泰甫同時而才名亦相伯仲自元
有天下南士之居臺諫者實繇二公始海内翕然望其
有爲而二公亦以正君自任特遭時之變不得究其所
施使前十年用之則其事業章章又何如哉伏觀辭翰

歎息久之謹識於後以致髙山景行之思云

　　中星解

　　中星見於作厯之法尚矣天有定星星無定位各於四
時考之南方而堯典言象言次言星之不同何也永嘉
鄭氏本於孔注互見之説諸家無以易之葢南言朱鳥
則知東爲蒼龍西爲白虎北爲𤣥武矣東言大火則知
南爲鶉火西爲大梁北爲𤣥枵矣西言虚北言昴則知
南爲星東爲房矣余求之經而參之考亭所論豈特以

互見爲文哉夫道至幽至逺而聖人察之至精至密春
言星鳥以二十八宿各復於四方而星鳥適見於昏中
故舉而言之至於仲夏則朱鳥轉而西蒼龍轉而南而
大火適見於昏中不可以象言亦不可以星言矣秋之
中星則𤣥武七宿之虚宿冬之中星則白虎七宿之昴
宿故於此獨舉一宿焉大抵天以星爲體而有廣狹逺
近明暗早晚惟中者則載之故月令仲春昏弧中旦建
星中餘月皆舉二十八宿而此獨非者以弧近井建星

近斗井斗不可的指而舉弧建以定昏旦之中則知堯
典所載豈非以其中之所見而言乎聖人考中星以正
作訛成易之事析因夷隩之宜所謂術不違天政不失
時者如此然堯時冬至日在虚昏中昴至朱子之時則
日在斗昏中壁此見嵗差之由而嵗差之由恒於中星
知之茍以爲互見其法無乃甚疎邪吁差之毫釐繆以
千里而學者不之詳也故表而著之

　　卜洛辨


　　余讀洛誥周公獻卜之辭曰余惟乙夘朝至於洛師我
卜河朔黎水我乃卜澗水東瀍水西惟洛食我又卜瀍
水東亦惟洛食陳氏釋之曰卜乃召公而周公曰我卜
者召公之卜即周公之卜也學者皆喜其説遂至舍經
用注以爲周公未嘗再卜也何其惑歟按召誥召公三
月戊申卜宅乙夘周公至洛蘇氏曰是日再卜其言是
矣葢作邑大事也所當詳考夫天而定鼎土中豈以召
公既卜而遂不卜乎且召公卜以戊申周公卜以乙夘

相距七日惡有周公不卜而言我卜以欺其君哉忽大
事而欺其君吾知聖人决不如是也由是觀之謂二公
之心既一故二公之卜亦一則可謂二公不卜而遂用
其卜則不可陳氏務爲好竒之論不知何以必其不再
卜邪其誤學者深矣或曰董鼎集諸家之説以附蔡傳
必以陳氏合於經而取之曰鼎於蘇氏陳氏二家無所
折衷前録其再卜之説後録其不卜之説以待學者審
而擇之今當直據經文豈不白乎而二家之異同不必

論者然蘇氏猶本之洛誥直而不謬陳氏則曲而費辭
矣使主陳氏而斥蘇氏豈其喪心瞽目而弗之察歟大
抵陳氏於書固多乖戾而此章雖非大義所關亦不可
不辨

　　學校論

　　學校合子弟而教之折其氣而約於禮收其心而進於
道剛者矯而巽邪者正而中鈍者攻而鋭昏者發而明
戅者變而通入焉有孝弟之行出焉有忠信之言豈非

由於教而然邪然所以教人者非強之以其所無也因
其性而爲教也性之出於天者本一則無不可學而至
惡有過不及之相逺哉茍棄而不教則剛也邪也鈍也
昏也戅也囿於氣質之偏一定而不移也此聖人之所
深憂而學校之設其亦有所不能已豈非爲政之急且
重者乎故天子之都則有辟廱諸侯之國則有泮宫下
至一鄉一遂莫不有庠序之制自上而下自外而内其
導之也有方其選之也有序可謂至精至密矣漢之學

校興於孝武唐之學校盛於太宗雖未及乎三代而一
時之效有可論者奈何後世視爲弁髦勢恒屈於有司
遂岐政教爲二人才風俗益不逮古嗚呼制乎外曷若
全乎内治其末曷若求其本而有國者或未之思歟洪
惟國朝混一之初首及學校府置教授弟子四十員縣
置教諭弟子二十員兩京之地則立國子學有官有師
教之既勤廩之既豐將陶一世之人復於虞夏商周之
盛非徒茍且以徇名也然或懼而不樂何邪葢天下兵

爭久矣禮樂廢而弗講中原數千里無弦歌聲而耳目
濡染不過操弓矢事鋤耰而已夫安肆放逸之餘一旦
束之使誦詩讀書往來有禁出入有時此仁之以爲禍
之勸之以爲強之亦其情也雖然吾既因其性而爲教
辟之於水導之則行不患其塞而爲害疏之則下不憂
其激而反流亦惟寛以俟其成和以使之復耳而復誘
其勤以懲其怠進其能以恥其愚則皆奮然用力而不
懈矣抑聞之子弟之趨向在於師師不尊則教不行教

不行則道不明必擇博學潔脩之士以爲儀表焉余承
乏助教五年睹其得失故爲説以責其下而重於得師
如此作而新之正在於今日

　　與楊秉哲書

　　奉書秉哲録事左右相去只尺久病不得數見前幸少
閒輒造幕府獲覩史約序文甚竒義甚正方厭今人之
文腐熟無足觀者忽遇班固馬遷之在前如寐而覺如
酲而醒何其快也然尚有所論者欲再往而不果敢以

書布之左右焉古之史官據事直書而已司馬文正公
約舊史之文作通鑑一書而其義則大正於朱子之綱
目焉上下數千年間未嘗不爲之歎曰周之有秦漢之
有魏晉之有宋周之有隋唐之有梁何前後之相襲同
一轍也且彼不顧而爲之者莫不以爲厯數之當然所
賴秉筆君子明大義於後世使監者知力可逞於一時
而不容於百代如此茍曲筆以徇其所爲亦豈畏之而
然邪將爲當然而然也考之朱全忠事至今五尺童子

皆知爲唐之大盜甚於漢之曹操操不急於受漢禪全
忠敢於受唐禪朱子書曰梁王朱全忠更名晃稱皇帝
猶書魏王曹丕稱皇帝之例惡之已甚斥之已明而與
上書昭烈皇帝章武元年下書漢中王即皇帝位者萬
萬不同矣且當是時王建稱帝於蜀契丹稱帝於幽州
王延鈞稱帝於閩紛紛僭竊朱子皆存而書之書晃稱
皇帝以見朱氏之簒唐書閩蜀稱帝以見四方之幅裂
其傷中國之無主爲何如也若其細注梁太祖皇帝朱

晃開平元年與後注蜀髙祖王建武成元年亦同終晃
之弑至後唐毁梁宗廟追廢朱溫及友貞爲庶人備録
而不殺著其始終之實如此今因通鑑之疵并責朱子
失予奪之權衡則過矣宜更裁之矧將發乎前而傳於
後不可有一毫之戾者敢進其瞽説病愈當與商確之

　　鑄鐘祝文

　　曰惟皇帝受命于天既廣幅員乃建中都地大物盈鼓
鐘之設政令攸存必審其音匪華以文警彼遐邇以覺

晨昏範金在冶功同大鈞爰告明神歴千萬春敢告

　　畣陳恭

　　友人陳恭告余曰吴門金生以聲年纔二十有四而穎
悟絶人遇人輒舉濓洛之學衆皆非之甚者怒而訕之
而先生獨與之者何也余曰余之所與者與其能舉濓
洛之學也彼非之訕之者恥其不知而忌人之知也嗚
呼欲求聖人之道者必自濓洛始然在當時有斥程子
偏而不正者有斥朱子迂而不通者使二子生於今亦

必非之訕之矧於生邪生之言固衆人之所驚而怪矣
衆人之所驚而怪由其不知也君子篤於求道奚人言
之恤乎生之至否余固不可必而獨與其能舉濓洛之
學耳無多疑




　　清江文集巻二十三

