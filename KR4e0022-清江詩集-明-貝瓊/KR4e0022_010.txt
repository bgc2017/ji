







　　欽定四庫全書

　　清江詩集巻十　　　　　　明　貝瓊　撰

　　五言絶句

　　題畵

　　水通銀漢逺山對赤城高一曲璚臺路春來盡碧桃

　　七言絶句

　　寄陳文舉四首

　　鳳皇臺下猶為客雪滿頭顱一病翁却憶山人讀書處

月輪夜照水晶宫

　　秀州西去湖州近幾處樓臺罨畵閒借我釣魚舟一葉
坐看七十二青山

　　金刀火齊元非物但取乾坤與坎離采藥芙蕖凌弱水
三山何路覔安期

　　當年我欲醫君癖今日君應笑我狂一曲雲林天定許
野猿山鳥未能忘

　　雨後偶書


　　海門雷電夜隨龍江黒風高雪浪舂今日看山䨇眼碧
插天金翠萬芙蓉

　　陳進善見過

　　南風緑樹午隂圎好客聨鑣過海邉可惜紅顔成白髪
風流却話十年前

　　對菊

　　高僧已送鵞翎白好客仍分鶴頂紅秋日兩株開爛熳
晚花原不嫁東風


　　别侯春燕

　　蓮子有心元自苦楊花無蒂若為生錦機織字難成匹
玉局彈棋恨不平

　　勝南洲紅梅

　　龍門狂僧老萬回燕支常染玉堂梅木杯何日過東海
拾得海底珊瑚來

　　西湖竹枝

　　六月玉泉來看魚湖頭雨過盡芙蕖芙蕖花開郎更逺

玉泉魚少亦無書

　　贈小南枝

　　相逢彷彿在西湖姑射仙人玉雪膚春淺芳心渾未透
天寒翠袖不勝扶

　　城南絶句三首

　　祗樹園荒客不來金銀猶指舊樓臺風林日落烏争噪
雪片春遲花未開

　　流水縈迴一道斜隔林雞犬兩三家雪深藥塢迷行徑

潮落春船閣淺沙

　　已從春草長閑門風雨連朝不出邨老婦煎茶燒土銼
故人送酒滌山樽

　　清明日三首

　　二月楊溪花亂開黄鬚紫蕚斬新栽春到清明已如客
看花一日定千回

　　出門今日向何處花惱山翁走欲狂此身忽已過半百
直須爛醉答春光


　　北里南隣日日過花開不飲竟如何庭前昨夜暫相賞
地上今朝應更多

　　枯棘䨇禽

　　山禽白頭如老翁一䨇相命復相從秋田無禾苦不飽
下上胡為荆棘中

　　道中見梅

　　烏龍井上初銷雪白鶴山人又見春須可百回來繞樹
莫教一片落隨人


　　東邨漫興二首

　　溪上秋風老拒霜居人星散似淮鄉誰家十五琵琶女
就客能彈陌上桑

　　八月雨多新水生邨南邨北斷車聲老夫不識市朝變
但與野人歌太平

　　苕溪陸文寳挾筆過雲間持巻求余言而一時
縉紳之作不啻百篇有論筆法自趙松雪用
落墨而始廢者有為筆卦者近世膚學小子

率意妄作類如此可歎也已因賦五絶

　　近代何人下筆精吳興松雪最知名欲過大令歸前輩
競學中郎耻後生

　　吳興松雪真竒士書到通神逼二王謾有兒童誇竝駕
更無弟子得升堂

　　退之作傳聊為戲子雲草𤣥真好竒更有區區工畫卦
強分竒耦學庖犧

　　石鼓鐫功元自缺秦碑頌徳久應訛一時篆籀今誰解

白髪江南玉雪坡

　　謾秃霜毫臨北海更求雪繭寫蘭亭也知不改無鹽陋
浪抹青紅鬪尹邢

　　立春後五日

　　北風夜吹碧海凍立春以來仍苦寒城南酒貴更須買
江上花遲誰與看

　　次韻邵篔谷暮春三首

　　處士渾同鄭子真水南結屋與山隣已從竹筍生旁舎

不遣桃花誤世人

　　一枕槐根午夢長不知夢裏别春光禽工唱和偏能熟
蜂苦經營也自忙

　　櫻顆紅埀山雨晴荷錢緑巻水風生佳人莫惜頻行斚
狂客從教醉絶纓

　　題紅梅

　　山杏一株臨大路宫桃千葉倚空墻如何氷雪羅浮女
也學春風半面妝


　　漫成四絶

　　今朝無酒只清坐落筆猶有氣凌雲天下黄金賤如土
何人為購相如文

　　東隣昨日收白骨西鄰今日啼青娥傷心又過中元節
城下招魂應更多

　　平生落落苦難合十五讀書今老翁却怕秋來添客思
梧桐昨夜又西風

　　南金大貝亦何物六月胡商死道邉滿地清隂日停午

老夫高枕北窗眠

　　赤城吕徽之博聞強識宋亡遂晦不仕一日大
雪中至巨家易榖立堂下久之堂東偏衆客
方詠雪有分韻得蝶字者苦思不就徽之不
覺失笑咸詰之曰汝何笑曰吾欲用滕王蛺
蝶事耳衆客皆驚隂知其為徽之也延之坐
不可欲賙以榖辭既去使人尾之至其居地
極幽阻及雪霽候焉荆扉竹屋不蔽風雨見

桶中坐一婦人葢其妻也問徽之所在曰出
捕魚矣得於溪上具言所以求之意曰諸子
可少留乃換酒共飲返宿道旁大樓下主人
怪輿馬之盛因言其狀主人亦不知有徽之
也明日求之則已遷居矣徽之嘗與陳剛中
相遇於道剛中下驢揖遂問乗驢故事各舉
一事至四十事而剛中止矣徽之曰吾尚記
其事出某書凡二十端後不知所終


　　空山積雪深一尺車馬何來野老疑溪上捕魚歸換酒
更無人識吕徽之

　　别徐楚芳

　　别愁如劒割人膓空灑西風淚萬行楚尾吳頭各千里
相知從此不相忘

　　倪雲林小景

　　雲林筆力如王宰剪斷吳淞水半江更須著我扁舟坐
閑看飛來白鳥䨇


　　聞筝

　　白髪潘郎工錦筝江南江北盡知名䨇手重彈白翎雀
猶是黄龍塞下聲

　　己酉重午

　　風雨端陽生晦冥汨羅無處弔英靈海榴花發應相笑
無酒淵明也獨醒

　　歸東郊偶成二首

　　爱酒狂生老未逢十年蹤跡滯吳淞歸來鄉黨都非舊

不及青山向我濃

　　海上逃生萬死餘亂兵初定且安居封侯萬里須弓馬
錯教兒童盡讀書

　　客殳山偶成

　　春逐啼鶯去不留一川風雨滿山秋笙歌不到愁人耳
若聽笙歌更淚流

　　過無錫

　　水抱新城缺月彎城頭高似九龍山将軍已縛山中虎

道上行人日往還

　　土橋

　　數家星散土橋西苦雨酸風呌竹雞一夜破窗愁不寐
願回白日照春泥

　　丹陽得風

　　出門平地即羊腸白髪應添鏡裏霜今日天風亦憐我
盡情相送過丹陽

　　題杏花


　　日光雲氣曉相叅一路新花似酒酣記得少年遊賞處
春風信馬過城南

　　夜發

　　歸人不寝夜如何月滿溪船唱越歌彷彿吳淞江上路
别愁一夜上心多

　　三月廿五日夜口號

　　破鏡五更飛上天北林烏啼驚客眠勞生擾擾亦何事
溪女溪童相盪船


　　辛亥重午

　　去年重午憶嘉興風雨龍河一病僧今日山中又重午
故人持酒說金陵

　　辛亥七夕五首

　　子晉吹笙學鳳皇緱山一别已千霜當時黄屋非無意
豈有神仙到帝王

　　阿母西來降漢家剛風萬里送飛車空留千載蟠桃核
白髪劉郎不見花


　　五夜天邉輟鳳梭長生殿裏望銀河玉環他日無窮恨
更比牽牛織女多

　　東家西家争曝衣我但曝書誇小兒壁中科斗古文字
猶有射天光陸離

　　性拙如鳩本自偏柳州何必更祈天人間機巧知多少
無復三皇五帝前

　　澄林冬日

　　連邨桑柘猶存葉一樹枇杷已著花十月澄林好風景

恰如秋浦野人家

　　贈别

　　一南一北鳥辭母一東一西花送人與君此别似送鳥
對酒那不惜青春

　　讀書所有白花一株状類揚州瓊花而花損一
葉俗稱為八仙云為賦一絶且悼璚花之不
復見而獨見此也

　　一夜東風吹白雪化為蝴蝶過西家七香車逺人何處

空認唐昌觀裏花

　　十月廿九日過永昌寺訪照覺原

　　幽湖水落夜初氷湖上雲山翠百層一箇小舟輕似葉
西尋瑪瑙寺中僧

　　春情

　　新來不畫逺山眉翠被春寒起更遲靈鵲定知人有喜
一䨇飛上萬年枝

　　西湖竹枝


　　聞郎北過李陵臺湖上荷花今又開那似岳王墳上樹
枝枝葉葉盡南回

　　題松下丈人圖二絶

　　長松百嵗走蒼蛟日夜松聲如鳳匏山人有約賦歸去
我亦來借白雲巢

　　仙人手曳九節杖行看好山應未窮石間三秀食可飽
一曲試和商顔翁

　　題扇


　　氷紈一尺寫修竹瑟瑟清風生夏寒不見江南鐵鈎鎻
總成石上青琅玕

　　題紅梅二首

　　紅羅亭下又春風小鳯飛來樹已空後主當時歡宴處
新花如火照唐宫

　　野橋山店記年時管領春風有一枝却笑羅虬不解事
百篇空賦比紅詩

　　早秋


　　白髪新來不滿梳玉簫金管總成踈梧桐院落秋風早
一夜神清喜讀書

　　題溪山春曉圖

　　仙家雞犬白雲中水複山回路不通萬樹桃花春似海
莫教重誤打漁翁

　　山家

　　鉏豆南山八十翁相逢笑語夕陽中門前一箇冬青樹
不學桃花似酒紅


　　題馬文璧畵二首

　　長憶秦溪馬文璧能詩能畵最風流酒酣落筆皆天趣
翦斷巴江萬里秋

　　田家一簇江南路草閣柴扉近水開人背夕陽巫峽去
雁将秋色洞庭來

　　題凌波仙

　　姮娥竊藥能奔月嬴女吹簫亦上天萬古阿甄魂魄苦
江清雪冷夜如年


　　送成徳琦兄北歸

　　雲中歸雁總成行腸斷連枝尚異方春滿江南江北路
柳絲不似别愁長

　　墨梅

　　雪後尋梅恐未真花光一日寫花神廣寒玉兔分秋頴
翦斷羅浮萬樹春

　　夜宿王繼逺白雲半閒

　　吳歌但少玉童䨇且盡仙家酒百缸一枕梅花清夢逺

不知夜卧白雲窗

　　題徐雪洲墨菊

　　先生愛菊似柴桑三徑歸來亦未荒莫道空山秋色淡
新花一朶御袍黄

　　題䨇陸士女

　　手轉梟盧為破顔玉人何意整雲鬟也應暗卜闗山客
歸馬須看一擲間

　　題虞魯瞻山水


　　御史新來水石工數峰依約米南宫試添茅屋秋林下
著我江南鶴髪翁

　　題東坡戴笠圖

　　兩屐新泥蒻笠欹滿邨風雨獨歸時玉堂天上神仙客
婦女兒童總未知

　　朱寔送桂花

　　廣寒宫裏桫欏樹金粟初分第一枝滿室天香吹不斷
老夫清夜酒醒時


　　題竹間桃花

　　萬琅玕裏一枝春向客無言又似顰彷彿武陵溪上路
放舟何處覔秦人

　　詩餘

　　漢宫春

　　細雨亷纎乍魚翻緑皺鶯哺紅甜那堪歸期總負别恨
還添榴花一㸃記重重繡戸朱簾人乍起玉釵半脱逺
山輕拂䨇尖　不道而今落魄怪朱顔頓改換得霜髯

無心新聲樂府舊體香奩傷今弔古但時時強擬江淹
渾得似春風燕子飛來也傍茅簷

　　瑞鷓鴣

　　風林初夜月輪髙鳥飛不盡楚天遥一曲清江恰似瀟
湘路何處人家傍小橋　十年空負歸來約已無舊杏
新桃謾思田父前時同在雞豚社日相招酒壓梨花醉
一瓢

　　應天長(吳仲圭秋江獨釣圖)


　　澄江日落渺一葉歸航渡口初泊垂釣何人不管中流
風惡西山青似削曠千里楚鄉蕭索問甚處更有桃源
看花如昨　往事總成錯羡范蠡風流故跡依約微利
虚名何啻蠅頭蝸角宫袍無意著但消得緑蓑青蒻鱸
堪斫明月當天酒醒還酌

　　玉蝴蝶

　　極目江南千里故人何處一叚傷心漠漠行雲纔霽又
作輕隂訴西風寒蛩近戸背落日歸鳥投林正秋深殘

山剩水應怕登臨難禁　多情總老流黄不寄尺素空
沉緑殢紅迷豈知零落到而今似丁香離腸暗結㸃白
雪衰鬢先侵思愔愔一聲𦍑管幾處鄰砧

　　玲瓏四犯(春情)

　　江草江花總付與春風何處池苑露染煙裁依舊翠深
紅淺天氣漸近清明但覺比舊時都倦問此時脉脉誰
念惟有乳鶯巢燕　銀筝低按斜飛雁尚依稀小窗深
院珠簾日午重重下空鎻秋娘怨憔悴一束楚腰也定

怕蕭郎再見想夜深暗卜歸候把燈花翦

　　鎻窗寒

　　雁别衡陽春光已到去年時節河堤弱柳拂水萬條堪
結更無情東風幾番海棠一夜西園發但草深曲徑看
花人少亂飛蝴蝶　最是傷心切總過了花朝漢宫傳
蠟方回未老白髪那教成雪憶當時歌扇舞裙小樓十
二空夜月待重尋舊侶髙陽喚酒攜桃葉

　　八六子(秋日海棠)


　　滿空山亂飄黄葉花仙特地衝寒恨薄命蕭娘嫁晚捧
心西子妝成恍然夢閒　清明時節曽看院落早鶯猶
困樓臺乳燕初還悵過了韶華一枝偷綻拒霜爭豔斷
霞分彩空贏得人自先驚老去天應不放春閒倚䦨干
春風别愁幾畨

　　南浦(賦水光山色舟)

　　一葉小如鳬趂幾畨樵風日日來往何處最堪看吳門
外都是白波青嶂斜陽半歛采菱尚有蓮娃唱謾載得

前邨月歸來人家三兩　何須萬斛黄龍駕灔預矍塘
接天風浪空為利名牽誰能似䲭夷散髪湖上秋行更
好鏡中新緑東西向雪寒夜静定多在蕭蕭蘆花深放

　　漁家傲(早春)

　　弱柳緘黄梅傅粉燒燈已過花朝近塞上歸鴻猶有信
飛成陣王孫一去渾無准　院落沉沉人又困腰肢頓
覺羅衣褪兩㸃青山從淡盡君休問青山更有新來恨

　　西江月(元夕二闋)


　　夜月将圎寳鏡春氷已碎青瑶千門燈火近元宵一向
薄寒猶峭　海上䨇魚不至雲間彩鳳難招小樓十二
更蕭蕭白髪空思年少

　　十日催花雨過九衢著柳風輕城中何處不觀燈菡萏
夜開千柄　酌酒何辭㶑灔吹簫更引娉婷如今海角
歎飄零落月半窗清影

　　風入松

　　一鈎初月小如眉又是去年時東風著意催花柳元朝

過休放春遲野老田夫共樂青山白水相宜　男兒了
事却成癡七十更何為也知七十從來少但從容把酒
論詩獨樂園中司馬雲臺觀裏希夷

　　鳳棲梧

　　一日思歸歸便許何(闕)　　忘却歸來路春已無多風
又雨桃花栁絮渾無數　第四橋邊君住否唯有當時
月照傷心處水滿洞庭飛白鷺吹簫夜過西山去

　　風入松


　　踏槐猶記伴兒童今日總成翁十年不到西湖路輕孤
負秋月春風回首桃花水逺傷心燕子樓空　猖條冶
葉自西東何處托流紅繁華夢斷愁多少都分付鸚鵡
杯中莫問今來古往倚樓閒送飛鴻

　　水龍吟(春思)

　　楚天歸雁千行一字不寄相思苦匆匆過了踏青時節
更愁風雨燕子黄昏海棠春曉幾畨淒楚問誰能為寫
重重别恨算除有江淹賦　尚記銀屏翠箔把琵琶夜

調新譜芳年易度沈腰寛盡白頭如許弱水三山武林
一曲重尋何處奈無情杜宇年年此日到淮南路















　　清江詩集巻十

