







　　欽定四庫全書

　　清江文集巻二　　　　　　明　貝瓊　撰

　　雲間集

　　設漁樵對

　　客有出雲間涉大江北之京師遇業漁者偕老樵休於
道意若有得者因詰之曰漁樵末事也方今明天子側
席求士如不及盍舍爾漁與樵以圖富貴乎對曰客之
謀已則善矣非吾所處也今公卿大夫以至齊民貴賤

雖不倫其道一也彼漁於民吾漁於河彼樵於國吾樵
於山吾何異彼哉且彼大宫室盛輿馬婦女不蠶而錦
繡子弟不田而粱肉非民之鉤餌國之斧斤乎民日削
國日壊彼猶未已也小覆家大赤族來者猶弗懲復襲
為之嗚呼國卒不免於樵民卒不免於漁今吾薪給於
爨未始赭山而樵也魚給於食未始絶河而漁也視彼
不已廉乎一飽之餘息於樹忘吾柯矣濯於流忘吾筌
矣無覆家赤族之憂所獲多矣吾何易彼哉客慚而謝

曰僕之昧於道也請從若遊曰又有大者焉渤海之東
其深無極曰有珠焉在大鯨之腹吾漁而有之可以光
六合鄧林之西其廣萬里曰有材焉臨虎豹之穴吾伐
而取之可以棟九廟此吾漁樵之所獲也大矣豈茍富
貴而蹈禍者同轍哉客謝之曰大哉夫子之志乎願終
身執御焉遂録其對

　　霜林説

　　華亭丞會稽俞君伸瓛以霜林自號間見予於清江一

曲求其説辭不獲則為之言曰鄧林之木其高參天其
大蔽日翔鸞鵠而伏虎豹盖不知其幾霜也天下之人
徒觀風雷之所鼓動雨露之所沾洽朽者枿焉鬱者條
焉而一氣酷烈施於既盛之餘莫不摧敗脱落若巻甲
敗卒色灰而肉創回視春夏之交蔥蒨蓊鬱青環翠合
者已濯濯無餘而天地生生之機亦幾乎息矣然脆者
非霜無以堅華者非霜無以實其至於參天蔽日者皆
成於霜也惟士亦然盖凡盛時志驕氣鋭好前而無忌

視天下舉莫吾若也及挫衂於世故進不得遂而退失
所據窮乏頓踣然後知無窮之變以求已之不足智日
明而業日崇是物必隕而後成士必困而後立如此仲
瓛早歲讀書績文有聲吳越間其去仕而家於九峰三
泖也衆且以其壹鬱無聊若不能終日乃以霜林為况
則知動心忍性懲其所已悔而益其所不能矣嗚呼宫
室舟車之材恒求之氣化推遷之後而任大事決大議
者恒得之閲歴艱難之老成與余方以是自朂因仲瓛

而有所得焉故書

　　壺&KR1383;説

　　壺&KR1383;瓠而圜者也或剖為酒器而俗以壺&KR1383;目其人則
尤其過圜猶壺之不觚也璜溪夏生士文破方為圜遂
號壺&KR1383;道人其言曰壺之為器黄流臭腐無所擇吾實
似之無鹽之厲西子之姣不能瞽天下之目吾有目而
不知為厲為姣咸韶之正鄭衛之淫不能簧天下之耳
吾有耳而不知為正為淫彼曰可吾亦曰可彼曰否吾

亦曰否吾何左右焉人吾與者吾奚喜人吾仇者吾奚
戚吾一壺&KR1383;耳是非得失又何較焉余聞而歎曰生圜
其外不病其内方其内不異於外其號壺&KR1383;非實也然
皎皎者汚察察者誅此楊惲蕭望之不免於漢而司馬
徽全軀濁世則言之無忤行之無窒非壺&KR1383;之圜不能
也君子於此可以觀世變矣因書以為説

　　謙恒二子説

　　廣陵王君至善官松江命其二子從余受尚書經長曰

謙字伯益次曰恒字仲常且求申其説余乃進而告之
曰大而不居之謂謙在卦艮下坤上為地中有山之象
日晦而光月朒而恒謙而益也禹之不矜不伐其合謙
之道乎久而不變之謂恒在卦巽下震上為風雷之象
夜繼以晝暑禪以寒恒而不已也舜之弗迷其合恒之
道乎茍觀天地之道而法之舜禹之徳可馴致也進於
是克己而已人欲勝天理㣲其欲勉謙與恒又可得哉
二子其無畫


　　古泉先生傳

　　古泉先生者魏人也其先居河中府河東縣之歴山自
魏而分散處荆揚者非一有别族在莊山者尤為強宗
堯時九州厄於水禹采歴山之良用之人賴其利水平
荆揚之產皆列於貢其莊山之别族㧞於商故人以歴
莊並稱逮周之王以其有功於天下始封諸泉而𨽻於
外府太公立九府圜法而泉之子母大顯俗訛泉為錢
云泉之狀外亷内方能通有無凡國有大事必資之泉

而民間尤仰之子姓蟬聯並襲泉號秦并六國以泉亞
金鎰髙帝滅秦更泉曰莢因賜姓孔氏孝文時乃去而
如吳吳王濞隂蓄異志見泉大悦曰吾事濟矣用是國
富兵强其一歸孝文之嬖鄧通武帝立怒其不佐縣官
之急盡滅泉族用白撰三族以天用莫如龍也故圓之
為龍地用莫如馬也故方之為馬人用莫如龜也故撱
之為龜時吏民起而為奸法不能禁死者數萬人自出
者百餘萬人後廢白撰復泉職其品乃有三銖五銖與

赤側並行而屬於上林三官三者莫精於五銖故特不
廢廢亦不久降於三國或耗或破宋魏之際其體益輕
而無銖之質矣其他若梁之東西泉不可悉攷唐武德
中有元寳者得上意銖遂閟而不出元寳至趙宋支葉
益大盤錯根據中國四裔皆知寳而尊之及有元混一
區宇禇被用事而元寳黜至正中州郡兵起亟詔元寳
用之泉亦復顯故號古泉獨銖無聞焉初泉之生也其
母見史占筮之曰吉其體上坤下乾是為泰之象繇曰

質圜函方有文不居利博而廣施本支繩繩惟公私是
資卒信而不誣且其用也周單穆公有子母相權之説
漢賈誼有七福之説光武之起馬援有富國之説晉議
廢泉孔琳有救弊之説唐惡其濫宋璟有出榖之説是
皆善於泉者宋之洪邁尤明其利害焉盖自鴻荒以來
珠玉至貴未有易於泉者以其前民用也雖附權黨勢
不交廉介士此泉之恒態然得之則貧可以富卑可以
尊死可以生窮可以通失之則智者愚勇者怯故泉未

始求於人而人争欲致之惟其廢天下之義敗天下之
法君子深惡之而無道泉者云

　　太史公曰泉之利博矣不可一日絶者也能濟天下之
患亦以起天下之奸故禁之嚴而死者甚焉蓄之固而
攘者衆焉此後世之弗古若也三代之時非恃泉以理
也特權之以泉耳不為之禁而亦無死者不為之蓄而
亦無攘者恃泉以為理則上下知有利而不知有義是
泉之所以禍人也噫泉果利已乎泉果利已乎


　　愚癡道人傳

　　愚癡道人者隱於錢唐之東青山余一日過於鳳皇山
下據槁梧讀老子書與之語知士也因詰之曰名者實
之賓乃以愚癡為號豈紿我與曰愚若武子武子果愚
乎癡若濟叔濟叔果癡乎吾之愚癡不可攻而遷明天
子方有事四方賣漿羸叟哆然大言吾鯁而莫宣吹簫
市人瞿然疾馳吾錮而莫前是知鈍者非鋭之與伏者
非翔之佐非愚癡之實乎然彼蹈險而蹶者往往缺而

思鈍殞而思伏吾以愚癡獨無恙故曰玉固璞而美全
鉤閟匣而神存何以名為余乃為之歎曰辨矣守之以
訥巧矣形之以拙聖者所以保身而濟大事由是道也
彼所謂愚癡者亦其類與昔李斯智於秦見欺於趙高
而族晁錯智於漢見讒於袁盎而戮智固斯之賊錯之
毒已使二子溷愚與癡不至血於市為天下笑彼夸智
而蹈險如斯錯者誠愚癡也余固有取乎愚癡而羞道
其智書之為傳且以自警云


　　樗隱先生傳

　　樗隱先生者高世之士也於書無不讀為文章有秦漢
作者氣而不屑於仕或問其何取於樗也先生曰木之
為人所材者松也栢也檀也杞柳也楩楠也梧檟也松
之直刳為舟為楫檀之堅揉為輪為輻梧檟之羙削為
琴瑟楩楠之大斲為梁棟若杞若柳屈為器斬為杖而
樗之高且巨非不若衆木也無松栢之直無梧檟之美
無楩楠之大以為舟楫則不勝萬鈞以為琴瑟則不中

五音以為輪輻則脆而易敗以為梁棟則螙而易腐以
為器為杖則癕瘇而不任雕鎪是木之不材未有過於
樗已吾實似之然彼以其直也以其堅也以其大且美
也不免於刳揉斲削斬屈而不得全其木之天全其木
之天而不賊於斧斤者樗也視今之所謂豪傑顯於時
者或智或力或藝或果數年之間倐起忽仆銀黄之重
而刀鋸隨之奚異衆木為人之所材者乎吾以齷齪獨
存無榮也辱亦弗及無得也禍亦不蹈幸而全吾之天

非樗類耶終日杜門謝客坐木榻讀南華内外篇不知
霄壤間孰貴孰賤孰泰孰約也人以是高之咸稱樗隱
先生或又云先生鐂姓嘗以兵略佐邁公善卿守會稽
後以樗隱自盖云

　　評曰樗之不為世所材也亦樗之幸也代之坐廟堂享
五鼎而無益人之國獨非樗乎其不為樗者又往往不
能終何者薰以召焚明以媒鑠求如樗之自全惡可得
也故有道者晦其用於不用寓其能於不能若先生者

是矣豈真樗也哉豈真樗也哉

　　林泉民傳

　　林泉民者陳留張氏字夢臣居華亭之城東門日與子
弟數十人講春秋經或勸之仕不應或又曰先生居空
室食藜藿得無病於貧乎則曰吾病不能辭富貧奚吾
病使金塢可守董卓不然臍也富翁可為曹爽不族也
歩障五十里珊瑚八九株石崇之阱也鍾乳千兩胡椒
百斛元載之毒也是皆無德而富禍之招也原憲季次

不以貧為病雖沒不朽以此校彼其得失榮辱相萬也
吾病不能辭富貧奚吾病吾將翳茂林濯清泉與田夫
野老游於無懐大庭氏之天足矣人以是高之云

　　評曰古以民稱者有曰天民伊摯是也有曰逸民伯夷
柳下惠是也天民不可及已其有一節如逸民者尤尠
林泉民讀書好古不幸時晦道否以屈為信以約為豐
而無違衆絶物之過其逸民之匹與代之食五鼎累鉅
萬往往以汰殺身沉族視林泉民為何如哉吁所謂龍

蛇其身潛而勿用人莫之測斯為格品之第一者矣故
錄而論之














　　清江文集巻二

