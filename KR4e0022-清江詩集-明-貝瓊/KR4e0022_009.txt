







　　欽定四庫全書

　　清江詩集巻九　　　　　　明　貝瓊　撰

　　五言排律

　　書事二十韻

　　父老歌延祐君臣憶至元清光回日月喜氣入乾坤不
意經淪䘮相圖事并吞槖駞空大漠騏驥死中原浪信
傳三捷深憂病七奔闗中防豕突河内且蜂屯流血今
千里傷心逺五門羽衣悲弟子寳玦泣王孫管葛真難

致孫吳莫易論如何輕大業俱是竊殊恩近報中台坼
遥瞻北極尊狐貍號白晝魑魅嘯黄昏貢賦時時急征
徭處處繁故園荒草逕何處覔桃源野外朱旗閃城頭
畵角喧飄零從老去局促偶生存醉憶劉琨舞狂興阮
籍言登臨空灑淚去住總銷魂水閣秋鴻落霜林夜鵲
翻相知共南北不得問寒溫

　　李子庚挽詩

　　屢入元戎幕曾陪御史驄一身辭汶上萬里入閩中東

觀文章妙西州将略雄艱危真自許敢决更誰同斬馬
求蕃劒號猿拓楚弓行師百道静破賊兩闗通擬復堯
封大重開漢業隆觸蠻猶可鬪鷹隼若為籠重霧朝埋
日長星夜隕空柱天徒有志填海竟無功已竝田疇義
皆知葛亮忠江風吹獨樹山月照幽宫英氣寧為土神
光或吐虹尚憐諸子在國士有遺風

　　黄灣述懐二十二韻寄錢思復(附考黄灣属海寧)

　　海岱初雲擾荆蠻遂土崩王公甘久辱奴僕盡同升逺

適將妻子端居謝友朋草堂森苦竹𤓰圃蔓寒藤地盡
山光斷天昏海氣蒸夜深常畏虎秋後更多蠅鶴髪愁
難理烏皮懶自凭娉婷羞不薦齷齪怯先登㧞劒歌誰
和聞笳寝復興過逢欣已絶疾病恨相仍自擬秦民去
重須魯使徵吹毛多見摘刺舌尚須懲耆老惟君在文
章對客矜才全懐白璧道重比朱繩虎榜名非忝雞林
價盡増極知童子陋深愧大巫稱最憶春停騎高談夜
翦燈病駒終棄擲生鶻必飛騰跡已從信屈時多任愛

憎賦詩閒莫廢好事老猶能漢月今頻滿天河本自澄
山隂有孤棹雪下興還乘

　　題空翠軒

　　萬竹如雲盛琅玕起石邉分枝巢翡翠解籜化蜿蜒黒
映瀟湘雨青浮鄠杜天含滋團隊露倒影漾清漣不奈
蟬號夜深期鳯至年小冠知隐者虚室候神仙月上南
榮坐風清北牖眠壁魚乾縹帙海鶴操朱弦結友多裘
仲封侯薄渭川忘形日相對秀色更姢姢


　　丁未除夕

　　東風來日本北斗辟𤣥枵坐竝華榱䕃班違紫禁朝清
觴陶令節明燭炳通宵曲付蛾眉唱香添鵲尾燒俗傳
儺逐厲事類博成梟舊疾應全減新歡且共要壓城雲
暗度侵幔雨斜飄紅拆叢梅蕚青緘弱柳條明朝還獻
嵗更頌玉盤椒

　　擬香奩八詠

　　黛眉顰色


　　纔歌愁易歛欲畵思難任雨過峰猶濕春歸柳未深漢
宫休競學秦鏡莫重臨不是嫌施粉翻疑病捧心曲如
天上月纎似樹頭禽盡日窺青鎻如何别到今

　　香頰啼痕

　　何限相思淚年年苦别離當春羞客見終日為君埀落
粉和䨇玉殘紅界一絲仙人辭漢日公主嫁胡時鳳蠟
流應少鮫綃拭已滋空彈銀甲盡却恨錦書遲

　　花塵春跡


　　羅襪凌波小潛行輦路中東風吹不㪚南陌去誰同艶
想蓮䨇坼痕留月半弓定知争拾翠應怕踐殘紅喜蝶
無情撲靈犀有意通如何珠百琲小妾妬翔風

　　雲窗秋夢

　　朦朧欹玉枕蛩語夜何長羽化為蝴蝶神遊躡鳯皇金
屏殘宿火翠被怯新霜不識天涯路相逢馬上郎闗山
度遼水雲雨㑹巫陽不奈風鈴攪驚回月半床

　　繡床凝思


　　丁香花百結宛轉若為生蛺蝶描初半鴛鴦刺未成重
將藕絲續獨看柳花行入戸羞䨇燕停針怪一鶯乃知
天女巧翻為雪兒輕困懶春猶劇無人識此情

　　金錢卜歡

　　字憶開元日清光尚自全不知人逺近猶似汝方圓一
别烏衣後三回白雁前芳心偷自祝吉語定真傳玉兆
符龜灼銀河待鵲填可能如子母無術學神仙

　　月奩勻面


　　新粧自時世寳鏡拂塵埃妬雪重施粉看花莫近臺春
風玉樹竝秋水白蓮開瘦怯空光照嬌憐顔色回初酣
妃子酒更㸃壽陽梅有約西園㑹鄰娃不用催

　　金盆沐髪

　　髪亂朝新沐蘭湯試手慵色衰空自潔人逺為誰容花
委隨飛鳳水動浴蟠龍到地青絲滑掩月黒雲濃向日
晞初薄臨風綰更鬆休疑華山女此地復相逢

　　對雨


　　朝雲纔觸石夜月又從星霹靂開三峽滂沱覆四溟寛
憂稱兕爵志喜續麟經即恐蛟龍怒那知蜥蜴靈潤添
未黍色清挹芰荷馨戰伐今應息謳歌且復聽常希流
麥鳳試聚讀書螢倚杖前邨望平波緑滿汀

　　辛亥嵗燒燈日張彦臯攜酒相過與楊鳴鶴丁
一鶴陳仲謀及諸門生十有二人共飲因以
笙歌歸院落燈火下樓臺分韻賦詩余得歸
字


　　節過傳柑後餘寒襲故衣雪從梅上盡春向柳邉歸且
復從人飲何須密伎圍金吾猶不禁鸚鵡試頻揮上客
推文靖仙翁得令威交遊知有道笑語共忘機細雨朝
還作高雲夜不飛玉簫停鳳曲銀燭繼蟬輝但覺新懽
洽應知舊事非莫辭同潦倒良㑹古來稀

　　壬子夏端居二湖與二三子讀書而苦熱如焚
一座四遷杜少陵發狂大呌非過言也回思
雲間時往來吕邵二族其地有林藪之美池

臺之勝可以避暑而遊士寓公咸㑹於此相
與窮日夜為樂及兵變之後所至成墟海内
忘形半為異物感衰榮之無定悼生死之相
違遂成三十四韻麤述其事云

　　地僻從吾放山深少客過昏昏蒸酷暑鬰鬰抱沉疴斷
酒愁為敵抛書睡作魔雲生空望雨水涸不通河唱和
聞蛙吹遨遊記鶴坡輞川移絶境瀑布激懸波數子論
新好諸翁樂太和百篇齊屈賈(楊銕崖)五字逼隂何(鄭本初)

共哂佯狂徹(魯道原)焉知好辨軻(馬文璧)氷壺清莫比(夏景淵)
銕硯老猶磨(吕徳厚)公子時同載(夏士文)将軍夜不訶(邵篔谷)
結交真有道(倪菊存)與物總無他(倪耕閒)每喜方舟坐何煩
信馬䭾秋風千戸竹宿露半池荷席賭藏鉤令亭邀竊
藥娥(有賓月亭)頗黎行凍蟻瑪瑙進寒鼉潦倒衣從濕欹傾
弁或俄胡雛能觱栗漢女善顰婆對舞翻朱袖羣謳歛
翠蛾紛紛方大噱浩浩漸微酡壺中恒三馬詩成愧一
螺如何棄爼豆却復老干戈落雁長淮逺蜚鴻大野多

死生俱異域出處不同科淚泣荆人玉腸回織女梭秪
憐成骯髒及此歎蹉跎室已如懸磬門今信設羅凌霄
縈小草平地引危柯水鳥浮沉戲林蟬斷續歌分甘留
白屋身免束青緺晚牧幽湖上春耕曲磵阿丹砂尋舊
井金刹過祗陀豈復同般樂應知廢切磋茫然感平昔
興發強吟哦

　　丙辰立春日大雪二十韻在鳳陽作

　　正月淮南雪空花五葉纎隨風成唾玉平地出形鹽重

拆鴛鴦瓦輕穿翡翠簾色迷雲外鶴光掩月中蟾河水
氷猶合崑岡火復炎方圎知有道先後亦無嫌嵗旱今
方劇春寒更覺添夜深聲淅瀝天近氣清嚴鮫女愁停
杼雞人誤報籖一時延勝賞萬里入遐瞻路失羊腸曲
山呈馬耳尖炊煙空近市急溜斷虚簷林鵲饑争啄川
魚畏却潛往來聽杖履歌舞起閭閻硏凍詩重賦瓶存
酒試拈節高貧士卧時信老農占獨樹危能立枯荄潤
總沾宫妝梅粲粲野秀麥蔪蔪白首歌誰和朱門味可

兼謾思金帳客痛飲正厭厭

　　曉菴山水小幅

　　高堂見林壑忽似過雷峰窈窕一門險峥嶸千嶂重人
聲何處答虎跡有時逢怒瀑流清耳層雲起盪胸松枯
寒落子草碧暖勾茸勢出丹青假神疑造化鍾滄洲非
世外𤣥圃亦王封絶境須吾賞他年策瘦笻

　　七言排律

　　奉和鐵崖先生水仙八韻


　　千葉名花閬苑移濃香百和為熏肌玉翹半脱春如醉
翠袖輕扶夜更癡賦就陳王空自怨珮遺交甫至今疑
承恩不向金塗立入道初將羽帳離步月有時羞素女
行雲無意妬瑶姬水邉寂寞誰能賞林下風流總未知
腸斷三生孤舊約眼明萬槁出新枝朱絃五十閒瑶瑟
黄九為君重賦詩

　　題周伯昻水邨圗

　　爱爾讀書陽羡里喬林古木五湖東山如城郭銅棺竝

水落田疇罨畵通野老猶能説周處仙人何許覓張公
園收橡栗霜初重飯煮桃花嵗屢豐馬隊豈堪延祖企
草堂今復見盧鴻已知貢賦隨時給還笑衣冠與俗同
一艇微茫在烟浪采菱歌斷夕陽中

　　紅菊

　　日照東籬爛若霞誤驚春色到山家宫人曉殢葡萄酒
道士秋開躑躅花莫擅鵞翎欺白雪未論鶴頂養丹砂
霜中苦節知誰竝雨裏寒香只自誇寂寞也羞彭澤陋

風流還競洛陽奢移樽九日來同賞插㡌休譏老孟嘉

　　鶴山親舎詩(并引)

　　富春為吳孫權之里權大父鍾嘗種𤓰𤓰美
有三客謁之鍾為設𤓰既而指示鍾𦵏地化
鶴而去故名棲鶴邨其地有黄花洞世傳黄
石公所居洞有石床尚在每風雨輙聞兵甲
聲天霽則石床隐隐有文見可識琅函二字
余友李巨川與母隐於是遂題其室曰鶴山

親舎元至正中會稽楊鐵崖先生數遊洞中
必過巨川飲竟日忘返

　　我愛郎君似老萊移家歸隐碧山隈赤城舊令尋常過
白髪慈親八十開亂後桃花還自發秋深榿木更須栽
炊煙幾處相連接雲氣無時共往迴泉出龍蛇多枸杞
石蹲虎豹盡莓苔賞心最憶黄花洞亦擬他年跨鶴來

　　送馬本道赴潁上

　　悲歌把酒氣仍驕幕府藏名怕折腰萬古山川豪俠窟

一時文武聖明朝牛羊滿野秋俱放貔虎連營夜不囂
馬援已衰猶矍鑠少陵多病且逍遥當筵落筆烏絲濕
挂劒看書絳燭銷我愧白頭居太學雲林唯待伴漁樵





　　清江詩集巻九

