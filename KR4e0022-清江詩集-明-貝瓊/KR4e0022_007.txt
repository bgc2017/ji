







　　欽定四庫全書

　　清江詩集巻七　　　　　　明　貝瓊　撰

　　七言律詩

　　送襲封衍聖公孔希學還闕里(在京作)

　　星斗光芒萬丈騰賜書連舸出金陵雁違青塜天将雪
馬度黄河夜已氷博士經存終漢出上公爵重自唐升
喜聞手植庭中檜翠接東䝉幾百層

　　送愚上人歸越中并簡奎方舟長老(在京作)


　　天界歸來亦己遲庭松此日定回枝山中結社無靈運
海上留衣有退之鶴去雲霄隨錫杖龍收風雨入軍持
西湖若見方舟老為説三生夢裏詩

　　觀海與鮑仲孚同賦

　　弱水之外有蓬萊雲中髣髴金銀臺終驅汎濫羣流合
始與鴻濛一氣開石壁三更看日上星槎八月到天回
麻姑何處窺清淺近日無書寄鶴來

　　送王克讓員外赴陜西


　　貂裘萬里獨衝寒舊是含香漢署官白雪作花人面落
青山如鳳馬頭看闗中相國資王猛海内蒼生望謝安
應念東南有遺佚采芝深谷尚盤桓

　　送戸部尚書貢泰甫開司閩中𣙜鹽易米給京
師二首

　　昨日除書下五門地兼中外亦殊恩三山逈出南荒小
八座元同北斗尊悟主已知如内相封侯終見自公孫
荆揚樂土今凋瘵他日從容為一言


　　兩隅未静出師頻聖主經營仗老臣天河轉粟遥通薊
臘月看花近到閩道上豺狼應避馬山中猿鳥不驚人
公餘定有詩千首好託邉鴻寄早春

　　題徐太章白鶴山居

　　孤煙一曲紫雲邨好客尋常逺到門水落已知魚可笱
夜深不畏虎䕫藩隣人送酒酌花下稚子讀書當樹根
白鶴千年時過此山中還有令威孫

　　三月晦日


　　王師未下姑蘇䑓客子野次獨徘徊城南酒徒不復見
院裏桃花空亂開兒女新年俱已長弟兄何日却同囘
故人千里寄書至相約山中拂紫苔

　　寄内弟陸熙之

　　我别禦兒溪上宅月當二十四迴新如何故國尚戎馬
即恐比隣非昔人簫鼓誰家猶作社樓臺廢苑不成春
夜寒憶爾無由見悵望黄姑析木津

　　寄潘時雍


　　潘岳閒居學灌園一椽茅屋近青門野烏得食頻將子
慈竹團隂定長孫賓客過門車葢合兒童汲井轆轤喧
春風金谷空流水且共高歌醉瓦盆

　　送翁鎮方歸天台

　　雲氣空濛是赤城高歌歸去不勝情天傾滄海東南逈
地接丹邱日夜明念我好将黄獨寄知君先向石橋行
春風一路啼鶯巧定有花間窈窕迎

　　題雲溪耕隐


　　屋外青山青似蓮雲溪隐者即神仙桑麻社曲非無地
雞犬桃源别有天載酒鄰翁時叩户賣魚溪女不論錢
卧龍何事煩三顧秪合隆中老嵗年

　　題丁成之清樾軒

　　九龍山前處士宅草堂低小盡青苔樹隂滿地日不到
水氣著人秋已回無數黄鸝相對語有時翠碧忽飛來
移床與客竹間坐千里好風真快哉

　　鄭憲卿省即織毯松江還詩以送之


　　鶴城翠織出天機巻付星查使者歸瑞草竒花春欲動
彩鸞青鶴晝交飛峒人不用誇山罽朝士何須惜地衣
聞説千秋佳節近吳宮高㑹更光輝

　　雲間見李克敏将歸吳陵作詩為别

　　與子西東二十霜尚思年少醉錢唐人間日月如行客
馬首山川忽異方歴歴早鶯初變語翩翩歸雁未成行
明朝陌上重分袂更盡吳姬酒一觴

　　賦小瀛洲二首


　　海上瀛洲碧水新地連方丈絶風塵九光霞館邀王母
一曲鸞笙降玉晨若木廻枝長挂日桃花結子不知春
祖龍謾自求方士却恐流傳語未真

　　仙人長住白銀宫不似淮王禮八公日月自周三島外
山川盡縮一壺中赤麟紫鳳池䑓勝姹女河車服食同
清夜步虛相和處琪花如雪又春風

　　題苧溪漁友宅

　　徵君白苧溪頭住細雨斜風一短簔山木兩邉啼杜宇

浪花千頃落鴐鵞故人且復辭光武使者何須認志和
我亦買田來結屋沙棠船小日相過

　　十月聞雷

　　天氣初寒春尚賒坎中夜半有鳴蛙百年宇宙喧戎馬
十月雷霆起蟄蛇老柳黄埀霜後樹小桃紅破雨中花
三公燮理非無術愁聽空江度鬼車

　　靈鷲觀燈

　　天樂風傳應壑雷鷲峰春色似蓬萊一天象緯迎秋轉

千月龍宫徹夜開西國胡僧依樹坐上方玉女散花來
夜深借榻山房宿更欲題詩到上臺

　　謝賈齊臣恵碧盌

　　萬里堅昆來碧盌青蓮十葉類天成于闐蒼玉本同色
韶州白甆空得名馬湩可能羞北饌駝蹄且復薦南烹
茅齋此日足家具一詩為報故人情

　　題静天鏡碧水春軒

　　緑波如水不成潮一曲潛通海眼遥祗樹園深青鳥下

桃花浪暖白魚跳踈星夜列開天鏡細雨朝飛落虹橋
杜老賦詩須重過逺公結社肯相&KR0829;

　　送興福寺長老鎮静菴

　　西山樓閣涌波濤西國高僧見白毫貝葉有文留藏室
天花無跡上方袍毒龍在缽秋雲濕馴虎當門夜月高
聽法他年陪相國定因元亮置松醪

　　六月三日泛舟

　　六月三日好天氣清江轉柁雨晴初樹頭雲歛出紅日

石脚水生跳白魚何處老翁還獨釣可憐遊子未安居
野王堆前三女竇得意唱歌隨所如

　　七夕

　　滄江雨歇暑漸微銀床一葉迎秋飛牽牛相對織女出
明月不照征夫歸寸心耿耿只自苦䨇鬢蕭蕭今更稀
仰候神光向中夜秋螢暗度鴛鴦機

　　十一月廿三日夜集次韻盧廷舉

　　河橋春向柳條歸買酒從教更典衣倒海北風三日盛

著人南雪六花飛銅盤燒蠟詩初就羯鼓催觴令不違
身後空名亦何用獨憐張翰早知幾

　　翦韭軒

　　三韭行厨亦浪誇旁人猶笑庾郎奢春宵翠截山中葉
臘月黄分雪後芽野飯猶能留上客侯鯖豈復到貧家
盤中一筯青絲細絶勝蕪菁散作花

　　題王士亨看山處

　　看山何處候神仙地近城南尺五天林屋雪消攢玉筍

上方雲斷出青蓮行人獨去西風裏倦鳥䨇迴落照邉
此日騎曹誰記馬閒支手板思悠然

　　元夕次韻鐵崖楊先生

　　元戎出號初鳴鐸狂客忘歸更賦詩貔虎千屯防要地
魚龍百戲夢清時月臨粉堞南樓静天接滄江北斗埀
可得夜遊重秉燭佳人䨇唱玉交枝

　　二月十六日雨中遣興

　　城頭落日啼乳鴉城中烟火冷千家斷雲漠漠夜還合

急雨紛紛風更斜世亂不歸空灑淚春深何處獨看花
白龍堆前水二尺明日泛舟攜紫霞

　　清明日陪楊鐵崖飲城東門是日風雨

　　盪舟撾鼓出東門怪雨盲風野色昏海上一春猶作客
樓頭三日共開樽青山石馬新人塚錦樹黄鸝舊相園
快意百年須痛飲轉頭何處不銷魂

　　送凌彦冲歸杭

　　正好聽君蘇武慢傾壺共坐白鷗沙十年戎馬猶塞路

三月歸舟催到家江燕與人同是客野桃成子亂飛花
使回多寄平安字要看張顛醉墨斜

　　寄林叔大

　　湖州别駕三年别文采風流想見之水晶宫裏無傳箭
浮玉山前多賦詩海燕空歸尋舊宅吳蠶未老費新絲
金閨學士臨池處還與何人話昔時

　　槐隂亭

　　雲團車葢起童童文正三朝相業隆種樹百年蟠厚地

讀書六月坐清風蟬吟露葉初回夢蟲吐秋絲忽墮空
今日洛陽卿相宅牡丹誰看狀元紅

　　即事

　　少海旌旗落照中沙陀兵馬雁門雄朝宗久廢諸侯禮
翊戴方尊節度功今日豈宜求騎刼當年應失倚全忠
丹書鐵劵存終始萬古山河帯礪同

　　經故内

　　山中玉殿盡蒼苔天子䝉塵豈復迴地脉不從滄海斷

潮聲猶上浙江來百年禁樹知誰惜三月宫花尚自開
此日登臨解題賦白頭庾信不勝哀

　　立夏日

　　江寒雨急仍北風扣戸喜聞南巷翁錦城鮓送蒲茅白
玉盌酒㵼桃花紅三月忽驚春似客百年那復老還童
一䨇黄鸝寂無語飛過小橋高樓東

　　題雲深處

　　朝看雲出暮雲歸翁住雲深已息機海上仙人教種藥

山中玉女未收衣須知倐忽神龍變已作絪緼野馬飛
我亦無心共來往五城宫闕夢魂稀

　　題夏士文園亭

　　窗戸青紅竹裏開竹深無地著塵埃山移閬苑千峰出
水接銀河一道迴釀酒每留賓客醉賦詩重許老夫來
暖風遲日春如海隨意何妨坐緑苔

　　重午

　　北里共持菖歜酒南翁未解木棉裘白波青嶂三吳地

怪雨盲風五月秋揮淚幾時朝鳳闕招魂何處覔龍舟
海榴一㸃紅如火時序催人共白頭

　　瑞蓮二首

　　䨇花相向復相輝白帝西遊擁一妃羽葢風清朝竝載
珠宫月冷夜同歸翠房已作鴛鴦結紅粉那成蛺蝶飛
亭上酒醒香不斷滿汀暮雨濕仙衣

　　秋水嘉蓮瑞一門初花驚見出同根弄珠漢女無留跡
鼓瑟湘靈有返魂相府昔年曽製曲仙家今日重開樽

合歡何限風流意怨緑愁紅謾自繁

　　題淵明像

　　素琴無絃不復鼓清樽有酒還相持老奴遷鼎亦苦早
先生拂衣應己遲子房結客報秦日武侯出師匡漢時
古人今人本同調坐對南山惟賦詩

　　題松鶴山居圗

　　仙客盧敖東海頭好山百轉接丹邱開田種玉一千頃
閉户讀書三十秋雲氣上天如白鶴茯苓入地化青牛

年來浪跡吳淞道夢裏猿聲憶舊遊

　　寄奎方舟俊用章二上人

　　奎公不種逺公蓮卓錫西湖已十年路入雪山靈草合
泉通滄海毒龍眠聽法每期䨇樹下題詩須到四花前
干戈滿地傷飄泊目斷千峰紫翠煙

　　白蓮

　　太液初花宿露團香濃粉淡不勝寒金莖側㵼仙人掌
玉葉危擎帝子冠水濶天空愁欲墮風清月落好誰看

西湖膓斷西施采一曲菱歌唱未闌

　　中秋

　　中秋甲子無風雨吹笛星橋意最闗七寳已修天上月
三神不隔海中山故人此夜知何處狂客經年且未還
小隊羽衣新按曲廣寒宫闕夢魂閒

　　錢塘秋夕

　　殘蠟無光小院幽梧桐一樹更蕭颼西陵風雨來清夜
南國山河入素秋雞唱四隣呼客夢雁囘千里帯邉愁

可憐季子貂裘敝遲暮何為賦逺遊

　　奉寄崔伯恭左丞

　　武林城下㨗書回郡縣遥知次第開一柱危擎南極正
三江逺阻北人來謳歌復見唐虞徳匡濟深期管葛才
東閣幾時陪笑語雲間夜夜仰中台

　　無題二首

　　樓臺十二近藍橋簾幙重遮半面嬌洛浦有神通子建
天壇無意㑹文簫仙衣雪皎裁蟬翼寳髻雲鬆揷鳳翹

月落江寒春夢斷相思空寄海門潮

　　錦瑟鸞笙恨總牽尚思華屋對嬋娟春風豆蔲初含日
玉女蘭香未嫁年綃拆鴛鴦裁寳扇酒行琥珀㵼銀船
蓬萊一别三清淺憔悴應知不及前

　　夜坐

　　夜寒蟋蟀語秋根獨客無眠憶故園天作穹廬籠四野
月飛明鏡照千門胡笳相應時時發戎馬初生處處屯
秉燭封書寄兄弟一身猶滯海西邨


　　立春日燕西清高士滄洲一曲歌者李氏善胡
琴者阮仲明引觴奏伎賔主盡歡即席賦詩

　　百花堂深香霧生将軍燕客更多情春光已到篔簹谷
客夢如在芙蓉城蛾眉八字逺山碧鳳尾䨇絲流水清
金樽美酒敵秋露今日為君懐抱傾

　　别吕徳常

　　黄鶴仙人道徳尊少年曽記及龍門玉山照座聨兄弟
白髪升堂識子孫衰謝已知英氣盡激昻猶喜賞音存

不堪杜宇催歸客明日扁舟出海邨

　　姑蘇

　　城潰姑蘇伯業終蕭蕭茂苑自秋風青絲白馬來江表
紫葢黄旗入洛中宫殿獨留殘月照綺羅應逐曉雲空
如何十萬貔貅士不及吳陵一旅雄

　　陸景周宅槁梧復榮以瑞梧命之為賦

　　石上孤生百尺標鳳皇枝老尚蕭蕭半身秋委龍蛇蛻
一氣春回霹靂焦影薄未能遮月色聲和猶待按雲韶

山童日夜勤封植莫使青青露葉凋

　　錢唐春日

　　三月皇州望欲迷湧金門外草初齊滿山雲氣不見日
一雨天街都作泥温室樹高鸚鵡去玉津花落杜鵑啼
斷橋何日重攜酒醉和兒童唱大堤

　　遣興

　　我住雲間今四秋恰如杜甫在秦州賦詩黄耳塜前去
打鼓白龍潭上遊暮景飛騰如過翼此身浩蕩一虛舟

黄塵九陌繞車葢且伴老翁隨海鷗

　　二月五日燕夏士文漪瀾堂與者魯道原馬文
璧馮囦如歌者張寳童不至故及之

　　漪瀾堂上又東風報答春光酒未空海鳥一䨇鷴尾白
山花千朶鶴頭紅水邉列坐皆詞客天上清歌少玉童
不省日斜誰倒載從教拍手笑山公

　　浙江亭觀潮

　　山摧岸坼晝冥冥動地西風帯蜃腥滄海倒流呑日月

青天中裂走雷霆欲招白馬今無跡莫信神魚尚有靈
一氣虛空自升降乾坤與我亦浮萍

　　嘉禾道中

　　秀州城下雪漫漫一客東歸更覺難雁度空江寒月黒
馬嘶長路曉風酸吳趨欲賦知誰和漢節心回不復看
俯仰乾坤正蕭瑟雲間身寄一枝安

　　五月十一日過璜溪訪馬文璧時同門吕徳厚
具酒相邀衝雨夜歸明日文璧有詩見寄用

韻答之

　　因君懷抱未能開白鶴磯頭一棹來江黒坐看飛雨至
酒酣催趂落潮回故人有約須重過野老無機不用猜
明日山瓶猶未竭當筵更擲左慈杯

　　支子

　　南風院落掃繁英薝蔔無人也自榮五月六花開白雪
何年三粒種青城已将色染天衣重那惜香分水殿清
蝴蝶夢回聞更好酒醒夜半月微明


　　緑隂軒夏日書懷

　　錦水西頭處士家深林無徑緑隂遮窗前翠合書帯草
堦下紅開旌節花本藉居亭蘇老病屢從宴賞悦清華
一䨇海鳥無機事日日飛來傍釣槎

　　客居

　　移家處士橋西畔六月蒲蓮暗野塘乳鴨成花能黒白
風蟬隔葉自宫商買田不待沾微禄埀釣須教具小航
自比成都浣花叟旁人應是笑清狂


　　風涇定光寺周回三里皆荷花彷彿有錢塘西
湖之勝與筠谷高士同賦(附考風涇婁縣鄉名)

　　南風隔浦聞花氣菡萏紅開十里花宫女三更環白帝
洞庭千頃落明霞鑿池不待煩靈運載酒渾疑過若耶
何日與君追勝賞滿船明月唱吳娃

　　題劉商觀奕圗二首

　　日落青山未了棋兩翁渾似海僧癡不辭虎口方争險
曽取龍牙㑹出竒春在洞天應不老路經石室到今疑

老樵若悟歸來早物外神仙豈復知

　　爛柯山頭生白雲爛柯人去世空聞楸枰有路縱横引
石子如星黒白分寂寂中流方對壘迢迢出塞未成軍
當時一著安劉氏四老應宜策上勲

　　初冬口號

　　朝來吉語解離憂四海銷兵戰伐休地闢堯封皆内属
江通禹鑿已安流復見老生談爼豆遂聞壯士脱兠鍪
種𤓰好覔青門地我亦為園學故侯


　　答宇文仲美

　　五兩夜逐秋鴻徂十年辟兵無定居君今不奏子虚賦
我亦終返班生廬蹲䲭如斗足野飯江魚斫玉分王餘
更種南山豆一頃試看兒子帯經鋤

　　冬日漫興

　　天隂十日猶未解臘月荆揚氣候偏雨合樹聲來夜半
風催花信立春前酒徒已老今何處狂客不歸殊可憐
山茶一株欲爛熳百壺留我醉新年


　　乙酉立春

　　今朝獨酌黄柑酒海曲逢春且自寛老愛陶潛家栗里
貧如杜甫客雲安身輕不佩將軍印髪短猶勝隐士冠
試筆更題新帖子風光無處不宜看

　　正月二日偕邵篔谷過吕徳常宅留飲

　　東風十日消殘雪溪上水深三尺高同舟為覔故人去
閉閣不放老兵逃銀甲彈筝促雁柱玉盤縷肉鳴鸞刀
夜深更盡百杯酒莫惜淋漓宮錦袍


　　聞夏士文南歸喜而有作特先寄之

　　傳聞正月樓船發靈鵲先人到竹扉突厥殘兵河外徙
慕容諸客海邉歸山花雨過紅于酒江草春深緑染衣
從此高歌太平日往來林下定無違

　　寄陳性天二首

　　西嶽雲臺陳處士移家秋浦四無隣光生虛室渾如雪
夢在清都别是春搗藥或聞林下鳥看花長悞世間人
我來更乞胡麻飯為爾題詩滿緑筠


　　汎掃天壇事老君即從年少悟竒文青童汲井朝分乳
玉女裁衣夜染雲水上赤魚還可駕山頭白鶴自成羣
遥知客去能長嘯月冷天空半嶺聞

　　三月五日飲於性天所有紫牡丹一本三花不
意池館邱墟之後復見于此

　　名花新剖麝囊開與客花時踏雨來越土一枝分閬苑
春風三朶出瑶臺朝雲重壓珊瑚樹宿露低傾瑪瑙杯
重憶當時歌舞處五侯池館錦千堆


　　雨中書懷

　　漢苑秦宫跡已陳金沙一簇為誰新山河有恨空懷古
風雨無情只送春南國鷓鴣愁北客東家蝴蝶過西隣
尊前莫唱昇平曲白髪秋娘也自顰

　　過滄州有感

　　駟馬橋南曲逕賒可堪重過故侯家青袍杜甫重漂梗
白髪劉郎怨落花憔悴己看身似鶴娉婷不見髻堆鴉
野芳亭上春猶在獨坐吟詩到日斜


　　讀胡笳曲

　　百年已到甲辰終休倚山河百二雄八駿何勞廵海上
一龍今見起江東専門學士空談道仗鉞将軍競策功
忍聽胡笳舊時曲此身飄泊歎秋蓬

　　雨夜獨坐

　　天隂十日不見星蟄龍欲起驅雷霆大風五月忽動地
急雨三更如建瓴剪燭西窗還獨坐辟兵南國幾時寧
可憐骨肉永相隔滿樹秋聲誰與聽


　　秋思三首

　　兩河兵合盡紅巾豈有桃源可避秦馬上短衣多楚客
城中高髻半淮人荷飜太液非前日花落蕃禧又暮春
莫上髙樓望西北逺山猶學捧心顰

　　翠柳無枝拂御堤風來閶闔更淒淒玉籠别主鴛鴦拆
金井啼秋絡緯齊水上拾紅韓氏女牕間織素竇家妻
傷心又送韶華去直似黄河不向西

　　悵望知音阻漢臯海門秋水欲成濤鷓鴣未肯隨胡雁

燕子長教避伯勞錦繡莫酬青玉案琵琶空續紫檀槽
可堪獨閉簾櫳坐花影鋪堦月正高

　　雨夜

　　寒夜悲吟似夜蛩銀缸何事結花紅愁聽風雨三更盡
夢在波濤一葉中神女佩環歸楚館鮫人機杼静珠宫
連隂未解何由旦翅濕南飛萬里鴻

　　至日二首

　　獨客無家望轉迷山空木落氣淒淒愁催短髪渾如鶴

病覺長身不稱犀書斷薊門天萬里棹經秦樹雪千溪
何由去學神仙術一鼎丹砂夜自泥

　　日上扶桑曉色紅閉門慷似杜陵翁干戈送老甘人下
江海生春尚客中雪盡南枝開大庾天回北斗挂崆峒
試傾百斛蕪城酒未歎飄零兩鬢蓬

　　送桑子材歸麋塘

　　書囊未了復晨雞嵗暮扁舟出大溪司馬倦從枚乘客
伯鸞欣對孟光妻山通石屋風烟合海接天河日月低

一路梅花千樹雪春來約我酒重攜

　　十二月十六日雨雪至十九日大雪次韻陳仲
謀

　　滕六春前試出竒三吳人賀太平時空山何處鑱黄獨
半夜無風雨白氂梁苑一時賔客盛藍闗千里逐臣悲
老夫坐看縱横落醉擁鳶肩日賦詩

　　十二月廿六日蔡叔庸至翦燭聽雨

　　水氣昏昏接海邉清江狂客繫吳船天風十日河氷碎

夜雨三更瀑布懸寂寂春光歸柳上匆匆離色在花前
故人著屐能相過翦燭西窗話昔年






　　清江詩集巻七

