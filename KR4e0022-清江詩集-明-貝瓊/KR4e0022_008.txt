







　　欽定四庫全書

　　清江詩集巻八　　　　　　明　貝瓊　撰

　　七言律詩

　　元夕

　　夜醉城南酒百缸春來端使客愁降障開雲母東西一
燈射琉璃日月䨇鐵笛仙人傳麗藻金釵小妾度新腔
歸來誤作三山夢月色如氷白滿江

　　郊居


　　背郭茅堂低入燕通邨小徑曲縈蛇碧雞坊裏詩人宅
石鼈崖前刺史家流水暗通三徑竹曉雲濃掩一溪花
他年著我林間老埀釣共分鸂鶒沙

　　紅楳

　　時世新妝學内家漁人錯認武陵霞百年艮嶽空留樹
一夜春風為染花月裏嫦娥羞素服山中仙客餌丹砂
也知丰骨依然在雪後黄昏瘦影斜

　　蜀山圖


　　連峰接岫寫秦州雨洗蛾眉積翠浮石出劍門皆北向
水通鹽澤自西流松頭一片秋雲溼鳥背千盤細路幽
策馬匆匆度闗客何如漁父一扁舟

　　庚戌中秋九思主人置酒予洎景淵副使子仁
理問同㑹時風雨驟作抵暮旋止天無餘滓
華月東出相與聨句十餘韻皆大醉就寝遂
忘所詠因復成一律

　　溪雲通月轉金盤石上移尊興未䦨可惜少年今總老

莫辭良夜試同看玉人不得攜王趙詞客猶能敵孟韓
細數中秋知有幾松花新酒更須乾

　　歸殳山寄楊徳中丁一鶴

　　殳山即與浣花同犬吠雞鳴處處通卜宅定如唐杜甫
剖符須得漢文翁荷欹夜雨衰猶緑棗落秋風熟已紅
一鶴道人今可過九龍山客試相從

　　庚戌九日是日聞蟬

　　今日出門風雨收東山西山須可遊那能束帯從王事

且復開尊破客愁雁别紫臺初避雪蟬鳴紅樹不知秋
桃花細菊應相笑嵗月無情自白頭

　　木芙蓉

　　萬里名花蜀上分澄江渾似錦江濆夜承仙掌三清露
春剪巫山一片雲未許王家誇少婦還從卓氏妬文君
所思欲寄知何處雁斷天南日已曛

　　寒夜憶梅儗西崑

　　星河西轉夜初長夢斷羅浮月在梁青女五更欺病骨

玉人千里割愁腸銅龍水滿聲催漏絳蠟花銷淚作行
明發南枝應有雪試從樹底覓春光

　　次韻陳仲謀

　　一夜秋霜入鏡中静觀諸妄已圓融離禽自託寒枝小
病馬猶思碧草豐出海雲霞無旦暮經天日月自西東
危樓獨倚無窮思心事何人得與同

　　次韻楊鳴鶴

　　𤣥圃滄洲願未酬倐忽光景豈能留江草江花還刺眼

春風春雨又從頭己知出處非同調且儗登臨為寫憂
君看南山盡松栢英雄何處葬眠牛

　　發草試筆

　　宫花無意揷烏巾暫到金門遂乞身不用天官書上第
已䝉學士喚山人葛洪井畔應堪老范蠡湖邉又見春
重賦遂初慙造化狂歌痛飲樂吾真

　　遊硤石西山訪逵上人坐天開圗畵所為設酒
脯


　　清明無雨試登山丹井西頭一叩闗石戴樓臺飛鳥外
天開圗畵白雲間桫欏樹合隂初緑躑躅花殘色尚殷
却喜逺公能置酒老夫為汝一開顔

　　再用韻畣古道

　　宫殿如波湧兩山上方不與世相闗望窮弱水三神外
夢在匡廬五老間茶烹土銼旗槍碧酒瀉銀瓶琥珀殷
聞有仙人葛洪井丹砂乞我駐紅顔

　　送王熙易奉使安南


　　持節遥通五嶺南酒闌插劒氣猶酣海風不洗春冬瘴
山雨長和且暮嵐玉盌白浮椰子重金盤紅擘荔枝甘
紀行定賦詩千首蠻語時同父老談

　　京師雨夜呈宋景濓學士王子充待制張孟兼
主事

　　昨夜歸心已到吳秋風相趣理荒蕪蓬蒿一畝揚雄宅
桑柘千家范蠡湖但覓丹砂扶老病那能白髪事馳驅
題詩為謝京華客秦駐山頭一腐儒


　　丁一鶴病愈見寄然且戒酒次韻答之

　　千年遼海歸來鶴骨相依然玉雪清康樂爱山元是癖
淵明斷酒信非情鄰人問字時時過野老知名處處迎
三月閉門纔一出南風萬頃緑疇平

　　送楊鳴鶴還鴻山

　　慷慨長歌行路難何鄉堪借一枝安黿鼉吐浪江湖濶
蟋蟀近人天地寒田父朝攜新酒送山妻夜補舊衣完
只應去逐梁鴻隐萬壑風煙試獨看


　　題材上人遐觀樓

　　上方臺殿湧波濤萬里無雲見羽毛滄海一杯流地底
雪山千仭小秋毫天邉作客登臨倦夜半驚人笑語高
猶有秦川公子筆為君題賦擅風騷

　　龍江道中

　　長江風浪走高桅白首西遊第一迴五色文章龍虎氣
六朝形勝鳳皇臺草生白下連天碧花近清明滿地開
一路好題詩百首金閨使者不須催


　　送韓伯時歸山隂

　　中書落筆萬人驚奉檄東歸也自榮十葉相傳忠獻貴
一官初授廣文清春歸故國花都謝雨過空山蕺已生
亦欲相從涉江去千巖萬壑杜鵑聲

　　贈王廷威

　　江南文物三槐後傾坐郎君有阿戎酌酒初逢李監宅
説詩頻過杜陵翁騏驎騕䮍歸天育結緑縣藜待國工
揷架書多須可讀日長山院杏花紅


　　壬子春二月丙戌天雨新霽卉木向榮遥睇紫
微復動遊山之興因述一首奉寄一鶴子材
復柬良佐諸友洎古道明逺大用黙菴方外
交以訂其約云

　　東風日夜催花發花滿溪南路不分二月黧黄成鼓吹
四山金翠掃煙雲題詩尚憶維摩室酌酒重登帝子墳
如此風光君莫負畵船歸載石榴裙

　　寄糜孝子


　　幽湖老人七十餘一身如螙隐圗書朝廷不起常夷甫
鄉黨已知徐仲車海燕定巢來屋裏林烏得食上階除
雨晴有興即相過一葉小舟通竹渠

　　寓幽湖客舎(附考桐鄉縣志范蠡塢在濮院相傳少伯泛湖同西施過此宋景濓
濮川八景詩有幽湖明月一首)

　　我無太古明星宅白首西東寄此身已免﨑嶇投劒外
敢辭寂寞老江濱枇杷結子初肥雨芍藥留花不見春
萬古乾坤同逆旅兩山風月属詩人


　　送朱顯道赴濠上

　　將軍五月過盱眙雪浪樓船快馬馳天地重開新造國
山川多紀壯遊時千屯霧合耕耘處萬里星奔貢賦時
却向秋風候旌斾南還莫負雁前期

　　試院中和常景元韻

　　野老何知近上台高堂夜坐曙鐘催采珠滄海元無價
懐璞荆山信有材三月龍門須快躍五更魚鑰未曽開
却思年少多英氣也赴槐花此地來


　　中秋試院和馬新仲是夜無月

　　花落銅盤蠟炬殘風簾讀巻未能安地分甌越秋多雨
人在蓬萊夜更寒敬禮每煩陳爼豆清談仍喜接衣冠
獨無仙客知微術天柱峰頭借月看

　　九月望日錢塘瑪瑙寺僧照覺原過幽湖讀書
所出示詩數篇因其别也走筆為贈且有紫
微山之約云

　　野老讀書溪水南渾如杜甫百花潭安得仙人來七七

且從禪客語三三山多秋雨都荒菊樹著新霜未熟柑
更約葛洪丹井上好詩連夜為君談

　　癸丑元日喜雪因攜酒過來青堂招諸生共飲

　　夢覺黄雞唱已三隔窗聲碎飼吳蠶驚風夜半愁回北
瑞雪春前雨過南攜酒試從田父飲買花那稱老人簪
豐年有象應堪卜滿意來青共笑談

　　寄材大用言黙菴暢明逺

　　中秋看月醉流霞月裏桫欏又落花老去繙經思古寺

春來乞食向誰家三山弱水元無路七寳恒河更有沙
他日升堂重論法莫嗔身坐白牛車

　　臨平道中

　　三月六日好天氣臨平湖上酒&KR0657;開青山如鑿自高下
白雲不收時去來道上看花多躑燭林間伐木到楊梅
如何也趂西風燕逺過錢塘又一迴

　　一鶴道人回殳山未遂盍簪先以詩寄之

　　三日不見已為踈别來忽復一秋餘檇李城邉又回雁

桃花水生初上魚可無薄酒試留客定有新詩能起予
絳蠟䨇葩連夜結即聽鳬舄到堦除

　　送王克讓歸湖南侍親并柬李中卿縣氶

　　五兩風生楚客歸夢魂先已到庭闈九疑舜冢蒼梧野
三國周郎赤壁磯天地茫茫人自老古今歴歴鳥空飛
若逢李白煩相問别後平安二字稀

　　五月三日登閣東望西溪白蓮燦然如雪徙倚
久之為賦


　　地清無暑即蓬萊高閣披襟亦快哉楚樹日沉風北起
鍾山雲合雨東來枇杷子熟三時過菡萏花高一色開
今夜夜涼無限思吹簫人在鳳皇臺

　　送趙澤民歸越中

　　天术秋風生白蘋連環入夢客思親蛾眉下嫁終傾國
猿臂須封莫問人禹穴讀書今幾嵗蘭亭載酒約新春
翰林供奉如相問為説愁添雪滿巾

　　送江西僉憲趙宗典移守合州


　　今日梯航萬里通使星一㸃向秦中蠻夷十月無冬雪
山水三巴有閬風須可賦詩邀杜甫即看為政似文翁
珠還合浦元非異但慶三田黍稻豐

　　送朱伯良赴隴西縣丞

　　鞏昌風俗今猶古城郭弦歌足幾家渭水北來同穴近
隴山西過武功賒天連苜蓿荒秋雨地種葡萄壓紫霞
更喜清官有朱邑明年新政萬人誇

　　送莫彦英赴賔州上林丞


　　十月西征天氣寒兩江今日静波瀾蠻夷萬里皆唐制
齊魯諸生盡漢官榕葉似雲埀滿戸荔支經雨喜登盤
柳州刺史文章妙公退從容好細看

　　送醫師張仁齊

　　縣壺長向市中藏海底龍公夜授方廬阜仙人知董奉
長安女子識韓康藥存九轉芙蓉暖松化千年琥珀香
暫到京華即歸去一毫榮辱總相忘

　　贈龍虎山鄧子方鍊師


　　鬼谷仙人弱水東身騎一鶴御青童坎離龍虎蟠金鼎
日夜神明守絳宮筆埽琅玕三竺雨琴彈霹靂滿林風
白頭欲問長生訣笑我京華尚轉蓬

　　二月一日病中口號

　　新年尤苦病相侵白髪無端自滿簪五柳先生蓮社約
四明狂客鏡湖心滿城風雨花時過曲水東西草色深
明日兩峰茅屋下故人持酒一開襟

　　送楊九思赴廣西都尉經歴


　　卭笮康居路盡通西南開鎮兩江雄漢家大将推楊僕
蠻府參軍見郝隆象跡滿山雲氣白雞聲千戸日車紅
明珠薏苡無人辯行李歸來莫厭窮

　　新晴

　　扶桑日上海門東野緑山紅在眼中流水轉龍分别浦
斷雲如鶴趂歸風雪色一時開菡萏秋聲五月到梧桐
白頭病客鄉心折獨愧登樓賦未工

　　送朱質夫赴寧逺知縣


　　萬里番禺自漢通乗槎有客氣如虹地分銅柱風煙外
山湧璚臺雪浪中帝子旌旗何處問黎人衣服與時同
興來好和蘇公語又度西南月半弓

　　梅泉處士虞長卿挽詩

　　先生出處任乾坤四十不登金馬門長者已稱如石建
孤臣終惜棄虞翻天寒柏樹無乾淚月落梅花有返魂
季子繡衣霄漢立風流文采喜猶存

　　送詹同文承㫖還鄉


　　奉天殿下親承詔老著黄冠出紫薇萬里雲霄䨇鶴去
(時内苑縱二鶴)九江風浪一帆歸春前載酒黄泥坂月下吹簫
赤壁磯文采昭回看帝製山中草木盡光輝

　　贈韓友中

　　雨花臺下古仙客門俯百尺玻瓈江青山偃蹇自相伍
白鳥浮沉時一䨇天寒鑱藥龍蛇窟夜永讀書風雨窗
紛紛市人不足數與爾笑談傾百缸

　　和張思廣九日韻時王景行有約阻雨不赴


　　秋藕無花寄斷絲拒霜猶學漢宫姿錦袍江令還家早
白髪秋娘對客悲剩水殘山留勝㮣酸風苦雨失幽期
未慙寂寞陶彭澤更把黄花盡一巵

　　鳳凰臺

　　鳳皇一舉周八極金陵猶有鳳皇臺萬年龍虎自盤踞
此日鳳皇須復來隴西太白已無跡江左夷吾真有才
登高送客多古意長歌慷慨共持杯

　　秦淮對月


　　大江流月浩漫漫一鶴南飛尚未安素練秋垂銀漢濶
神珠夜吐貝宫寒胡雛觱栗霜中起商婦琵琶水上彈
惆悵故人千里隔小樓十二獨凭欄

　　送吕元振歸四明

　　千里東歸訪故園春深滿目野花繁山横鳥道如龍轉
水落蛟門尚虎蹲賀老風流誰復繼舒公氣節更須論
故人為謝崔文學何日聽詩酒一尊

　　乙卯清明日偕馬新仲李守中劉志逺遊聚寳

山過泐季潭長老三塔院飲於志逺宅

　　城南看花花正開清明微雨灑塵埃路從周處臺前過
山轉曹彬廟下來墮地遊絲輕復起近人嬌燕去仍回
高歌擊節狂歡賞共盡三春酒一杯

　　次韻夏士文

　　故人不見十年餘長憶故人看舊書直從渠象山頭至
相過鳳皇城裏居白雪翻匙共野飯銀刀出網分河魚
從來陶令苦迂僻只擬東臯歸荷鋤


　　題王顯宗廵歴圗

　　六月霜威見直臣繡衣玉斧大同廵山分駝春高中土
路折羊腸恐逺人今日邉戎應辟馬從來漢使獨埋輪
白頭校字慙年少為客京華又一春

　　分教中都

　　中都學舎今百區聲教逺及萬方初新羅百濟亦遣子
期門羽林皆讀書一時復見制作盛四境已安攻戰餘
老夫竊禄愧無補惟解區區校魯魚


　　苦雨淮水泛溢往來不通緬懷南京故人劉子
憲

　　寒猶挾纊思南國老更看書坐北窗白雨三時如倒海
黄流一夜盡成江榴花支子開無數鸂鶒鸕鶿下作䨇
天上故人何日見劒心詩思未能降

　　次韻方文敏秋興五首

　　地拱皇陵松柏深君王法駕幾時臨漢宫甘露曾聞昔
周室豐年豈自今太史已刪金匱録詞臣應製鳳䑓吟

憶陪仙仗千官入春日新鶯在柳隂

　　一日龍飛濠泗間槖駝牛馬走闐顔已來肅慎通滄海
更却呼韓閉玉闗使者旌旗分道出将軍部曲凱歌還
白頭野老知何事紫氣常瞻萬嵗山

　　天限長江雪浪浮臨江百尺起朱樓春風秋月歸新恨
楚水吳山憶舊遊已沃腥臊無朔漠從來壯麗有西州
萬年大業如磐石四海諸侯盡綴旈

　　錦城春色醉芙蓉甲第樓䑓有幾重萬里黄河遥北注

一丸函谷小東封生常客寄悲工部老托官聨忝辟雍
始信童謡應千古浮邱一馬化為龍

　　西湖一雨始知秋水碧山明散客愁何日仙人留白石
當時宋祖戰清流銀河接地西南界玉氣通天日夜浮
懐古登高無限意暮雲千里重回頭

　　丙辰元日時在鳳陽趙穆仲方文敏王繼逺枉
騎相過

　　今年元日漢鍾離著處簫鼓太平時老夫畏酒復多病

好客到門能説詩春前春後雪纔見水北水南花更遲
却憶華堂高㑹處玉盤纎手送青絲

　　題洪大隐傳後

　　黄冠野服共逍遥七十何曽諳市朝傾國楚妃端不嫁
入山商皓若為招田中雲實收䨇玉樹底風聲厭一瓢
化鶴却歸遼海路上林無處問漁樵

　　賦晚菊黄白二本

　　引蜂勾蜨過紅墻千葉新花只道妝仙質曉勻胡粉白

御袍秋染鬰金黄東家欲鬪西家艶十日元同九日香
可笑當時彭澤令清如楚客在瀟湘

　　秋日漫興

　　青楓葉赤雨新霜倦客栖栖自一方已愧公孫疎學術
浪傳司馬擅文章天寒老驥愁長路日落孤鴻沒大荒
何日兩山陪野叟一談一笑共相忘

　　次韻楊秉哲録事見寄二首

　　堯封北盡薊門寛執㦸楊郎喜調官幕下賦詩諸客避

馬前射雁一軍歡人材今日收孫楚相業從來許謝安
無限江南好山色他年歸約老夫看

　　一曲西湖罨畫間花時載酒正紅顔鄒枚上客團車葢
燕趙佳人結佩環甲第樓臺分處處南朝事業尚班班
傷心可得重行樂空愧沙鷗白鷺閒

　　病中寄方文敏

　　一秋已過春復回柳條梅蕚定相催淮南病客惟高卧
雪後故人今不來詩巻暮年愁總廢燭花清夜喜還開

東軒風月與誰賞新酒䨇行琥珀杯

　　早春寄黄仲真

　　樂全先生七十餘樂全堂深花事初山中酒熟試留客
竹裏日高時讀書黄冠野服真自稱赤車駟馬今何如
相知還有恵施在適意共觀濠上魚

　　鳳陽晚春

　　愁聞杜宇還催客老向鍾離又過春洞隔水簾迷絶境
山名雲母憶仙人牛羊自放空邨晚燕雀交飛甲第新

載酒看花同一適百年蝴蝶夢中身

　　送馬伯溫之廣西

　　樓船椎鼓發江中昨夜檣烏喜北風可惜春歸還送客
何知别後已成翁浮天雪浪三湘濶到海雲山百粤通
有子漢陽專簿領一緘千里託飛鴻

　　送王用中歸金陵以有親迎之期因并及之且
戒其進學

　　王生别我向長干門第從來盡達官水落𤓰洲初雁到

山圍建業尚龍蟠秋風客路嘶驄馬月夜仙壇㑹彩鸞
金印虎符來未晚莫忘重把舊書看

　　賦西山爽氣亭二首

　　屋外雲山走海濤商歌扣角氣猶豪把琴有客尋陶令
拄笏何人記馬曹生厭市聲從地僻老増詩興敵秋高
九峰三泖何如此金谷池臺半野蒿

　　朝朝攬翠一凭闌田里從教嬾不冠夢破喜聞秋雨霽
神清疑對雪峰寒霓裳琴曲傳三疊石鼎車聲出九盤

南北馳驅亦何事西方塵土沒征鞍

　　送王以寧歸建徳并柬魯道原

　　睦州城郭風煙外亂後衣冠喜尚存山倒半江雲氣合
灘回七里浪聲喧讀書才子初還舎買酒鄰翁盡到門
相見魯公勞問信春秋何日試重論

　　方文敏恵二白瓶及新茶土鐵

　　建溪春茶風露潔赤城海錯波濤腥老夫不費百金字
逺道忽來䨇玉瓶古井汲泉動夜月高堂酌酒呼張星

江瑶荔支亦可並既醉高歌誰與聽

　　聽松樓

　　忽從何處聞蕭瑟樓外長松一萬栽隔屋嘯歌聲自和
滿山風雨夢初回華陽真逸元同趣太白仙人信有才
貴客焉能辨天籟哀絲豪竹送蓮杯

　　留别陳敬夫

　　天低海上山如黛雪盡淮南柳未黄浩蕩春光還自好
飛騰暮景為誰忙膏車秣馬歸應急把酒論詩樂未央

明發匆匆又南北有書時託塞鴻將

　　寄燕府録事楊秉哲兼簡新民藴徳二紀善

　　西蜀揚雄苦著書相逢長憶武林初盧前王後名非忝
楚尾吳頭跡更踈花柳春連朱邸静星河夜落大江虛
已知老病慙英俊且復從容好曳裾

　　題梅軒

　　枝南枝北花無數夢在羅浮海上村白雪已空天下色
黄昏曾返月中魂水仙樊子宜相近瘴雨蠻風定幾畨

今日賦詩須我輩何人東閣與重論

　　洪武六年五月初一日早朝奉天殿時西域國
師來朝蓋前代所未有也目擊盛事因賦

　　中天宫闕絢琉瓈五丈高懸日月旗天子萬年當玉座
國師五月拜丹墀御爐不斷龍涎噴宫扇初交雉尾移
江海小臣陪百辟白頭今日覩朝儀

　　殳山隐居夏日

　　病客從教嬾出邨兩山一月雨昏昏野花作雪都辭樹

溪水如雲忽到門無復元戎喧鼓吹試從田父牧雞豚
來青處士時相過猶是平原舊子孫






　　清江詩集巻八

