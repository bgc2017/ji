







　　欽定四庫全書

　　清江文集巻二十五　　　　明　貝瓊　撰

　　中都藳

　　歸耕處記

　　吳大姓謝伯禮氏繇雲間徙臨淮之東園築室若干楹
題曰歸耕處志其出而復歸而所歸非一故以處言之
云初余遊九峯三泖間嘗愛其俗務本而好學故無不
耕之民無不食之地而諸謝雄葢一邑比古之秦陽時

伯禮自松江别駕歸亦耦田夫野老於隴上不以爲恥
焉葢耕而仕也進而行吾道仕而耕也退而求吾志出
處一致也元季之變大發州郡丁操兵以從征伐逺近
騷然雖欲耕而不可得者非獨三呉爲然已今天子受
命削平宇内卒復於伍民復於廬農復於田工復於肆
皆歸之道也乃越在二千里外積十年之久出入東園
不啻九峯三泖時遂將老焉出而歸歸而耕又奚局於
一方也一日㑹於中都屬記於余且言向之功而爵者

不得田吾田爵而醢者不得田吾田獲田吾田而不失
爲農者五十年固無功而爵之榮幸而免於爵而醢之
禍天之厚於吾者多矣輟耕之頃談話東阡西陌之上
以爲鹿門之龎徳公柴桑之陶靖節庶幾尚友於千載
歟或者方病其勞苦而祁寒暑雨之弗堪也舍耒耜去
南畆汲汲焉營斗筲之禄摩肩疊跡於朝曽不監其得
失宜乎長往不來者所以深詆之則爲吾東園之歸者
幾何人也嵗既登矣吾亦可休矣於是釀酒擊鮮合族

人父老酌以相勞酒酣輒起而爲歌歌曰有田膴膴於
淮之滸既畬既播復膏以雨我稼之芄芄兮使無食於
螽兮於以樂嵗之屢豐兮衆皆擊器和之其樂爲何如
哉余聞而壯之雖未能遂其歸如伯禮喜見若人於千
起萬滅中可謂爲農之久知農之深而超然獨髙已姑
序其事并録其言爲歸耕處記

　　屺思軒記

　　余之分教中都也詔選國子生十人副之行而首選永

嘉王廷采焉廷采母卒久矣一日讀詩至魏風陟岵之
二章曰陟彼屺兮瞻望母兮爲之&KR1008;然泣下曰吾又何
望乎雖然人之於親至死不窮乃以思名其室而上加
屺者義繫於屺也義繫於屺而其思有二余從而論之
夫父子兄弟處乎一室其入也相守其出也相從豈非
天下之至樂而一旦有事於四方自燕而南自越而北
跋履山川之險䝉犯風露之久其有不思者乎此離而
思也離而思者猶望其歸而不至於長思也或不幸而

有故焉則又何如邪此没而思也没而思者終其身而
已矣廷采之於母没而思者也莫親於父母惡忍忘於
既没哉惟其生甫十月而鞠於姑宜不知有母也及長
而好學其季父子之宜不知有父也年幾三十而始克
復正且以喪母之爲悲其心同乎陟屺之孝子而事則
不倫矣陟屺之孝子見於詩者自父而母自母而兄又
設爲父母之辭欲其無已無寐雖思而不過於傷也若
廷采者以其有父焉吾尚及事之而不及見吾母矣吾

寧不悲乎於是掇取二章以表其志思尤切於陟屺之
時也嗚呼風氣日漓教化不行朝死而夕忘之者汨其
天而不復曽弗若鳥獸之有知矣余幸見若人於所不
得見故因其出於一本而不可已者反覆爲之説如此
非以其多乎道之爲異也抑豈以是爲多乎道哉觀者
尚興起於孝使不淪於薄余因有錫類之望矣於是乎
書

　　來鷗亭記


　　震澤而下其水滙於華亭爲三泖民多環泖而居有姚
宗文氏結亭一所以據其勝下俯平波萬頃而白鷗千
百爲羣題曰來鷗亭繪而爲圖述而爲文者亦既侈矣
復求記於余余觀飛動之族不一而鳳爲鳥之靈者也
鶴爲鳥之仙者也鷗爲鳥之閒者也鳳一出千嵗其來
以徳鶴一飛萬里其來以類若鷗者無鳳之文采無鶴
之音聲出没波濤之中下上洲渚之間未始爲人之所
畜人亦弗之畜焉惟江海之士日從之遊以其無心也

不然則不來已大抵天下之物以無心而相感天下之
事以無心而相成海翁之鷗不足言者必若宋之魏公
韓忠獻歟海翁無爵禄之慕無聲譽之求而狎鷗於渺
茫者宜也公歴事三朝出受經畧之寄入居匡輔之職
前後五十餘年至陶萬物於太和措宗社於盤石雖古
皋陶稷契無以過之顧以狎鷗爲號又豈矯情而誣俗
邪葢其巻舒進退舉任於道非有一毫與乎其間所以
樹大功定大事皆出於無心而已使如患得患失之徒

挾數以爲能矜功而自許惡知鷗之可狎也哉此吾髙
魏公之爲人不翅海翁忘爵禄聲譽之累而與鷗相忘
者鷗寧没而不爲之來乎今宗文閟而不試放於閒適
亦有鷗之逸者其爲海翁爲名臣魏公未可知也燕坐
之頃四顧無雲九山前起遥見雪影翩翩來於空青之
外悠然自適殆非海翁之所知已余將老而東歸道出
雲間艤舟亭下尚當尋盟於未寒云

　　來徳堂記


　　平陽林與直既葬其大父文卿於縣治南九十里之茅
竹里築亭若干楹於墓側嵗時既祭而燕合族人於此
焉間請名於余按其先世爲泉南人在唐有福唐尉攢
母死廬墓致白鶴甘露之應事聞詔立二闕於墓前號
闕下林氏五季之亂舉宗七人徙平陽而散居焉四溪
其一也由四溪而下嶺又析爲二族居嶺門者有宋參
議公某則與直之始祖也參議公之後爲大諫公某大
諫公之後有知道州望之望之生太玉元初爲建寧教

授歴官至建徳推官而文卿則太玉之季子重然諾寡
言笑以與時义牙不仕而隱工鼓琴暇則抱琴往長林
曲水間作秋鴻操一曲觀者以爲神仙中人年六十有
五終與直之少也其父彦暉出遊呉越故常依之以居
而朝夕有戒出入有節既長從師講學通春秋大經洪
武八年至京師補國子生遂升上舍皆文卿之教也志
曰百嵗之計來之以徳攷其前後而知善於計者請以
來徳名之乃進而告曰東南之強宗大姓位非不尊而

畜非不厚也或三四傳而覆而近者一再傳而已其能
綿延五六百年歴十有餘世者豈非繫於人物歟譬之
場師之木尺寸而長至於參天蔽日豈一朝夕之所致
哉其風雷之所排霜雪之所虐吾不知其幾矣惟封之
固而溉之勤其本既強而不爲摧敗偃仆如此君子之
於徳也亦若是焉存於方寸之中而施之天下之廣積
於數百年之久而發於一旦之間視彼區區祈天而不
獲則怨天責人而不報則尤人何異不賈而求贏不稼

而求獲者哉若福唐至大諫公而始大大諫至道州而
益顯文卿又能不廢前人之徳而及乎與直故知向之
有位者不能世其官厚畜者不能享其利而積徳之效
出於理之必然焉可誣也則後百嵗而爲計者又在彦
暉之父子益厚其積亦若爾祖爾父焉人物之盛當不
止於此而林氏之福徳其來烏有涯也哉既名其堂復
爲記以勗之

　　巢居記


　　隠者巢居子築室城東門外廣容一席客至輒促膝而
坐且夸與客曰鳥巢於木而吾之室實類之其下平而
不甃其葢朴而不斵疎之以來清風密之以禦天雨前
有玉山旁紆大川挹朝光於東隅納星月於夜牕此吾
之所居奚翅一巢也於是而偃休於是而嘯歌泰然自
足不知其爲陋也復仰而思之彼富貴家崇墉屹屹焉
廣厦渠渠焉其與吾之巢又何大相什百邪且厚積以
爲冦之招外楗而爲鬼之瞰曽弗若吾爲巢之固而安

也客乃囅爾而笑曰彼徇於物者也子亦未能忘乎物
也子以其奢爲病惡知不以吾之陋爲病歟子以其陋
爲樂烏知不以彼之奢爲樂歟其趣既殊而是非蠭起
曷若忘彼此而一之也忘彼此而一之則孰爲巢也孰
爲非巢也渾渾乎太古之天熙熙乎太古之人也子以
爲何如遂起而謝曰吾之所未及也請書爲記巢居子
者番陽周克復氏客爲檇李貝瓊也

　　翠屏軒記


　　睦大族葉明逺氏居夀昌之茗塘羣山旁圍一水中亘
而東北一山却立千仞者曰屏風山乃築室其下爲遊
息之所題曰翠屏嘗命其季國子生焱求余爲之記未
暇復也及余來中都焱亦與諸生奉㫖分教州縣之子
弟遂至臨淮復申其請焉則爲之説曰山之類屏者非
一若二華之在關右羅浮九嶷之在湖外赤城天姥四
明雁蕩之在海隅連峯沓嶂上接霄漢然皆不以屏目
之惟九江匡廬則有屏風九疊與夀昌之山亦名屏風

焉彼固不可概以一物者或斷或連或起或伏有上鋭
如劒㦸之列者有突怒如蛟龍屈盤者有效竒獻秀如
青蓮萬朶鳳飛而獸舞者又可專以屏言之乎惟屏風
九疊出於千巖萬壑間與香爐五老相參其曲折之狀
可想已夀昌之屏風山閟於僻壤雖不得爭雄匡廬而
遊人寓公亦無至而玩之發於文辭以表其靈異豈非
造物者將待其人也乎大抵天下之竒觀未必專於一
方二華羅浮九嶷赤城天姥四明雁蕩之外其扶輿蜿

蟺之所鍾者烏可限乎南北邪茍得其趣於煙雲吐納
之時春嵐秋色之變猿鼯禽鳥之情卉木葩豔之發固
不待窮周王之轍跡道秦隴上天台浮瀟湘洞庭而覽
其勝則翠屏不異匡廬之九疊已吾何爲之左右焉然
明逺父子托於林壑之久宜其出入上下饜見飫聞而
且好之不已傳曰仁者樂山斯可謂之仁矣柳子記馬
退山之亭有曰以碧山爲屏風昭其儉也則其儉亦可
知矣雖然君子之於物豈徒爲耳目之患哉焱嘗講易

於家而求聖人畫卦假象之意抑觀地中有山之象則
知襃多益寡稱物平施之道乎觀天在山中之象則知
多識前言往行以畜其徳乎至如虛以受人懲忿窒欲
何莫不取乎山澤也由是而進學焉將與翠屏拔於丘
垤之卑而山亦因之益勝視境中所謂錦峯繡嶺者何
如邪余老而縻於官未得如明逺放浪物外一登翠屏
之顛招安期挹盧敖而徒彷彿其寸碧於天際慨然遐
思而已尚懼辱於山靈而勒移謝客也於是乎書


　　風木亭記

　　國子生平陽董瑨蚤孤既葬父伯髙築亭於墓左題之
曰風木取韓詩外傳記皋魚之語云初伯髙撫瑨甚勤
而教之有法時年甫十二猶未知也既長而有知思報
無窮之徳而抱無窮之戚矣此亭之所以作因求記其
所謂風木者久未復也洪武八年春余分教中都復與
瑨俱且申其請乃爲之説曰木之性恒撓於風子之心
恒奪於天此古今之所悲而臯魚至於哭而死也然余

不足於魚焉漢毛義捧檄而喜義豈喜得一州縣哉葢
爲親屈也茍知爲親屈則不暇於擇禄而魚去親之久
事主之難既困而歸自稱其失有三又何及邪孔子門
人聞而歸者三十餘人則以魚激之且懲其過也雖然
莫尊於親莫大於養親顧菽水之薄或缺於前而三牲
之具不必享於後所謂事有不可全人有不可強者風
木之感爲何如邪非特一魚而已今瑨志同於魚而無
其三失惟以死而厚於祭也孰與生而養之薄死而致

其哀也孰與生而樂之深故假其言表吾之思耳嵗時
展敬墓下登斯亭也俯金洲而仰靈鷲徘徊四顧又安
得起吾親於九京歟此尤足閔之也嗚呼彼一時富貴
者居有華構出有輿馬饜梁肉而襲綺紈者皆不肖之
子弟曽弗悼其親於既没不及事之爲戚如瑨者此又
魚之罪人而世亦莫之怪已豈不重有所感夫

　　居易齋記

　　學必志於君子而君子之事居易而已吾未暇極論古

今之人始舉其所可知者捉襟而肘見納履而後缺非
曽氏之居易乎後車數十乗從者數百人非孟氏之居
易乎彼二子者烏知貧賤之爲約富貴之爲泰也處約
必餒而不知其爲約則約而泰矣處泰必盈而不知其
爲泰則泰亦何愈於約哉分定故也而世之常人苦其
貧賤而欲去之則不能安吾之分矣終亦莫之去也羨
其富貴而欲求之則將踰彼之分矣終亦莫之得也鮮
知居易之爲事而爲君子之所爲者然亦不可責其爲

君子也三衢魯濬文氏乃及於此葢亦千百而十一歟
一室蕭然日讀書其中而無一毫外慕意余固嘉之且
求爲之記故告之如此抑求之中庸子思既言居易行
險爲君子小人之辨矣復引孔子之説曰射有似乎君
子失諸正鵠反求諸其身葢必由是而進焉不然吾恐
未免於苦貧賤而羨富貴姑假之以文其怨悔而於自
反之功未至也茍知自反則無往而非居易矧是區區
者邪濬文尚勗之


　　瓜田小隱記

　　昔東陵侯邵平當秦既亡遂去之青門老於種瓜吾嘗
論髙帝入關初秦人迎而降者已知有漢而不知有秦
矣至天下大定則相率爲臣如張蒼之徒亦何怪哉平
獨不忍背君而汙其身去東陵之封如脱屣而甘心瓜
田之中是知有秦而不知有漢也宜歴千百世之久風
節凛然與西山餓夫同一髙已談者且以前之侯也其
富貴如此後之種瓜也其貧賤又如此爲平一身之榮

辱得喪惡知平者乎雲間邵子振氏平之後也徙居臨
淮之東屯扁其所曰瓜田小隱豈其風流猶有存者歟
余與子振爲師友故知之爲詳邵氏自翠巖至於雪溪
自雪溪至於浦雲而及子振之父篔谷一門四世其盛
何如邪及運革事殊破萬金之産乃従農夫於隴畆可
謂有平之氣象固知貴賤無恒猶天之寒暑不足爲吾
之戚欣而㤗然自足歟是可嘉也故爲之記

　　慎獨齋記


　　昔人有鼓琴者坐客聞而去之以琴有殺聲也時見螳
鼓臂搏蟬其心一動使純古淡泊忽變爲殺伐而人已
知之則雖至密之地可以欺人乎人不可欺由吾之情
有不可隱也或者肆其巧詐欲欺天下之人以爲不吾
知也豈不悖哉是亦昧於君子慎獨之戒矣嗚呼日月
之明未有過於獨者故君子恒察乎方起未形之機儼
乎若神明之臨也凜乎若師傅之在前也其慎之如此
惟求之於不欺而已余之鹵莽滅裂何足以及此而國

子生建徳王以寧氏顔其讀書之所曰慎獨數求余爲
記因舉所聞而論之抑朱子示學者體道之功莫切於
慎獨及其告君也復巻巻進其説焉誠以應事接物本
乎一心使公私邪正交戰於中互爲勝負則施之家國
天下必有不得其當者惡可忽於不見不聞而弗之察
歟曽子子思以是相傳而發於先儒者亦既詳矣竊閔
夫僅知用力者不勇其朝暮之爲不善者人雖知而無
忌矧望其能慎於所不知乎此余所以益歎世道之衰

心術之壞而嘉以寧知爲學之要也以寧茍於獨而慎
之善吾守而不失惡吾制而不行庶無一事之不慎所
至又可量哉尚以余言勗之繫之以詩曰

　　吾處暗室若謂無人人雖不知敢忘事天至隱而見至
微而著奚翅十手神明是懼惟操則存惟舍則亡奚翅
六馬奔逸是防所以君子察其所發茍不自欺善惡攸
決嗟以寧氏必慎於斯仁義之充實繇是基我作我詩
匪僞之飾朝夕監之尚勗無斁


　　桃花流水記

　　桃花流水非出武陵之桃源者國子博士㑹稽錢公子
予築室蟠龍山下有水盤囘曲折遂以其地擬之桃源
也按桃源爲天壤間絶境宜髙人韻士聞而慕之今桃
源州桃川宫南一里是也實武陵八景之一陶淵明記
葢特指秦人避地居此不與世通後好事者輒言其爲
神仙詩人從而附㑹之豈不怪哉然自秦以降更王迭
伯攻戰不息天下之人不死於兵則死於賦者十六七

而山谷之中老子長孫至歴六百年之久理亂不及於
耳榮辱不加於身以神仙目之亦非過矣及晋太原中
漁者既至而出其道卒莫之塞則人民始病而風土亦
壞今且同於他境長荆棘而伏狐兔惡有昔之種桃者
乎或能自逺於城郭囂埃之外如王維之輞川李白之
匡山杜甫之錦江孰非桃源之勝而白之見於詩者亦
有桃花流水之語奚必桃源之爲桃源也子予之意殆
與此同已當其暇時徘徊水曲或坐石而釣或倚樹而

歌其景無窮其趣亦無窮也則以林壑未有過於桃源
而桃源不待往求而在是矣彼汲汲於貨利之途而棲
棲於權勢之門者烏足以知其超然物外爲髙邪初子
予在京師時常屬余記之余因告曰公由布衣徴爲國
子助教方朝而入暮而出未宜戀寛閒寂寞之濱也姑
俟其歸越四年爲洪武十年乃獲請老於朝而桃花流
水果爲其所私矣不可以不復者故書其説以寄之異
時將躡屩而往候公香爐玉筍云









　　清江文集巻二十五

