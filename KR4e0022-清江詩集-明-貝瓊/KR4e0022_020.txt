







　　欽定四庫全書

　　清江文集巻十　　　　　　明　貝瓊　撰

　　兩峰集

　　春暉堂記

　　余讀孟東野慈母吟未嘗不三復其辭為之慨然流涕
也嗚呼論徳莫大於父母故蓼莪之詩曰欲報之徳昊
天罔極是以父母同乎天矣東野又以慈母之厚同乎
四時之春焉自寸草之微觀之氷雪之沍天風之烈莫

不凋落腐敗如萬馬蹂躪無一存者及氣之閉者既通
而物之殺者復蘇則萋萋菶菶其生自有不可遏者當
是時充塞六合之大一春暉耳而慈母之徳似之拊我
畜我長我育我顧我復我出入腹我豈特壯而有事四
方而憂其行之久哉此人子之春暉不可以不報者不
報不子也然亦不知其所以報也何者其所施者無窮
故其報也無窮五鼎之適口惡足以為養八音之恱心
惡足以為樂乎或敓於事而不得報焉於是即一衣而

有春暉之感如東野者至形之於詩歟然蓼莪之詩人
兼言父母而東野専以母言者豈以父母之愛雖同而
慈母為尤甚或者其母獨存故不及於父也且自比於
寸草者亦匪莪伊蒿之意傷其不為天下之美材耳余
蚤不天獨與母居貧無以為業二十餘汲汲東西南北
以營衣食不及朝夕在其左右既老又不能行道於上
身顯而名立以為親榮徒貽其憂而莫報其徳固有愧
於春暉也多矣岳君東伯者名臣之子孫也折節讀書

以明經選於有司未上浙江行省丞相達識帖木兒板
授傳貽書院山長其母春秋已高而康寧無恙遂以春
暉名其所居之堂且求余為之記余知其與東野之所
感者今昔不移而克報人之所不得報非若余之徒懐
區區之心如寸草者惡得不重有所愧乎噫孝子不匱
永錫爾類將見天下之人觀東伯名堂之義有以感其
同然之心而思報春暉者非一余豈一書而已哉

　　清隠堂記


　　紫微為海昌第一峯而廣福寺者實據紫微之勝宋慶
歴間慧悟大師之所建也距今四百年矣慧悟之徒因
公度地寺之東北剪茅築室題之曰宧軒後禮公又築
清隠堂於宧軒之北為燕坐之所繼禮公而興者未暇
詳其人而在元季則有進菴先公起山興公春山勝公
珤山珎公大銘鑒公明逺㫤公源委相承皆一時之傑
然者也時清隠多歴年所棟摧瓦腐不支風雨勝公圖
撤而新之首發私幣以倡其徒經始於至正十有二年

五月落成於是年八月并葺堂之東西兩掖其制視前
為加廣焉又以其羡造用器備嵗時之設無俟假於人
矣十三年鑒公没越明年珎公繼没而興公嘯詠不事
事庶務悉倚之勝公十八年先公復没則耆老凋落過
半勝公亦孤立而無助矣矧嵗入不給賦斂日煩於是
内營外應凡十有五年雖震撼擊撞盤錯紛糾處之卓
然不見䟦㚄之患奚啻砥柱屹立波濤中衆恃之以為
安也今春秋已六十因命明逺代掌其事即退而休於

清隠焉每一食之頃輒懇懇為言自少至老執勞不倦及
兵交境内學佛之徒散於四方而守是區區不去者懼
負先公之所託且欲遇變而益厲耳我後人其念之哉
其念之哉明逺既服其訓且求余記其本末之詳俾來
者知其所積非一世所成非一人觸於目而警於心也
余乃為之歎曰天下之事必有所基以開其後必有所
述以成乎前而代之忽堂構之寄者抑何衆也近而吳
越之區自五山之盛至於山臺野色炳焉金碧之交煥

者忽已走狐兔而翔鴟鳶而一堂之小巋然如靈光獨
存豈非善述之大效為能圖前人之所難者與大雄氏
以天地為幻若無待彼為損益而先後之樹立如此亦
教之所關也嗚呼廢興存亡相尋於無窮猶寒暑夜旦
之必然實繫於天而不繫於人也然天不可必也其可
必者人而已故盡人道以聽天可也責諸天而遺乎人
不可也是昔之繼進菴者在春山而今之繼春山者又
豈不在於明逺耶將見慧悟之傳久而愈熾已故為書

其說使揭諸壁且不特以朂明逺異時之後明逺者其
亦鑒於兹乎明逺年甚少深於教乘至若讀書鼓琴工
五七言詩皆其緒餘云洪武四年龍集辛亥夏五月初
吉檇李海鶴生貝瓊在殳山草堂寫

　　半間雲記

　　海昌廣福寺之逵上人者鑿崖構屋高出飛鳥顔之曰
半間雲且徵余為之記余乃詰之曰雲之狀何如也上
人曰當清秋時天將雨初氤氳上升如蒸饙既而被覆

岡巒又如玉女曝衣不見逺近及天風引之入吾室中
泛窗户撲帷幔排之而不能去攬之而不能執皜然如
犯大雪山行覺有清氣淒淒逼人如泳秋濤中前開而
隨合莫測其涯際也始吾甚厭之然一榻之外舉非吾
有吾特寓焉而已矣雲之止耶吾不以為窘雲之去耶吾
不以為泰中分吾室而居之夫豈不可乎復徐而思之
逹官巨姓築第綿里屹乎山迴翼乎鳥舉雖欲一與雲
接而雲且不至焉不過畜聲技藏寳玉所以瞽目而簧

耳者朝暮交於左右及元季兵變又皆敓於武夫悍將
汚於宿隼飼馬之所雖惡之若仇而卒莫敢訶奚若雲
之在吾前也今一室之小幸而不為聲伎之居寶玉之
府也又幸而不為武夫悍將之所敓也為吾與者特雲
耳故吾之視雲不啻故人嘉客相忘相狎惡知其孰主
孰賓也哉先生試終言之余應之曰上人知雲之勝彼
其論高矣猶泥於有跡未能㑹物我而一之也未能㑹
物我而一之則亦同室而胡越耳嗚呼雲無心也吾亦

無心也以無心相遭則吾之為雲耶雲之為吾耶其飛
揚下上而彌乎六合其巻而斂乎至宻孰得而囿之耶
然非上人之造於道不足以及此已上人曰善遂書而
為記洪武四年嵗在辛亥夏五月既望檇李貝瓊在清
江一曲寫

　　西翠樓記

　　海昌郭子振氏葺居地之西偏小樓一所顏之曰西翠
一時魁人碩士賦詠者多矣乃馳价求余為之記余觀

岸海之山自鳯皇百丈而下皆卑不可見距邑西百里
為吳興其七十二弁連延若海濤起伏湖上者舉在闌
楯之外此闕於東而拱於西也然西不止於是焉摭其
大者槩之匡廬為九江之奇觀又放乎西則嶽之太華
嶄然特起與天一色其翠當百於弁也又放乎西其去
中國絶逺者則峨眉雪嶺其翠奄乎巴蜀吾不知其幾
千萬里極於崑崙之墟所謂天柱者益峻而廣其翠奄
乎康居大夏吾又不知其幾千萬里也大抵極西多山

自開闢而勢已然故雄秀之所在禹載不得而至姬轍
不得而窮近即七十二弁之翠其所不及者皆可按圖
而歴攷之歟蓋人之器非可限也觀夫四境之勝莫過
弁之在西矧觀夫匡廬太華乎觀夫峨眉雪嶺與崑崙
乎雖然山之小大萬有不齊而真賞之㑹於心則一耳
當夫積雨初霽海日東出於是挹爽氣於拄頰之頃天
空無雲倦翼盡歸於是賓素月於尊俎之間則其寄興
之高為何如哉視彼屑屑焉溺於聲色狗馬珠玉錦繡

者抑己陋矣子振尚覽山之翠蓄而為徳則厚重而不
遷發而為文則峻絶而不可踰斯反諸身者卓然有所
樹立是亦崑華之㧞乎衆山豈小夫孺子所得而企耶
余固有以望之非直為一樓狀其勝而已也故不辭而
記之子振世業醫其先由汴徙南至祖君玉公蓄善藥
以應人之求往往不責其直而起人於阽死俞公伯貞
為書種徳二字掲於堂及子文伯文叔克紹其傳而子
振蓋文伯之子也有祖風尤工鍼砭為時所推云


　　處静軒記

　　檇李張克成氏早從沙門珩公伯琚於報忠以究大雄
氏之法乃闢燕坐之室題曰處靜馳書質於余而請記
焉余儒者也道不同不相為謀言之無乃悖乎辭不獲
則復之曰人以一粟寓乎天地而百嵗之中役役焉惟
物之徇喜怒哀樂所以相感相仇者奚啻宼之乘隙交
至禦於東而生於西茍無道以處之其不至於顛倒錯
亂眩瞀迷惑者亦寡矣傳有之曰靜而后能安蓋靜則

一一則已勝於物物不足以動之不靜則貳貳則物勝於
己恒為所誘而俱往焉是知外物不待絶也唯處靜以
御之且學佛者亦然特以外物為外而惡其累己不擇
義利一切欲絶而去之且必塞其聞見無思無為使同
乎槁木死灰豈不過哉鏡之空也物至而鑒不能使之
不鑒也鑒萬物而不為物昏也心之靈也事至而應不
能使之不應也應萬事而不為事撓也君子之學如此
而已彼亦不通於道而分内外為二本與昔明道先生

嘗告張子以性無内外之說與其是内而非外曷若内
外之兩忘也程子之言可謂精矣惜乎學者不知攷徒
恱荒唐怪誕以為高殆將絶聖棄智然後謂之靜又烏
知靜必有覺初非一於靜耶克成求定於至靜其與徇
物之徒相去萬萬余懼其不察於是故舉所聞而盡告
之若處靜之要則在於誠與敬耳由是而進將見所謂
定者不以動靜而定異日尚有以徵之矣洪武五年嵗
在壬子冬十月既望貝瓊記


　　來青堂記

　　秀之隱君子陸景逺氏家於殳史兩山之下以來青顏
其堂取宋王文公詩語也謁余文以記之余惟邑居者
恒病於湫隘雖極天下之雄秀如天台鴈宕不得覽寸
碧於江雲海雨之外而景逺據地之清曠不為崇墉所
限飲食起居與山相接可以寓吾目而快乎心奚必天
台鴈宕哉蓋真賞之所在不以一簣為卑九重為高則
天台鴈宕不廣於殳史兩山而殳史兩山亦齊乎天台

鴈宕之雄秀其真賞一也於是坐挹空翠於几席若賓
主然而雪霽之晨雲歸之夕尤宜也於以讀書於以鼓
琴或命客傾壺分曹對弈殆無邑居之囂不知文公之
在金陵與是何如耶故嘗論之文公之文章氣節表於
一時又豈後人之可儗而其相神宗也雍容廟堂之上
以伊傅之業自期不得有兩山之青以為玩卒行新法
以亂天下取譏當世既罷而歸也來青之語且見於閑
居之頃豈不貽山之愧乎今景逺放浪田里三十餘年

以沮溺之志自適得喪不怵於内榮辱不加於外是無
文公之位亦無文公之誚兩山之青為吾之所専矣余
亦有好山之癖者觀秦望於越觀西山於錢唐觀洞庭
於姑蘇既老而息於兹將從之築室其旁當割山之半
青矣故記之

　　醫鏡密語序

　　按晉王惟一銅人經督脉始於齦交終於長強任脉始
於承漿終於㑹隂足太陽始於晴明終於至隂少陽始

於瞳子髎終於竅隂陽明始於頭維終於厲兌太隂始
於太白終於大包厥隂始於大敦終於期門少隂始於
湧泉終於俞府手太陽始於少澤終於聽宫少陽始於
關衝終於耳門陽明始於商羊終於迎香太隂始於少
商終於中府厥隂始於中衝終於天池少隂始於少衝
終於極泉凡三百六十有五而十二經十五絡之表裏
可攷已然一膜之間死生之判不可以易語也代之醫
者類曰背膂之强者刺人中以瀉之頭目之眩者刺風

池以補之與間使之治瘧後溪之治癎大敦之治疝三
里之治五勞視之若甚易者惡知九鍼補瀉之法不難
於迎隨提按難於察周身之穴而刺之適乎淺深歟姑
舉其凡若鳩尾一穴直中庭之下鍼入二寸五分止中
心者㝷亡中肺者三日亡中胃者七日亡中膻者一日
亡中腎者不終日亡由是推之茍不知淺深之宜輕於
用鍼鮮有不悞中而殺人者故雖極其巧豈可以人而
試吾之巧耶在皇元時竇文貞公得丘長生之傳大顯

於中朝而四方咸宗之且推其所得述標幽指迷二賦
行於世復注銅人鍼經宻語一巻未成而没其徒有蘭
溪王鏡潭及其子瑞菴者増注而成之則三百六十五
穴之分寸不可有一過不及之差淵乎微哉一日瑞菴
挾之訪余殳山求序以冠其端余讀之累日為之歎曰
嗟乎鍼為醫之一耳而書之浩繁有不可勝窮者皆非
所以為密也夫觀室而不覩其密則未造乎室適道而
不求其密則未造乎道補注宻語其用鍼之穾&KR0034;乎然

其書閟而未廣也鏡潭父子因文貞公之注復詳之於
後則所謂密語者既顯而不得閟矣學者獲從而攷之
則知其所慎而見於治人者足以冀夫十全之效而無
悞也已故不辭而書其說云

　　玉泉隠居圖序

　　玉泉山距蘭溪三十里當五峰之北嶄然青芙蕖危插
天半與金華東西相望而半山石皆雪色類瑤琨者以
其如束帶然故一名玉帶其巔有峰特起曰露峰峰之

下有泉正出曰鏡潭潭通浙江而澄澈可鑒或疑神龍
居之故又名玉泉山云山多合抱之木與夫空青丹砂
千嵗之琥珀往往得之昔舒元輿金仁山嘗隠其中非
獨神仙釋子樵夫野老之所托也在皇元時則有王氏
者為蘭溪之巨姓早從竇文貞公學九鍼補瀉法客京
師二十餘年不樂仕而南歸營於鏡潭之上自號鏡潭
先生左右樹杏千株毎花開時逺近爛然與日先霞氣
相射望之不啻董林焉其族人子弟徙而從之者錯居

其旁至數十家煙火之相連雞犬之往來熙熙皥皥有
太古之風世莫得而知也則玉泉之境因人而益勝矣
余不及識鏡潭先生獲與其子瑞菴交瑞菴屢逰三吳
間一日持隱居圖示余且將老於是因求文以志之余
受而觀之乃為之言曰天下之名山非一而玉泉其東
南之雄秀者乎若鏡潭所據峰巒林壑之美殆與終南
少室並宜逰而玩者所以長往而不來也然盧鴻李渤
皆以隱為仕之媒非若鏡潭之不仕而隠也嗚呼都高

位享厚禄豈非人之所榮而懐才不售絶物而獨處顧
效龍蛇之屈蟠松栢之槁死没没焉無稱於時又豈其
情也哉特以勢崇則必殆不若去位而圖其安利廣則
必憂不若辭禄而求其樂此考槃之碩人永矢弗過也
余恨未能超然引去相與入山讀書決泉洗藥方日汨
汨風埃中未知所屆回望丹崖翠壁邈在弱水三萬里
外而不得一至豈不貽愧於驚猿怨鶴耶姑書其說以
識余之心他日或能裹糧往候瑞菴庶不為玉泉之生

客而為山靈之所拒也夫
















　　清江文集巻十

