







　　欽定四庫全書

　　清江詩集巻六　　　　　　明　貝瓊　撰

　　五言律詩

　　臨平道中二首(附考属仁和縣)

　　落日臨平路連山盡向南水聲黄鶴寺雲氣白龍潭䘮
亂今誰在幽竒昔屢探湖邊樓閣廢高柳與天參

　　西施採蓮處所歴己皆非雁度輕隂去人衝暝色歸甲
兵隨地滿煙火隔林微頼有杯中物愁來為爾揮


　　夜坐

　　黄昏畏虎出須使戸常闗鳥雀林間噪漁樵海上還雲
深驃騎廟月照鳳凰山䘮亂吾何適飄飄獨厚顔

　　壬寅夏五月廿四日對雨

　　出門仍苦雨豈復辨朝曛白日不照地青山都入雲江
鷗元自濕杜宇豈堪聞喜有張公子相過共校文

　　題映雪齋

　　門前雪一尺苦士未能眠永夜生虛白窮年守太𤣥寒

通窗外月夢落洞中天太乙如相過青藜不用然

　　魏塘夜泊(附考嘉善縣古魏塘鎮又名武塘)

　　風帆如健馬一日過嘉興水鳥時相喚秋蚊尚可憎照
人明月近接地白河澄耿耿渾無寐中宵對玉繩

　　過竹岡(附考在松江府東七十里南濱海北抵淞江)

　　迢遞竹岡路邨墟烟火遲地從滄海盡天入大荒埀網
集知潮落舟行覺岸馳平生貪勝槩隨處一題詩

　　横港


　　南行入横港茅屋帯林邱落日猶斜照寒潮忽倒流牛
羊平野散鵝鴨小溪浮喜見平生友籬邉一繫舟

　　靈鷲十景(附考晉咸和元年西僧慧理登而嘆曰此乃中天竺靈鷲山之小嶺不知
何以飛來因樹錫結菴名曰靈隐命其峰曰飛來)

　　蓮花峰(下天竺寺西峰頂有孤石可四十圍頂上四開如千葉蓮花)

　　亂雲交霮䨴孤石竦岧嶤地識金仙隐巖看玉女朝香
爐分秀色太華竝高標恐有峩眉雪千秋尚未銷

　　龍泓洞(在天竺山靈鷲院理公巖之北吴赤烏二年葛仙翁於此得道有石洞世

傳徹浙江下通蕭山有采石乳者入洞聞波浪聲舊有人就洞南邊鑿羅漢十六尊)

　　逺通羅刹國近接梵王臺海客然犀入山人采乳回林
間無日月地底有風雷聞道蜿蜒去寒潮自往來

　　葛洪井(下天竺寺晉時葛洪嘗煉丹於此今名煉丹井)

　　洗藥源頭路通人有石門水涵青壁静雲與紫崖奔鼓
翼朝飛鳥連肱夜飲猿仙翁今不見濯足弄潺湲

　　合澗橋(飛來峰下)

　　横水東西路幽人日夜過宛宛龍赴壑隐隐鵲填河緬

想赤城路潛通滄海波逺公不送客芳草澗邊多

　　連巖棧(天竺山後)

　　危棧梯空上人行杳靄中險應踰鳥道幽已出龍宮日
月三天近風雲一逕通何時倚飛翠極目送孤鴻

　　飯狷臺(在呼猿洞)

　　猿父識猿性身與羣猿居應同支遁馬豈賦狙公狙共
息貝多樹時分香積厨黒衣今不至長嘯意何如

　　夢謝亭(在下天竺寺案謝靈運㑹稽人世不宜子息乃于錢唐杜明師寄養師是

夜夢有賢人相訪及曉乃靈運至因以名亭)

　　相傳謝康樂曽寄杜明師此客今為土何人更解詩山
空黄葉墜嵗久緑苔滋日暮高亭坐悠然動我思

　　理公巖(在天竺山靈鷲峰之左飛來峰之隂慧理冥息於此故名)

　　山僧住上方高處更蒼蒼不雨雲煙濕長春草木香削
成看小朶幽絶擬空桑謾識跏趺處白猿今已亡

　　題名塔(飛來峰頂即神尼舎利塔)

　　雁塔高千尺東南逺建標江山留過客日月記前朝鐸

受天風震梯經劫火燒四賢誰復繼千古意寥寥

　　呼猿洞(宋僧智一善嘯有哀松之韻嘗養猿於山間臨澗長嘯衆猿畢集人謂之
猿公)

　　白猿呼不至洞口白雲重澗落經霜果崖留挂月松相
傳來萬里獨嘯應千峰碧玉環猶在何人識舊踪

　　人日

　　卜宅鄰揚子登樓擬仲宣客星猶海上人日且尊前谷
鳥情偏樂林花暖欲然浩歌醒復醉何用惜中年


　　送王宗成歸越二首

　　回首蓬萊閣東西兩眺高參天秦望樹動地浙江潮事
往登臨倦時危戰伐勞應無舊鄰里夏雨盡蓬蒿

　　慘澹風塵際﨑嶇道路中榮知金馬隔老信木雞同擬
逐桃源客相尋綺里翁不須登廣固撫跡歎英雄

　　冬夜三首

　　月斜窗戸白不寝夜何長避亂多空室偷生且異方安
巢無燕雀競肉有豺狼脉脉如葵藿傾心待太陽


　　嵗月悲遊子風塵老腐儒兵交連北冀客隐向東湖草
白秦皇道天清陸瑁湖昔時遊樂處撫事一長吁

　　水濶三江地山空十月時寒花禁露變獨樹愛風欹老
大将何事漂淪幸托兹不忘憂國意展轉復成詩

　　亭林漫興四首(附考亭林鎮属華亭顧野王故居亦名顧亭林)

　　野王讀書處一曲鎻風煙客記蕭梁日僧談石晉年黄
金曾布地滄海復成田遺構丹青落回頭一惘然

　　繞屋盡流水通人無石橋地偏冬不雪江濶夜還潮但

喜逢迎簡寧辭䟦涉遥叢篁與古木風雪更蕭蕭

　　每過高僧話應寛過客情詩成天藻麗酒㵼雪香清文
度推英俊元方辱弟兄何知漂泊際懐抱一時傾

　　又出亭林道樓臺尚自疑無邊春草色不定野雲姿未
就龎公隐空懐恵逺期飄飄何所適重擬結茅茨

　　守嵗

　　守嵗西清第幽懐且自寛極慚公子意須盡老夫歡明
日王春始踈星子夜闌殷勤一杯酒到手莫辭乾


　　寓翠巖菴四首

　　已荒丹井宅近息翠巖祠老去時聽法春來且賦詩花
香蜂出戸樹密鳥争枝絶境風煙外漁人不用疑

　　彷彿東柯谷雲間雞犬聲梳頭忘日晏濯足愛江清草
徑須頻掃茅堂苦未營㩗壺慚父老亦足慰吾情

　　蓮社僧相引柴門客屢回日高人語静風逺佛香來碧
愛琅玕繞紅看躑躅開便應從此老城郭有塵埃

　　蠨蛸當戸罥科斗滿池生可惜春光去何時晚計成病

多添越思愁減發秦聲此意無人㑹芳樽且獨傾

　　三月晦日

　　野樹殘花落風荷小葉開夜遊須秉燭春在更持杯屢
閲雲霞變空驚日月催江山莫淹滯凖擬賦歸來

　　歸石門

　　不待秋風起匆匆歸石門宦遊情已薄婚嫁願猶存竹
所須開徑花時獨灌園比鄰共來往適意倒芳樽

　　晚眺


　　極目三邊静傷心萬室空斷山明落日飛藿巻回風漢
節無歸使夷歌有野童煙塵幾時息歸釣古城東

　　過王景修

　　不識滄洲路還經白石磯林深煙似織江黒雨初飛野
店多先閉漁舟獨未歸幽人宅已近薄暮扣柴扉

　　答郭宗夏

　　思君不得見起坐若為情䘮亂長南北交遊半死生家
書春未達堠火夜偏驚何日聨床語西窗聽雨聲


　　題盛子昭畵

　　石轉交流水山浮欲動雲名園鄭谷逈絶境輞川分老
樹龍初化仙人鶴不羣已臨吳道子不數李将軍

　　觀水

　　布榖邨邨急三時農務勤青山十日雨白水一溪雲即
恐崩沙坼遥知小圃分朝來看㶑灔鳬雁動成羣

　　秋涇雨後二首

　　地蟠吳㑹盡天與海門通雨洗秦山碧霜侵越樹紅居

人分絶島飛鳥度寒空極目情何限翻如入剡中

　　石潤冬猶熱江渾晚乍晴樓臺消蜃氣鼓吹入蛙聲且
伴䨇鷗逸何須駟馬榮交遊今總絶酌酒任吾生

　　甲辰元旦

　　五十今朝過談經滯海濱天隂不見日地冷未知春染
翰題新語開襟待故人宮花遍朝士那上小烏巾

　　二月十三日初度

　　知非吾已晚白首尚他鄉不入廣文館寧要太守章寛

憂應有物却老信無方謾憶兒童嵗斑衣父母傍

　　寒食

　　不知春己過一月雨聲中蒲短初侵水花殘更受風病
疑耽酒過窮覺向詩工失喜聞鶯語飛來草屋東

　　出門皆白水風雨復通宵忽似三川漲惟憂萬室漂姢
姢輕鳥下潑潑大魚跳歎息佳人阻空瞻烏鵲橋

　　為客雲間久深懐父老情江山元壯麗城郭又清明傳
燭初分火吹簫競賣餳重攜一樽酒花下試同傾


　　五月十六夜獨坐

　　大野喧豺虎深林集羽毛天空雲氣盡夜久月輪高士
卒悲秦戍兒童唱董逃此時空感慨漂泊歎吾曹

　　登雲間驛樓次李希顔韻

　　萬國干戈裏荒郊野日曛殘唐終五季炎漢亦三分戰
伐求頗牧謳歌憶舜文傷時一惆悵倚柱送孤雲

　　青林道中(附考青林今名青邨在華亭十五堡)

　　葭菼連雲暗菱荷逐水漂青林千曲轉黄浦一支遥賈

客晨衝霧舟人夜聽潮何時免行役黄髪老漁樵

　　夜泊

　　四更風露静欹枕獨無眠野濶天斜倚江清月倒懸誰
家横塞笛有客盪歸船可惜雲深處淒凉不及前

　　重過亭林

　　欲訪曽遊地樓臺半有無夕陽明鳥背秋水落龍鬚為
客今成老逢人亦暫娛夜歸衝暝色重問顧亭湖

　　戊申九日宴邵武叔䨇桂軒


　　晚香迎九日秋色勝三春驚座非無客傾城況有人且
聽歌白苧莫惜岸烏巾更覺清狂甚不知誰主賓

　　懷語溪舊業

　　不到溪南宅桃花又一春長貧疑造化已老厭風塵直
道難容世虛名只悞人扁舟即歸去吾豈戀秋蓴

　　十一月九日夜飲南山所用篔谷韻

　　水國潛鱗静風林倦翼回夜深雲掩月春逺雪封梅翦
燭清談久藏鈎急令催山僧更多意莫惜盡餘杯


　　挽溪南處士二首

　　天地消兵氣江湖隕客星羣英同日起一葉向秋零伏
勝終秦士揚雄老漢庭尚思風雨夜縱酒共忘形

　　不廢専門學猶存葢世功時危明出處道在任窮通節
士無元振諸郎有阿戎九山雲氣冷何處𦵏仙翁

　　寒夜

　　月落江天黒長風正怒號靈雞寒失次别雁暝呼曹擊
柝征人起鳴機織婦勞所思千里隔十二碧峰髙


　　已酉元旦二首

　　不改山河舊同瞻日月新百蟲未起蟄一鳥已鳴春白
髪羞明鏡烏紗製小巾吾生任貧賤擊壤學堯民

　　嵗旦屠蘇酒還從稚子先宫花元不稱野服更相便出
處寧非道窮通莫問天紅梅亦多意為我發餘妍

　　次韻邵篔谷干山夜泊(附考干山在松江平原村機山之東)

　　一水疑無路纔通艓子舟連山分秀色絶境散窮愁行
與月相逐卧看天倒流野人應不識林鳥自相求


　　暮春雜詩四首

　　世亂疲奔走空傷萬事非塞鴻還北度戎馬未南歸樂
土居人散豐年野客饑閉門風雨過一徑落紅稀

　　不見春歸路倦登江上樓五更愁聽雨三月慘如秋寂
寂紫含笑嚶嚶黄栗留無心自相惱豈識老夫憂

　　四海尚風飈千門轉寂寥傳聞收土地思見復征徭節
士心肝在将軍髀肉消何時聽野老鼔腹頌唐堯

　　汎汎江湖上悠悠宇宙中一身常有患萬化本無窮已

覺丹砂妄惟應白髪空滄浪還可濯閒伴釣魚翁

　　寄翰古清二首

　　一葦三江渡人皆識道林龍公來聽法狐女試觀心雨
散空花亂風生萬竹深我慚牽世務白髪謾盈簪

　　為客長如醉聽詩忽已醒共飡香積飯更捨劫初鈴埽
榻還看卧呼舟約再經墨龍休易㸃破壁起雷霆

　　遇妓

　　曽是梨園籍年應未破𤓰春風一枝雪别是漢宫花出

繭修眉淡蟠龍小髻斜琵琶寓幽怨流落共天涯

　　舊宅

　　甲第無人住蕭蕭風雨寒樹隂交繡戸苔色上朱欄舞
鶴猶思主鳴蛙亦為官豪華易消歇都在夢中看

　　寺居

　　堪憐小兒女相對色淒凉有客哀元亮無人候子桑水
螢飛寳地山鳥入書堂九曲溪頭路何時上小航

　　溪上


　　歇馬城邊路茅茨在眼中迢迢一水静寂寂四山空白
日西南沒青天上下通行人俱已息獨立數飛鴻

　　楊鳴鶴枉顧留宿殳山有詩相示用韻答之

　　轉蓬悲杜甫命駕愧張翰把酒忘年老聽詩坐夜闌不
趨龍尾道休上虎須灘白屋真堪樂青山且共看

　　題山隂讀書處

　　蘭亭修禊處爱爾好林泉閉户不曾出讀書渾少眠青
山秋氣早緑樹午隂圎何日期相過西陵一放船


　　辛亥春二月十日偕桑子材丁一鶴遊殳山

　　野曠天無際山青雨乍晴路從鰲背上人踏鳳毛行謖
謖松風細輝輝竹日明浩歌猶未已新曲和流鶯

　　澄林客居二首寄戴良佐沈復東

　　借屋暫移家當門亦艤槎地蒸雲觸石江漲雨崩沙盧
橘初埀顆冬青未落花老夫無一事日日醉流霞

　　髙人戴安道詞客沈休文共喜成三友何勞比五君園
荒葵自種水近竹宜分鐘鼎非吾事山中看白雲


　　題紫微山嚴上人壁(附考紫微山即硤石山属海寧)

　　雞聲催客起一枕夢初醒日射千山赤天埀四野青芙
蓉元自好蒲柳已先零海上兵戈後夷歌不忍聽

　　排悶

　　白首尚為客飄飄天一涯耳鳴通夜雨眼暗隔年花畏
酒從今斷題詩浪自誇有邨如栗里準擬更移家

　　雨中漫成寄九龍山人

　　稚圭蛙兩部日夜成笙歌四月雨聲惡兩山秋氣多青

苔生客舎白水落官河悵望九龍客扁舟難重過

　　次韻楊徳中見寄

　　五月大江滿白波如白雲看山重約客載酒試從君竹
所宜頻掃桃源或未聞龍蛇今已逺麋鹿任為羣

　　次韻楊鳴鶴遊紫微山用章孝標韻

　　金刹藤蘿外通人一徑微天風銕鳳語海雨墨龍飛水
落仙翁井雲收玉女衣東樓曾翫月夜挾彩鸞歸

　　贈醫者徐仲純


　　我愛南州士風流今尚存讀書通魯史賣藥向吳門擬
乞丹砂裹同傾緑酒樽茯苓應己長夜雨劚松根

　　壬子冬至日過來青堂三首示勉中祖南二友

　　浪跡依劉表忘形見陸生山中釀酒熟雪後具舟迎好
學來諸子論詩過二更窮愁一披寫杯盡更須傾

　　衣冠且從俗猶有晉風流我愛陶貞白人稱馬少游蜂
房寒未割雞柵暖宜修不必論三仕何如號四休

　　擾擾知何事人間即夢間試從千佛轉能見幾人閒水

落元通月雲行不礙山長歌和樵者日暮抱薪還

　　送陳楚賔赴泗州學正

　　舟行入淮泗初上廣文官地接中州近天連大野寛清
時先爼豆異俗盡衣冠暫别蓬萊闕無慚苜蓿盤

　　題蘇明逺畵

　　絶境疑無路平川不起濤天光兼水濶山勢敵秋髙葛
令惟求藥秦人自種桃雲霞如有意他日待吾曹

　　病中次韻張思廣助教見寄二首


　　為客金陵久驚秋素髪乾酒狂山簡放詩苦孟郊寒野
圃荒誰理宫衣病總寛封書寄兒子早晚發長干

　　有淚如銀燭心灰却始乾空瞻鴻雁逺不念鶺鴒寒江
海浮吳濶乾坤入楚寛登樓重擬賦落日在闌干

　　雲卧

　　謝傅東山下白雲窗戸幽身如蟬蜕解夢挾鳳車遊石
潤初收雨衣寒已怯秋無心信舒巻天地日悠悠

　　次韻管鄭州𤣥澤


　　相逢俱一笑官不補遺餘鸞鳳隨新曲龍蛇見草書日
邊來使者濠上只空廬更展胸中學平明對玉除

　　題葉經歴水北山居

　　地接天台勝山圍雁蕩髙詩人同謝朓羽客見盧敖樹
色分厓翠江聲應海濤何年此棲托蓮葉好時操

　　送曹季材赴京師因寄劉子憲助教二首

　　跨馬金陵去征衫尚有塵壮心知烈士離色慘覊人草
白方經曉花殷欲借春殷勤一杯酒何日重相親


　　最愛劉公幹同為太學師班聨金馬客興在玉臺詩地
濶䨇魚斷天空一雁馳惟看千里月夜夜獨相思

　　詠炭

　　三日淮南雪烏薪價重銀色疑成鵓鴿形肖刻麒麟夜
照清虛室春温老病身煮茶留好客未覺孟郊貧

　　題馬文璧畵二首

　　龍江今喜對雁蕩昔曽聞樹黒深藏雨山青半出雲行
人知虎跡仙客問羊羣老我來何日林泉定許分


　　小橋危跨壑破屋幸依山避地人相過朝天客未還麝
眠春草外猿挂古松間寂寞南窗月殘書亦久閒

　　題王白雲畵

　　璚臺人去後麋鹿自成羣樹濕纔經雨山昏又出雲仙
家三叠外春水一支分獨坐扁舟客櫂歌時逺聞

　　戊午早秋漫興二首

　　久作東山客山空少四隣汲泉從老圃隔嶺見行人虎
豹應須逺雞豚亦自馴幽棲猶未稳更訪武陵春


　　爛熳蕣花早亂開籬落間秋風機杼動夜雨桔橰閒牧
豕公孫老思鱸記室還有時逢野叟猶是説朝班

　　送吳鼎文同知赴安州

　　别駕安州去青天蜀道危近辭丹鳳闕逺過碧雞祠暮
雨歸神女春風怨子規宦遊多好思重和杜陵詩



　　清江詩集巻六

