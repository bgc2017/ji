







　　欽定四庫全書　　　　集部六

　　清江詩集　　　　　　别集類五(明)

　　提要

　　(臣)等謹案清江詩集十巻文集三十一巻明
貝瓊撰瓊字廷居一名闕字廷臣崇徳人元
末領鄉薦遭亂退居殳山明初徴修元史除
國子監助教事蹟附見明史宋訥傳考程慶
珫聲文㑹選以貝闕貝瓊為二人然陶宗儀

輟耕錄載妓女真真事云嘉興貝闕有詩今
真真曲載此集中則瓊一名闕審矣兩浙名
賢錄載瓊集二十巻明萬厯中所刻乃止三
巻此本凡詩集十巻文集分海昌集一巻雲
間集七巻兩峯集三巻金陵集十巻中都稿
九巻歸田稿一巻僅有鈔本流傳康熙丁亥
桐鄉金壇購得之始為刋板瓊學詩於楊維
楨然其論文稱立言不在嶄絶刻峭而平衍

為可觀不在荒唐險怪而豐腴為可樂葢雖
出於維楨之門而學其所長不學其所短宗
㫖頗不相襲朱彛尊靜志居詩話謂其詩爽
豁類汪廣洋整麗如劉基圓秀勝林鴻清空
近袁凱風華亞髙啟朗淨過張羽繁縟愈孫
蕡足以領袖一時鄉曲之言未免過實然其
詩温厚之中自然髙秀雖不能兼有諸人之
勝而馳驟於諸人之間實固無所多讓其文

亦冲融和雅有一唱三歎之音史稱宋濓為
司業建議立四學並祀舜禹湯文為先聖瓊
作釋奠觧駁之識者多是瓊議則其考證古
禮尤有依據不但詞采之工矣乾隆四十五
年六月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀


