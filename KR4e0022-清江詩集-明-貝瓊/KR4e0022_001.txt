







　　欽定四庫全書

　　清江詩集巻一　　　　　　明　貝瓊　撰

　　賦

　　鶴賦

　　余竊悲此崑閬之靈禽兮胡爲獨處而無鄰誠仙人之
騏驥兮閱寒暑兮三千饑不磔乎腐䑕兮渴不飲乎盗
泉生旣囚而憔悴兮夜長鳴而徹天月朦朧而將曙兮
風淅瀝而戒寒尚蹁躚而欲舞兮終磊落其如人戀青

田之故林兮盼華亭之大澤路中絶而忘歸兮媒甚勞
而寡匹頂的的以補丹兮毛毿毿而儷雪冀僃君之曉
駕兮常結心於紫極欲抗音而復噤兮時顧影而自惜
淘河貪而無厭兮鸇又悍而不德彼優游以飽鮮兮亦
絢練而矯翼内深省而益悼兮豈以才而見賊希有氏
之西來兮忽余眷而踟躕肉不膏於九鼎兮幸托君之
階除諒一息而萬里兮奚孺子之能呼一引歩而三却
兮思拔趾於泥塗茍懷恩而報施兮亦豈憚夫隕軀惡

其玩而無禮兮義獨潔而不汚目四顧而沖沖兮白日
奄其西徂訪𤣥夫以決之兮盍舍舊而改圖覽中區猶
一盎兮曽何足以度世坌千起而萬滅兮陋紛紛之蠅
蚋寓寥廓之無極兮跨六合而髙厲嗟網羅之雖設兮
已超然而獨肆將西歴於青城兮何太白之崢嶸杜宇
號而血吻兮天懵懵其無情狐九尾而猖狂兮䕫一足
而伶俜望滄海之無垠兮㑹百川以東入悲精衞之含
憤兮力旣微而何及山孰别其有三兮洲孰窮其有十

扶桑不可以托巢兮蟠桃不可以爲粒日晝晦而淪精
兮雨蕭蕭而翅濕指神堯之所都兮九門鬱其嵯峩載
吹笙之王子兮招鼓瑟之女媧棲建章之髙棟兮浴太
液之清波夾玉輅以翺翔兮友丹鳯而婆娑尚騁力於
廣逵兮矢厥心而靡他

　　懷舊賦(并序)

　　余春秋二十有四館於雲間夏景淵氏凡十閲霜暑
尤隆主賓之禮後去而覓舉武林遂畱西湖中罹兵

變東西奔竄邈不相知今年春因訪焉則已物故而
其子士文克承堂構余私喜其餘慶未艾也復觴於
漪瀾堂者累日髙談大噱夜繼以燭退追舊好不能
不爲之慨然乃操翰爲之賦曰

　　覽雲間之雄秀拾海月於珠宮訪野王之荒臺俯鼇背
之方蓬命羽人以前導召宓妃而後從翳晻晻之宿靄
激泠泠之回風悼處士之永逝闖華榱而興歎或縱飲
而宵分或𤣥談而景宴搴渚秀之碧滋擢園英之朱粲

歴十載而一來感凋落之過半登髙壠而長思夜漫漫
其勿旦樂旣徃而哀襲何遭時之多難已焉哉物忌盈
而必隳運實關於否泰豺虎横而麟斃鴟鴞鳴而鸞鎩
懟霞氣之徒餐奚神仙之可企閔余行之未已絶洪流
而東邁忍聞笛於山陽淚潸然而獨洒嗚呼千齡一息
兮放曠自娛伊人不可作兮死生異塗聊寄心於翰墨
悵旁眺而踟躇

　　大韶賦(并序)


　　傳曰堯作大章舜作大韶韶繼也言舜能繼紹堯之
德也周禮曰大韶禹樂名也言禹能大堯舜之德也
前乎舜者堯非不繼嚳也後乎堯者禹非不繼舜也
特於舜言繼者法成乎堯也在嚳之時法猶未成堯
雖繼之而可繼之事未備舜協於帝在舜之時功爲
已協禹雖繼之不足爲難矣則可繼之善善繼之功
惟舜獨也是韶爲舜之樂無疑季札觀樂見舞韶箾
者曰德至矣盛矣如天之無不覆幬如地之無不持

載雖甚盛德蔑以加矣後孔子學之於齊三月不知
肉味曰不圖爲樂之至於斯也葢知樂之盡善盡美
莫過於韶宜當時之感召丹朱在位羣后德讓祖考
來格鳥獸蹌蹌鳯皇來儀也然非舜之德致和於上
䕫之樂召和於下何以臻此哉故述而爲賦不徒極
其聲音之美而且本之舜之德云賦曰

　　有東吳公子北走齊魯之疆觀於嶧山而見孔林之主
人焉主人曰公子之遊也亦將有所覩乎曰無也生於

震澤三江之上僻陋寡聞竊慕禮樂之事而六律七均
之制嘗究心久矣願有請於大人先生焉主人曰嘻吳
會東南之天府而天下之善音萃焉然公子猶有所未
足者豈將厭澹泊而說鏗鏘乎必將挾陳娥攜趙女擪
鵾弦考鼉鼓若是以爲樂乎公子懣然不恱曰霓裳之
曲唐之所以播越也廣陵之散晉之所以分裂也固不
足言矣若此者又夷狄之樂無異紂之靡靡以亡其國
者豈君子之所樂乎願聞其他主人曰七德之歌七德

之舞太宗之肇王業也亦嘗聞之乎曰伯者之事子孫
無所法焉曰漢祖蹴嬴龍飛沛中置酒層臺悲歌大風
造基四百光啓西東若是何如公子曰猶有伯心之存
也駁而未純然亦一世之雄乎請言其上主人曰抑聞
武之六成乎武之濟河而西也馬散弗乗牛散弗服倒
載干戈包以虎皮天下知其寢兵不用也爰作武以象
功焉鼓以戒衆久然後戰也長戈連延起其慕也發揚
蹈厲時不可失也故一成北出再成滅商三成自北而

南四成南國是疆五成分左右以居周召六成復始而
爲天下王振鐸夾舞秉戈鷹揚若是何如公子曰其容
美矣此武事也未盡善也請言其上主人曰其惟舜之
大韶乎當夫六府治三事和叙九功形九歌嶧陽之桐
可以琢琴瑟焉雲夢之篠可以竅管籥焉泗濱之石可
以礱而爲磬焉荆山之金可以範而爲鏞焉八音旣具
而大體短脰之屬有力而不能走者以之爲鐘簴焉小
體騫腹聲清而逺聞者以之爲磬簴焉其作也椌以合

之其終也楬以止之洪者鏗而充清者磬而介凄切而
不流泛濫而可會當夫朝廷之燕享宗廟之祭祀於是
而奏焉升歌在上匏竹在下代作間奏秩秩有序或擊
或戛或拊或搏清亮而髙逺象乎天之渾淪廣厚而含
容象乎地之磅礡一變一通兮四時之終始一散一潤
兮風雨之回合是時也熙熙然八荒一春皥皥乎洪荒
大樸格三苖於洞庭丹朱賓而有恪俯而聆之純如辛
甘之相濟皦如有倫而莫敓詘如斷玉之復續繹如驪

珠之碎落飛流合而萬壑雷轉清風生而天籟交作吟
九淵之老龍唳九臯之𤣥鶴旣么妙而悠揚亦和平而
澹泊無急微噍殺以感其憂無嘽諧慢易以感其樂其
動於物也容何爲而肅若神何爲而來思獸何爲而舞
於土階鳯何爲而翔於茅茨明協乎大章博儗乎咸池
所以保無窮之治以示安而不忘乎危也悼六龍之南
廵歴蒼梧而上九疑阿母之玉琯猶在湘靈之錦瑟空
悲悵遺聲之寂寂叫有虞兮逺而然而齊之有韶陳亡

而流於兹也海外之有韶聖人之化播於蠻夷也宜季
札觀之而知德仲尼學之而忘味彼武之六極於隂特
著其武功此韶之九極於陽實昭其文治也公子以爲
何如公子迺避席而謝曰至矣盡矣不可以有加矣主
人曰未也請授以九德之歌其一洪流横曰𤣥黄判風
氣開洪流横民乃災五行汨帝爲哀禹治之啟始孩決
九川平九垓百穀生田每每其二洪流殺曰洪流殺兮
民災旣除山有鳥獸兮川有魚爰可食兮可居胥樂且

歌兮毋忘厥初其三三苖格曰惟聖亶聰撫有九圍蠢
蠢三苖險阻是依出師于南奮我帝威我師旣還苖亦
東歸其四四凶黜曰德與刑兮國之經四凶斥兮八元
在庭帝無爲四海寧其五正德之歌曰惟天降命物必
有則民之瞢瞢胡迺自賊五教不行禽獸相食聖人龍
飛四方之極其六利用之歌曰水旣平兮别九州下爲
隰兮髙爲丘徒則軒兮渉則舟以羡濟乏兮百貨流財
孔阜兮樂且無憂其七厚生之歌曰下民孔艱兮遭墊

溺寒我衣兮饑我食我無民違兮父母職其八鳯皇來
儀曰堯不德兮舜不辭授以天下萬物治寒暑無易風
雨時簫韶九奏朱鳳儀其九萬世賴曰天覆地載髙廣
莫測孰參賛是俾衣而食帝治天下如埏如埴萬世賴
之安知其力公子曰嗚呼禮廢樂崩幾千秋矣而始聞
主人之宏論乃復爲之歌曰雅南已亡兮流盪曷正觱
栗雷怒兮空桑無聲緑綺不陳兮薦檀槽與秦筝妖倡
爲妍兮嘯鸞鵠而啼燕鶯孰究夫大韶之盡善盡美兮

實嫓夫六英六莖後千載之聖人兮集厥大成安得聞
九奏於清都兮御天風而上征

　　不礙雲山樓賦(并序　附考華亭張溪楊謙之居)

　　赤松溪楊竹西氏築樓一所在居第之南而海中大
小兩金山飛舞而前因取杜少陵詩語顔之曰不礙
雲山銕崖楊先生爲之記夫有雲山之境者恒不得
其人有雲山之趣者恒不得其地而兹樓獨領其要
朝嵐夕翠不起燕坐而盡得之豈非先生所謂境以

人髙人如境勝哉竹西嘗命余爲賦久未克就歳閼
逢執徐之春放舟溪上始獲登竹西樓逺眺五茸三
&KR0873;窮目力所至爲限飄飄乎若一羽淩空飛度三素
雲中也命酒共酌操壑雷之琴歌白雪之辭極歡而
罷因援筆爲賦不惟狀雲山之勝且寓感今思古之
意焉賦曰

　　巍乎層構之造天兮旣内敞而外隅滄海浩浩而左滙
兮銀河淵淵而右紆激回風於四阿兮宿雲氣於欂櫨

七星挂於北户兮送結鄰而迎望舒荷倒植而菡萏兮
芝旁生而扶疎實仙人之所居兮候安期於虚無兩金
嵯峩而並峙兮蛾睂巧以迎予斷太華之仙掌兮翦蓬
萊之左股埽新黛之聨娟兮洗海門之秋雨九山北起
而向背兮翩鸞迴而鳳舞泰山拱以旁繞兮列邾莒於
齊魯雲霏霏以晨蒸兮散玉衣而輕舉何巻舒之無恒
兮倏爲龍而爲馬羌不起於燕坐兮挹爽氣於樽俎招
夸娥之二子兮夢髙唐之神女聊徙倚而四望兮悼吾

行其孰與日散輝於斷岡兮鳥沒影於平楚美人期而
中訣兮魂㷀㷀而若覩吾企雲以申誠兮山復險而道
阻願從赤松以授道兮邈清塵之萬古昔祖龍之帝六
合兮渡浙江而東廵王氣颯以燐滅兮璚草萋而自春
悼三女之中夭兮髙塚崒其猶存暗沙窑之風雨兮猶
想夫萬乘之雷奔偉希馮之夙悟兮逮九齡而知名荒
臺圯而荆棘兮餘鳥跡之縱横金石輟而弗聞兮激流
水之泠泠平原振藻於東吳兮翔雙鳳於太清胡鹿苑

之一敗兮竟鎩翼而就烹黄耳去而不返兮唳鶴寂而
無聲羡記室之見幾兮遂南斾而孤征念丹轂之易僨
兮鱸秋美而可罾卒全軀於濁世兮歴千春而尚榮尋
古洞之丹砂兮弔黄鶴之仙人天瞢瞢而無光兮哭深
林之帝魂白鹽皎以雪積兮火萬竈之飛煙憤仲父之
厲階兮冀海水而桑田博陸忠而覆族兮宋南渡而肇
祀漢實薄而少恩兮獨勿念乎厥始嗟時俗之好怪兮
語荒唐而無紀竦余轡於髙丘兮濯余足於清泚訪吳

子之獵場兮平蕪緑而靡靡挾白羽以命中兮感翩翩
之飛雉寵西施以亡國兮猶痛恨於後嗣爰抗音以髙
歌兮酌兕觥之芳醴諒髙明之可居兮胡汨沒而弗止
陋齊奴之金谷兮歲曽幾而荒蕪雪月空而燕去兮鳥
雀啾以驚呼斥粉黛而弗貯兮列圖史而自娛誶曰雲
動不測氤氲霮䨴勃夢夢兮山静不遷嶔崟嶻嶪鬱叢
叢兮飛樓蔽虧青延翠攬棟隆隆兮瞻望美人於彼夕
陽思無窮兮弦吾素琴目送飛鴻煙空濛兮


　　玉笙賦(并序)

　　昔余主雲間夏景淵氏凡歲時燕賓合族必奏伎爲
驩鄭雅並進余甚陋之錢唐陸生攜玉笙相過會於
呂紫芝之𤣥霜臺爲作數闋瀏亮凄切不啻聞鈞天
廣樂於洞庭之野使忘客居之憂遂出句曲張外史
玉笙引求余和因賦長短句以贈之旣而余遊吳門
觀濤江返寓於海昌之黄灣與生不相知者二十年
而玉笙之音猶隱隱於耳也雨牕孤坐壹鬱無聊友

人張子雨來謁手持玉笙詩一巻曰生所得近百篇
兵變之後亡佚不存此特記其尤膾炙人口者今附
李氏子求公詩於二百里外可謂好之篤矣余讀而
喜之且知玉笙固無恙操翰欲書向之所作病其骫
骳無氣譬諸瓦釜廁於黄鍾大呂之間其不斥而罵
者鮮矣然俯仰今昔悵然有感於中可無復於生耶
夫笙簫之器古之人精音律工文辭者已極其形容
之盛玉笙之名雖著而其器則未見也故略而不及

余因摹冩其聲著而爲賦以補其遺焉辭曰

　　海岱之貢嶧陽孤桐可以琢師襄之琴焉三楚之産蒼
梧叢篠可以竅伶倫之管焉皆足以備八音而宣八風
矣猗歟王子易匏以玉肇制摹形節音赴曲方其厭甲
觀樂名山瑤臺九層上通泬寥其處崇矣不若廣成之
宅空同也撞鐘擊鼓長夜之飲其樂極矣不若軒轅之
張洞庭也於是黜蛾眉屏皓齒慕神仙遊洛汭接浮丘
上太空屑瓊瑤而餐露氣兮彼多欲之侈心吾獨好此

笙竽兮託風雅以禁淫削霜節而束雪莖兮又惡其材
之弗任惟西極之竒璞兮乃産乎崑崙之岑鍾氤氲之
和氣兮託閴寂之太隂爰命工以采之兮跋峭阻而抵
嶔崟古雪夏積而不化兮竦青壁之萬尋虎豹晝岀鼯
蜼夜吟王孫跳躑前呼怪禽縣藜結緑棄而抵鵲兮曽
莫得廁夫海錯與蠻琛也觀其白如截肪黄比蒸栗氣
成虹蜺光燭日月温而有文剛而不缺嗤魏叟之遽擲
悼荆人之再刖抑顯晦之有時胡珉玒之罔辨全匪琢

而爲環斷匪椎而爲玦爾乃埀効其能媧陳其義揮昆
吾之利刃鏤爲筩兮十二紛攅列以參差象鳳翼之相
比勢欲振而孤飛聲若壹而羣唳黃鐘作則温風生而
春葩紛敷清商奏則嚴霜隕而秋葉凋悴何其神也惟
匏也滯惡有玉之清越惟竹也濫惡有玉之和平此其
又足貴也當夫桃含笑而春媚月揚彩而夜明寒流咽
而交赴浮雲翳而不行惜芳節攄幽情左宓妃右雙成
嘉肴薦㫖酒傾申白雪以廣意隔綵霞而飛聲湘靈不

敢鏗其瑟嬴女不敢戛其箏厥狀伊何初鬱勃而欲泄
忽嘈啐而交咈鳥鳴春而嚶嚶蟬號風而嘒嘒或始剽
而卒肆疑將絶而復綴髣髴蘇門之嘯翔鸞鵠於崖際
又似梁妻夜哭涙盡而不能爲其氣其悲也語刺刺以
將别其怒也心悁悁而不遂其婉也有賡歌之雍容其
激也有特立之清厲其翕也若逺而不攜其和也若反
而相濟其絡繹也貫驪珠之纍纍其縹緲也絮飛空而
無蒂羇臣恱而解顔寡婦哀而掩涕嗚呼鶴駕去而不

還悵市朝之屢改幸不委泥沙而同碎例金石而猶在
望公子於雲間識羽人於東海悲逸響之無傳欲持此
而奚待呼之而虚足以宣其壹鬱吸之而盈足以平其
塊磊瀏間發而更奏誤一聽而増慨乃爲之歌曰故都
墟兮草樹秋鳳皇去兮百鳥喧啾感今思昔兮徒離憂
安得如王喬兮從浮丘又歌曰酌紫霞兮羞玉芝舞回
波兮吹參差天湛湛兮白露滋君不樂兮欲奚爲於是
曲盡再鼓夜飲厭厭擫衆簧而愈放抽獨繭而尤纖遂

使伯夷去其介仲子失其廉孟賁忘其勇京兆易其嚴
海若爲出天吳爲笑老鶴無聲清猿絶叫肅賓客於四
座輟野王之三調雖中郎督郵之善音亦莫洞其𢎞妙
乃知玉之爲物衆德之萃笙之爲樂衆音之要是宜協
九奏而致鳳皇嫓六英而薦清廟武夷銕&KR1055;徒爲隱者
之具龜兹觱栗特從時俗之好也

　　灌園賦(并序)

　　錢唐潘時雍治圃於城東門築垣四周引泉成渠以

灌園自號其意以爲無功而食人之食者元氣之賊
萬物之蠧也故勞焉而後食身執其役以給朝夕之
費二親無戚戚之憂萊妻有同志之驩吁豢於富貴
者不知澹泊之爲髙酖於寵榮者不知道德之爲大
旣盈而覆古今一轍則灌園之利不已多乎昔於陵
仲子辭三公而爲人灌園充其廉也向秀呂安灌園
於山陽安其逸也潘岳去長安令而閑居灌園病其
拙也時雍亦若人之匹與或者疑其居有闤闠罔利

之習座有俗客鳴聲之聒又安能效彼之所爲者非
知言也乃述賦以廣其意云賦曰

　　歩青門而長嘯遊余心於古初目藻麗而弗近敦樸素
而爲廬資灌園以自業類潘岳之閑居食五鼎爲不及
飲一瓢爲有餘幸免隷於征伐或弦琴而讀書恥桔橰
之尚巧逐末景而區區其地襟江帶湖青紆黛蓄拱以
連山突怒起伏實東南之形勝爲帝王之行都周金城
兮萬雉列甲第而當衢族茂許史家儗陶朱肆有藍田

之玉斗量南海之珠技博古今之妙音會八方之殊傾
國過乎燕趙趿利屣而曵輕裾若神人之綽約耀氷雪
之肌膚於是命相開藩鎮我南服象天河而鑿池儗紫
微而建閣集貂蟬之濟濟衞虎豹之肅肅殫慮乎庻務
者蕭曹之倫鋪張乎太平者枚馬之屬衣襲綺紈食兼
粱肉塗比車葢庭奏絲竹巖棲者未覩其盛家食者思
發其所畜也乏匡時之明略乃退齒乎齊民墾不食之
棄壤托鹿豕以爲羣䟽濁流而逺注闢斜徑而支分筍

長渭川之竹菜生雲夢之葷蒲荒秋雨菘茂早春甘者
如薺脆者勝芹始芽茁而冒土忽葉布而覆雲荼三名
而可食虉五色而成文候靈雞而畢起庻戒逸而務勤
冀擷秀於寒暑必浹潤於朝曛恒獨徃而無求爰四顧
而欣欣乳鳩呼而相應惡草蔓而當芸感生成之攸遂
亦有藉乎人人其或風雨之晨燈火之夕俎豆娛親琴
尊命客揄竿引鮮充庖有辛夏果磊落秋𤓰輪囷兹田
夫之所美又焉得獻之吾君嗚呼章綬不優於野服瑤

臺何異於蓬室諒乗軒而取譏雖抱甕而奚恤寧陋彼
而榮此聊逍遥以終歲金谷廢而蛙鳴玉津空而狐穴
中雖侈於五畞後孰惜夫一石乃爲之歌曰朝汲於河
兮其流湯湯暮觀我圃兮其葉已黄炎風巻沙兮白日
藏尚昏其事兮毋棄而荒又歌曰登彼陸兮猛虎噬人
渉彼海兮白波滔天我藝而灌兮入以事親誓勿彼適
兮危其身歌既闋幽情暢白露下初月上陶然一適混
乎無象委通塞之有時蹇余行其焉徃


　　銕硯賦

　　客有鑄梁州之銕爲硯者持而售於讀書主人主人用
之以代陶泓焉風雨之夜滅燭就寢夢一猛士被甲戴
胄面純黑而甚偉進而告曰時哉天乎吾之利天下者
多矣胡枉吾之材而置之散地乎主人乃賓而問之曰
若非棠溪之族乎若非泰山之英乎若非九牧之所貢
者乎吾聞君子隨時而變化若何爲而懟於天乎介者
曰吾蜀之良也初軒轅之破蚩尤也爲戈爲甲爲劒爲

㦸爲鉤爲鎩爲鏃爲鏑氣重六師威加四極神化蒼蛟
而雷電爲之繞體光吐白虹而日月爲之奪色漂大野
之流血落髙天之迅翼王者得以成其功武夫得以奮
其力此吾有功於戰伐雖缺折而莫之惜也逮秦而滅
六國吞八荒聚其族而銷之亦何殊夫鳥盡而弓藏精
爲神兮十二守故宫之淒涼世復以吾之利不可廢也
爲刀爲泉爲布爲帛通四海之利法九府之式勢傾國
中薄青衣之五銖道濟天下斥黄金之萬鎰入紫闥排

朱門贊天地行鬼神弱者以强而卑者以尊此吾有功
於貿易雖流徙而莫之寃也夫何挫吾之芒折吾之氣
祝融獻功即墨爲諡儕銅雀之破瓦曽不及馬肝雊目
之爲貴茍䇿功乎翰墨之塲蘄亟黜而鑄錢鎛之噐也
主人曰嘻子何局於彼而不達乎此耶六合旣清可以
去兵而行仁萬民旣一可以去貨而談義凡子之爲兵
爲貨皆聖人之不得已也今主人書有屋漏之㾗文有
湧泉之思子歸吾而畢命吾托子而見志焉夫射鵠而

無失者壯士之志力田而有秋者農夫之心董生成名
於下帷李侯卒業於磨鍼季子引錐而佩印買臣負薪
而腰金長卿題柱而遂顯終童持節而重臨並假翼於
霄漢終脫身於山林故桑君已擢第於昔而子獨何疑
吾於今也哉山房月微燭光吐日蟾蜍腹氷飢鼯潛出
方深思而逺討每含辭而渉筆搜六籍於蠧餘補千金
之狐腋固資噐以成能已辱子之我即及其淩天衢出
風埃逍遥乎𤣥圃放浪乎瑤臺校竒字騁逸才聽流鶯

於太液接羣龍於蓬萊右毛頴而使御左陳𤣥而爲陪
滴金盤之秋露歩玉堂而躋上台顧不偉歟且鳳咮託
眉山之重龍尾出端溪之先或以聖人之德著或以才
士之銘傳是皆一石之清潤激波濤於百年始皇徒驅
而梁海神媧竟遺於補天宗其人而名世亦宣力乎簡
編而子獨耻於爲硏不思與是數者一其髙而同其堅
乎介者伏而謝曰先生之言至矣不復有所悔矣逡廵
而退余亦驚寤用志於齋不易吾素


　　醉賦

　　余讀柳柳州荅吳武陵書稱其醉賦及答客問而其
文逸不傳因賦之以補其遺辭曰

　　弱水竭三山折少君滅石芝歇吾將築九千仞之麴臺
介風雲而賓日月援青天之北斗釀千秋之古雪膾長
鯨於東海肉狡兔於三穴縱長夜之樂負一世之豪脫
處士之一角巾解仙人之五色袍右挈吾榼左操吾瓢
出上方之酴醿引西國之葡萄流白雲於春甕落丹泉

於夜槽擪玉環之鵾弦裂雙成之鳳簫六么作霓裳闋
朝五斗暮一石耳不及於聽音目不及於觀色蟣蝨萬
鍾泥沙白璧力過孟賁者醉能繫其頸辯雄張儀者醉
能斷其舌略兒女之愁而不爲動心夷王侯之勢而不
爲折節太湖三萬六千頃醉俯之一兕杯太華三萬六
千丈醉覽之一螘垤擊缶而歌心馳燕趙拔劔而舞氣
吞吳越走桓温之老兵殲周顗之狂客又焉能蹈規矩
而守繩墨也於是牖天地廬八荒神交麴生封侯醉鄉

洩洩焉陶陶焉率千日而爲常柰何武公老而自尤屈
子逐而自潔囚酒星於大獄斥酒池之覆轍絶纓而幾
失其驩吐茵而幸貸於責不知堯舜樂之不厭孔子溺
之不絶也九州幾裂百川無迴豪傑相噬白骨生苔吾
其與犀首之徒相忘於無事之日乎淳于髠之滑稽於
戰國乎與河東之季從時毁譽乎漢相之和吏而歌呼
者乎與徐邈之中聖乎阮籍之放曠而適其性乎與荷
臿之伯倫乎抑投轄以畱賓者乎與待詔之王績乎辱

高斥楊之李白乎與陶潛其乾沒於義熙乎山簡遊於
習池乎與甕下之吏部乎韋曲之杜逍遥於率府乎嗚
呼與世無忤惟酒可從醒者爲愚醉者爲智醒者爲介
醉者爲通天下之憤非醉不釋天下之難非醉不䝉命
輕一羽氣吞長虹決銀河而洗斚繫扶桑之六龍復酌
吾以大白渺海濶而天空

　　石經賦(并序)

　　五經載道之噐也秦燒詩書經燬而道自若也漢求

壞爛之餘書禮樂已殘缺十九惟易以卜筮存詩以
弦歌存春秋以口授存而俗儒章句之徒傅會穿鑿
使五經大義不明於天下不亦悲夫靈帝熹平四年
議郎蔡邕與棠溪楊賜馬日磾張馴韓說覃颺等求
定六經文字詔許之邕乃書丹於石命工刻之立於
太學門外時四方摹者日以千計然未知道之所存
也特以邕之書耳洎唐文宗時高重爲國子祭酒與
鄭覃復刋定九經於石嗚呼漢唐石經已風摧雨剥

於數百年之久與岐陽之鼓嶧山之碑同一榛莽已
因推衍其凡以爲之賦云賦曰

　　繄聖作而明述兮尼父集夫大成歴四海其遑遑兮威
鳳瘖而不鳴吁嗟時之終否兮託空言而載道世莫知
余奚恤兮閲萬世其杲杲嬴既暴而不德兮舉六籍而
火之薄先王之仁義兮尚法律而爲治悲祖龍之鮑腥
兮阬亦湮而無烟易幸存於卜筮兮詩亦肄於筦弦春
秋閟而不出兮禮樂佚而不全科斗螙於壁中兮光白

虹之射天嬴遂憤而劉王兮家六合而寧謐乃偃革而
爲軒兮掇壞爛於十一洎六葉而遘武兮炳大明之當
中黜百家之淆亂兮一道術而異同易科斗而爲𨽻兮
復家畜而人誦道固不可泯兮亦何待夫汗牛而充棟
時既降而道晦兮經蟳滅而莫收割申勸之或舛兮衆
咸失於校讐屬熹平之四祀兮帝孝靈之當宁正俗儒
之穿鑿兮偉中郎之博古辨魯魚與亥豕兮刻南山之
堅珉巍乎四十有六兮樹翼翼之成均鉤鐵畫之屈強

兮妙骨氣之洞達非餓隸之羸形兮非寒巖之枯枿非
醉草之欹斜兮非劒舞之渾脫初崩雲之恍恍兮粲列
宿之離離鸞振翼以夭矯兮樹交枝以參差鷙鳥&KR1143;以
乍飛兮羣鵞遊而戲海彼鶴頭與隼尾兮曽何足以爲
態捷奔泉之渇驥兮縱入草之驚蛇勢或埒於墜石兮
體已悟於畫沙觀者紛其堵立兮車連連其日至豈八
法之是尚兮幸經存而不墜陋石鼓之苔剝兮鄙漆書
之土瘞觀竒陽而偶隂兮窮太極之有無感堯湯之禪

放兮求厥中於典謨何二南之和平兮悲雅變而逮胡
儀三千與三百兮伊朝夕之攸執何曲折而精微兮謹
一出而一入嗟聖人之憂世兮徒感麟而掩泣二百四
十二年之筆削兮善旣勸而奸戢正夷夏之内外兮亦
綱常之攸立夫何經之徒存兮昧古訓之時式痛賣官
而列肆兮盛後宮之傾國奄豎黨以盤錯兮又孰恤乎
社稷九州裂而鼎峙兮黎庻化而爲豺經雖鐫而何補
兮政與道而相乖逮有唐之文宗兮乃繼漢而有作礱

巨石之嶄嶄兮列廣庭之落落吁回首其幾何兮悉風
摧而雨剝又斷缺而莫辨兮委荆棘之漠漠吾恐爲沉
犀於蜀門兮同刻鯨於昆池曾不若慶雲與松風兮託
艮嶽而効竒又焉得紀功千載兮儗岣嶁之禹碑誶曰
已焉哉石經泐兮剡藤出書連車兮布萬國撫遺墨兮
相得失道之存兮昭白日

　　春雨賦(并序)

　　孟春之月時雨方降周視草木莫不鬯茂條達造化

之妙如此宜孟軻氏以況君子之教也余少從師讀
書而知仁義道德之説求之甚銳晚不加進則氣質
昏瞀可知其不得如草木之化必矣故作春雨賦以
自朂且示子翺使及時而用力焉其辭曰

　　維著雍涒灘之歲正月初吉土乃脉發融風應律布春
令於遐陬回朝光於潛室燒經雪而未蘇蟄俟雷而將
出欣違寒而嚮温冀節勞而從逸於時靈雨斯降生我
百榖伊農之慶匪珠匪玉以今揆昔載披厥錄一歲之

候三十有六觀其屯雲蓄而成衣隕石騰而傅羽紛坱
圠以隨風黯冥濛而交霧乍縈空而絲散或綴物而珠
聚方疑有而可聆恍若無而莫覩醖比玉之醴泉泫如
飴之甘露無町畦之或間沛旁流而布濩粲丹葩以耀
林滋緑苔而生路紫鱗噞而爭躍繡頸呼而猶怒何浹
辰而未休逮中夜而復迅閉簾櫳以䕶寒覺琴書之含
潤田夫恱而昏作羇客聞而釋愠余何思而何營感四
時之錯運欲抗音而就繼耿殘缸之落燼嗟杏壇之諸

子各因材而爲訓躬四勿而不疑契一言而奚問若時
雨之所化何力約而功峻憫畸偏之弱質奚古人之敢
希瞻龜蒙其旣逺獨倀倀而安歸羌及時而猛晉懼失
道而愈非當霡霂之渥洽悲事徃而心違願爲杞而在
山沾一漑於旣仆竦百尺以參天任扠負於崇構願爲
稼而紛敷冀常膏於朝夕託瑚璉以薦芳曰神明之可
假願爲芝而三秀濯朱柯而乆鮮豈幽人之所食表土
德於甘泉願爲桐而不夭被𤣥液之滲漉斲有虞之清

琴協宮商以成曲材茍摧而爲薪耻綺紈之徒襲何余
疾之難遷徒遑遑而汲汲屬萬族之方新期徃訓之攸
執惟渇飲而求足信江海之可挹來侁侁之小子庶佔
畢之是習知與行其並進亦何憚夫弗給孰爲高之可
仰孰爲堅之可入眷躍如之在前思卓爾之有立感春
雨而成章庻乎學之恒緝

　　白鳩賦(并序)

　　成均教樂所大椿一枝有二白鳩集其上春來冬去

亦物之異乎類者余愛而賦之其詞曰

　　夫何雙鳩之皎潔兮孕異質於金方豈仙䑕之變化兮
狎野禽而回翔肖刻玉以爲形兮耻襲錦以爲章性弗
慧而徒勞兮時自珍而久藏幸主人之見存兮託廣庭
之嘉樹旣不爲其所好兮亦不爲其所惡夕同棲而晨
興兮春偕復而冬去振霜翎而益鮮兮與月魄以爭素
𦍑所賦之純美兮雖處汚而不淄女恒尤於衆嫮兮士
咸病於見竒羞鴝鵒之上獻兮悼鸚鵡之就羈兹惴惴

而懷懼兮尚飄飄其安之王雎摯而有别兮鶻遇秋而
愈急彼各挾其能兮固非余之所習何意氣之敢矜兮
藉光輝之時及顧微軀以徘徊求故林兮永戢

　　金鑑錄賦

　　帝開元廿有四載兮屬千秋之良辰進絲囊與寳鏡兮
衆紛紛其相循臣九齡獨見其微兮述今古以前陳監
美惡於一鏡兮盍監得失之在人鏡狹中而無隠兮洞
萬殊而咸覩亦俯仰而取容兮月或冥而爲土書炳炳

其如星兮與湯盤而爲伍期補衮之萬一兮竊比夫翼
周之山甫惟一心之易螙兮恒惡直而好諛臣固不能
矯以隨俗兮盍圖終於厥初使銘鼎之辭偶符兮寧取
無逸而爲圖集厥類而成編兮奚翅𤣥冥之百鍊光夜
吐以屬天兮何益君之聞見堯舉舜而禪之兮詎舍朱
而無恩撫九州之廣大兮非黄屋之爲尊饑吾餐使之
充兮寒吾裘使之温曰精一而執中兮本乎堯之一言
心凛凛其履氷兮㒺一息之不存兹爲鑑之金背兮君

日監而勿昏至暴秦之并周兮與黔首以爲仇阿房岌
以造天兮極虞樂而未休慕神仙之髙舉兮求弱水之
三丘徐市去而不返兮嬴已僨而歸劉茲爲鏡之水心
兮君日監而勿流手三尺而崛興兮一六合以稱帝文
景嗣而恭儉兮道益昌而弗替後竭内以事外兮徹孰
優夫二世數四七而遘武兮洗日月於方翳痛桓靈之
孱弱兮操遂乗而莫制茲非鏡之可監兮焉用夫渠搜
之火齊彼典午之承魏兮閔螳雀之相攻繇載盛而易

顚兮審厥子之弗聰洎渡江而清談兮祖莊老以成風
梁崇佛而舍身兮胡貪地而受降(叶)破金甌而不顧兮
士重介而談空茲非鏡之可監兮焉用夫赫連之青銅
目或瞽於衆嫮兮耳或簧於新聲受嬖妲而殷墟兮褒
代申而周傾彼小白之創伯兮尸中國而會盟卒託子
以召亂兮肉已蛆而兵爭繼有漢之人彘兮亦累帝之
聰明抑逺監夫申生兮茲吾君之容成我太宗之戡亂
兮𦍑修文而偃革惟至誠以馭下兮韜神明於𤣥黙斥

美麗而檏素兮懼燕安之爲賊故孜孜以求言兮庻日
蹈夫繩墨出宮女之三千兮來獄囚之四百彼刻民猶
噉膚兮悼狥私而亡國知識弓之難精兮譬作室之屢
易立帝範於子孫兮茲吾君之夷則君之大畧誠不可
及兮旣内平而外從焚珠玉固足美兮復兩坊之樂工
相姚宋爲知人兮奄豎爵而加隆誅后戚以示公兮兆
夫婦之不終禮旣輕於樹子兮化天倫爲㓂戎太廟壞
而弗戒兮爰汲汲於東封曰祈福於太山兮又曷若爲

民而建中臣巻巻於匡輔兮冀君心之日檢也恒法堯
而非桀兮事必防乎其漸也義或嫓於大訓兮實將埀
之琬琰也中獨懷此耿介兮願從戇愚之汲黯也面從
而背違兮臣固不敢也君茍不察臣之忠兮何貴乎鏡
之照膽也使如盤龍之閟於匣兮羞舞鸞之同掩也宜
帝覽而味其言兮特優詔以褒之惜不久而中棄兮肆
匹夫之所爲卒信讒而爲忠兮斥荆州而無疑内玉環
於宫中兮竟胎禍而速災(叶)子胡雛而播醜兮君旣耄

而弗知闈闥腥於戎馬兮夜倉皇而獨西駐六師於馬
嵬兮猶不忍於蛾眉四海繹騷兮九廟俱夷曠蓬萊之
故宮兮濁太液之秋水徵野鹿之銜花兮痛羽衣之何
在(叶)豈非人監之旣亡兮徒馳使於千里天眷眷於神
堯兮幸兩京之載清居南内之凄凉兮感風雨之鈴聲
信丹扆之有箴兮伊君道之當明金鑑豈一時之可珍
兮歴萬古而爲程

　　清江詩集巻一

