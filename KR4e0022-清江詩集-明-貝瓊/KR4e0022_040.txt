







　　欽定四庫全書

　　清江文集巻三十　　　　　明　貝瓊　撰

　　中都集

　　故孫正甫先生墓誌銘

　　四明孫正甫先生以累世家學之懿𧺫於百有餘年之
後雖不及顯融而望重一時年八十有五卒既葬其子
𢎞以鄉貢進士臨淮縣儒學教諭鄭真狀來謁銘刻諸
石按狀先生諱元蒙字正甫姓孫氏系出河朔有名全

照者立功澶州仲子當補牙校以讓其季而南遊吴越
間遂家於鄞詳見元翰林待制柳貫所志臨海君墓碣
曾祖願質宋朝散大夫國子司業工部侍郎祖諱璹通
直郎知臨海縣父諱嗣明將仕郎曾祖妣黄氏祖妣莊
氏妣周氏嗣明三子長元厚次元佐先生其季也外密
内明異於常兒年十八父母相繼殁相其二兄自卒至
葬無違禮服闋益肆志讀書不間風雨寒暑有司選故
家俊秀補學宫弟子員遂請往時鄉先生魯公月卿杜

公孟傅居上庠以先世嘗同官於朝有通家之好喜曰
文獻之傳固自有大乎因受詩魯公出入諸家之説訛
者正之疑者辨之一時同門皆出其下既歸陵陽牟公
景陽官四明為遣二子從之而紹興葉公敬常倅餘姚
走書百里延之館下同知劉公文大宇文公子貞方行
鄉飲酒禮先生為定揖讓進退之儀觀者以為合於古
後歸杜洲書院申明朱子月試季考法朔望讀吕氏鄉
約書善紀過以示勸懲逺近褁糧而至者數百人至正

八年有冦自徽逼杭江浙行省參知政事董公孟𧺫總
兵守三關辟為餘杭儒學教諭先是孟𧺫僉浙東宣慰
司都元帥府事下交布衣之士謂先生有古人風而其
子亦師而受業焉故先生以孟起謂知已檄至亟就道
孟𧺫去郡侯布延平章尊逹實哩繼至數訪以世務畫
一以對切中利病二公韙之而不及用然皆知有經世
大略信非章句儒矣閲二考調松江清忠書院山長則
年已七十遂老不赴越十餘年病風痺猶日夙興盥櫛

有造者必束帶見之前死之一日始就枕翼日四鼓卒
神色不變生於有元至正二十八年辛卯十二月六日
卒於大明洪武八年己卯五月二十五日娶莊氏與先
生協徳勤於治家先卒年七十有五子男三人𢎞章傅
章為河南府永城縣稅課局副使女一人適金華義烏
縣儒學教諭同郡鄭駒孫男六人復生端生震生謙生
道生陽生孫女四人長適同里楊啓明餘幼在室𢎞等
以明年閏九月初三日葬於鄞之豐樂鄉黄山之原以

莊氏合兆葢先生所自辨定云先生性坦夷不尚異同
而介然有守初為四明儒學訓導或一言少忤遽引去
太守丁某謝而留之不能得牟公景陽俾攝鄞學事而
食其廪祿亦辭不受其見於氣節如此先生之産悉譲
二兄其質而用資復之者亦不預也僦屋城中居講學
自給二兄年㡬八十數致於家奉之如父焉疾病必親
嘗藥既愈乃喜没復治其葬又篤於倫理如此與人交
乆而益敬有善稱之極口有不善輙掩之而不言歲時

謹於祭祀而不惑鬼神幼子傅遇疾或勸其禱者曰夭
夀命也烏可黷祀徼福哉傅竟差咸服其明平生於書
無不讀為文婉而有法嘗舉有司不售遂不復踐塲屋
盡出所業以授學者戒之曰學在我爵祿系之天柳公
道傅黄公晉卿危公太朴尤推重之浙東僉憲史公季
衡亦以其才可登館閣欲薦弗果早號暎雪子有暎雪
藳若干卷藏於家初國家以六科取士有司以先生仲
子章應詔謂之曰吾賴女等以終餘日今與女訣矣獨

念女未知從政也或以吾老丏歸幸矣脱不女聽其以
清白自持因嗚唈泣下由是得疾臨没呼𢎞等戒曰吾
自河朔府君以來傳十二世歴四百年幸不墜遺緒今
死矣爾尚勉之哉嗚呼宋之南渡衣冠大族萃於東南
及乎革命而凋落殆盡求其益逺益振如先生㡬何人
耶是宜銘銘曰

　　稼也不必其有秋學也匪祿之是謀出處以時奚悔奚
尤髙厲千仞砥撐衆流黄山之原有封一邱石泐泉涸

清風莫儔

　　故處州路儒學教授鄭以道先生妻蔣氏碣銘

　　故處州路儒學教授鄭先生覺民字以道妻蔣氏卒既
葬於令當用碣而未能表其徳於不朽其子駒以狀授
弟真走見余泣曰惟先生哀而銘之按狀蔣氏世居淮
之光州光山有諱光者徙居毗陵以董昌亂徙於鄞因
家焉曾祖嶸祖遜父善孫自號處士母趙氏宋宗室秦
王伯升之後夫人葢處士之季女特鍾愛而以道蔣出

也弱冠好學績文處士遂以歸之屬姑目眚不能視日
侍左右不少懈而以道毎旦往省必以舌䑛之遂明姑
没舅慶元學錄芳叔病累年不𧺫奉之益謹學錄公因
曰新婦孝敬如此異日當使有子若孫以祚吾門學錄
公既没以道服闋講學於旁邑乆之去遊金陵而達官
貴人咸異而薦之𧺫為文學掾清苦之節晚而益厲夫
人勞不辭於體愠不見於色可謂能安其分者在婦人
尤難也歲時佐祭祀必以禮遇宗族鄉黨必以恩夫之

女弟適趙氏者乆病風問候無缺其死也出首飾為治
棺衾及一子繼亡歛之如其母焉且為嫁女一人後以
道疾革夫人以憂成疾殆者數四既愈葬祭之事悉親
莅之嘗欲結廬墓側以居而不克就俄一日天大風日
晦無色晨𧺫盥櫛如常時至午不疾而卒年六十有九
生於有元大徳五年辛丑六月二十六日卒於大明洪
武三年十月十九日明年十月附葬鄞之西嶴山與夫
合兆子男三人長駒金華府義烏縣儒學教諭次真洪

武五年秋應有司舉以春秋經冠東南九府之士今為
鳯陽府臨淮縣儒學教諭次夙平凉㑹寧州遊浪縣簿
女二人長適同里劉濬次適天台葉亮孫男五翁升同
升東升允升復升孫女三長適王公權餘俱幼嗚呼蔣
氏為四明大族在宋時則有浚明贈金紫光祿大夫浚
明次子璿與弟珫繼登紹聖崇寧進士第其師陳忠肅
公瓘為扁其堂曰聯桂璿贈中大夫珫贈宣奉大夫寔
夫人之六世祖也珫生台州通判贈中奉大夫梗梗生

南昌通判贈太中大夫如愚則其髙祖也如愚生峴中
慶元丙辰第歴侍御史諫議大夫刑部尚書以寳章閣
學士奉玉隆觀致仕官正奉大夫以夫人為曾伯祖其
世次有可考者如此故生令女以嬪名門婦道母儀為
鄉里法而又通詩書大義當以道啟殯而雨泣曰古者
雨不克葬為無備也故在廟未發時得為雨止今若之
何遂行觀者以為知禮云銘曰

　　婉婉淑姿毓於名門如玉不琢中含粹温為婦可儀為

母可師寔生三鳯亦顯於時西嶴之山𤣥堂孔安有碣
崔嵬世乆不刋

　　故福建儒學副提舉王公墓誌銘

　　宋之南文獻故家多萃於四明而世其學者有王公叔
載焉葢自厚齋尚書倡學者以考亭朱氏之説一時從
之而變故今粹然皆出於正無陸氏偏駁之弊而叔載
又能守之不失嘗讀臨濠教諭鄭真所著遂初老人傳
其言行鑿鑿可考遂初者叔載所自號也然不獲一試

以終逺近悼之既葬之明年其子陞謀立石墓道而以
文詞顯於今而信於後者莫若國子助教貝瓊乃授狀
并書以使者來中都為請曰惟是不肖孤方斬焉在衰
絰中不得匍匐走謁館下惟先生哀而銘之庶先人死
且不朽而尚書公亦有光焉余辭不獲遂次第而為銘
按狀公諱厚字叔載姓王氏其先瑯琊人至宋徙居開
封髙祖安道保信軍承宣使靖康之變扈從南渡始家
於鄞曾祖撝吏部郎中崇政殿説書祖應麟中寳祐博

學宏詞科歴事三朝官至翰林學士禮部尚書號厚齋
父昌世承務郎人皆稱承奉公黄文憲公為志其墓曾
祖妣某氏祖妣舒氏戴氏皆贈碩人母楊氏公幼而知
學八歲能賦詩讀書日記數百言十歲已竟論孟詩書
禮記并閲尚書深寧集習經義詞賦操筆立就鄉先生
王僉判叔和趙太杜孟何戴教授表元聞而異之因就
見焉元延祐初科制行改治詩經初李國博元白授詩
於舒文靖公璘王與舒李世親盡得其原委乆益充積

博洽凡性命治道禮樂法制及臺閣典故世胄譜諜鄉
里多咨問之袁文清公桷自翰林歸里第輙問所學對
曰近與濓洛關輔建安西蜀諸書稍已通習惟讀書記
衍義正宗意有所得以其明潔縝密有成法易知而可
守也因言世之學者稍涉朱子數書輙詆淳熈諸老與
朱子同時其言論雖不盡合而博聞寔踐為所推許今
人耳目所不及乃藉口理學以文寡陋髙談闊視漸成
虚誕之風先生宜懲其弊以新士習文清著四明志命

公分撰二考且言子家世太史亦嘗究心否曰經與史
同出異名自有編年司馬氏為記傳隋志始稱正史非
古也作史必曰三長年代協體統之㑹人物萃品題之
歸叙事貴詳不為繁修詞有要不為簡彼謏聞寡見雜
出衆手舛訛遺漏欲以傳信乆逺豈不難乎因歴舉累
代髙下得失甚備文清大喜復閲其文作而歎曰先師
之道兹不墜矣嘗為郡庠訓導演説名理辨析疑難諸
生恱服往時博士朔望講義就章立題卒一篇而止公

病其拘取四書五經關世教者為之直説抑揚反覆聞
者竦然嘗三試不偶即棄去舉子業用詞學十二體為
古文本之三代兩漢博以唐宋諸家屬詞有法絶去雕
巧然時之知者葢寡矣浙東㢘訪司副使曾某署郡直
學公辭都司牟應龍謂之曰先儒謂錢榖亦為已之學
也乃就職塗田砂岸先侵於豪民者悉陳而復之盈考
宣慰司㧞授象山教授考覈田租侵漁者不復逞調浦
江教諭踰月即去官歸奉母時朝廷遣大臣李國鳯經

畧江南以便宜用遺逸有司以公名上即署衢州路教
授而中書復用外臣薦除邵武路教授福建分省又陞
為儒學副提舉皆不赴既老嘗語人曰天地生人之初
吾不得而知也可知者理而己理之在人初非不善克
遂其初斯足矣乃號遂初老人云尚書富於著述玉海
最為詳洽未脱藳而失後復得之中多闕誤公考究編
次請於閫帥鋟梓并他書十二種以傳袁文清公所撰
四明志或有讒於僉事苫思丁將毁其板公白太守王

元恭曰袁公中朝名臣書法髙古不可毁也元恭持書
以進僉事驚悔命與舊志並行公為成續志若干卷鄉
飲酒禮乆廢太守用程先生端禮言屬公與鄭先生覺
民考訂一遵儀禮用賓興歲行之以經費不足而田為
吉祥寺僧所據白諸有司僧以田歸我歲入遂充其禮
浸盛觀者謂紹興以來昉見於此而先王之教猶存也
公天性質直人有過則面折至發赤品列人之賢否不
以勢位髙下為輕重不以待遇厚薄為是非送死厚於

奉生恤小篤於事大報徳甚於念惡勇退急於趨進晚
年益以詩酒自娱客至論宋季事亹亹不倦且及至正
史官詮次弗當欲為釐正尤極論奉化陳桱續通鑑前
後之失有遂初藳三十卷藏於家戒其子陞隲曰承家
不在名位而在不失身敬身不在外貌表暴而在毋自
欺讀書當貫古今處世必審進退其有同流合汙以為
通矯時干譽以為髙患得患失以終其身者此吾所深
惡非所望於汝也大明洪武九年丙辰三月十日卒享

年七十有七妻史氏系出相家與公合徳先公卒子二
人長陞次隲隲為弟寧孫後寧孫通春秋詩二經早卒
無子遺命與同葬女一適戎某孫男一初孫以是年四
月十四日葬於鄞縣先塋之右與史氏合兆嗚呼四明
之學惟尚書之廣博精深論者謂兼東萊西山二家之
長非袁楊所能及而公克繼其傳雖不見之所施足以
垂後無疑也故特掇其大槩而事之具於傳者可略銘
曰


　　王氏之先世居瑯琊再徙于鄞繇儒𧺫家逮尚書公耀
其光彩所蓄之富浩乎淵海昭昭大中或為異同倡而
正之畔者斯從偉哉叔載克紹於後遺編佚藁既習而
守人亦有言惟祖惟孫不襲以爵道實惟尊紛紛黄小
得失寧辨本棄末務内忘外鍵三年象山逺近是咨大
夫有友學者有師時既不偶宜退奚乆日遊以嬉託意
詩酒慨彼里豪貪縱鴟張盈必易覆煙消雨茫惟吾遂
初初豈不善年逾七袠雖晦益顯鬱鬱堂封在彼髙原

式衍餘慶以利後昆

　　故韓處士碣銘

　　處士諱性字可善姓韓氏世居明之定海後徙於鄞遂
為鄞人父某一號妙心居士母陸氏祖某祖妣某氏曾
祖某曾祖妣某氏處士天性重厚遇物以誠不事表暴
所入雖薄而周窮恤匱婚無以為資䘮無以為禮必謁
其門鄉人有公私逋不能償為代輸之卒竟不責其歸
歲大疫比閭中戒相過輙率醫往視或輿致於家既愈

而遣之未嘗有矜色於是皆稱曰長者長者又規置田
若干畆為義莊以收族人建義塾以教子弟會兵興弗
果成所交多鴻生碩士少雖不學而喜聞論史鑑至行
事得失即領其要初妙心居士娶陸氏生兄某又娶樓
氏生處士而兄以塗人遇之稍長即異居家素饒於貲
十裁有其一二人病不均曰吾豈憂吾貧邪顧所以處
之何如耳既而克自樹立遂與軒輊上下而好義勝之
居家時嘗於隱處獲盜遺美珠升許悉還其兄黍絫無

私嗚呼利者人之所必爭也故在人者且將攫而攘之
雖湯火在前亦不能止乃推吾所當得以與人真知其
所輕重哉處士在外凡若干年而事親敬長之禮朝夕
無缺浙西㢘訪司僉事浦江鄭公浚嘗抵其家喜其為
人因遺以麐溪集遂取為子孫法葢鄭氏兄弟爭死十
世不分處士感而慕之假使其兄能推其心則一門孝
友見於風俗既壊之餘卓然為東南望不知反此而求
諸彼悲夫有别墅在城東羅植衆卉數遊其中浹旬忘

反一日道逢金華故老相擕度東津至所居噱譚通夕
黎明呼從者治具從者請沃盥弗應視之則已逝矣生
於元延祐六年十一月十八日卒於大明洪武八年六
月十日享年五十有七善菴其號云娶陳氏生子三人
長英次章次圭女二人一適楊恒一適應彌通孫男一
人本孫女四人英將以十年某月某日葬於鄞之某原
祖塋之側里人蔣朴為次第其行寔來請銘勒諸石銘
曰


　　孰不積校黍纍利之盈滋禍媒嗟處士無留貲急人患
猶渴飢全吾天誠無欺力樹徳百世儀鄞之阡石巍巍
俾來者觀銘詩

　　故徐居士碣銘

　　上海徐居士卒若干年其子垕走二千里見余太學泣
且拜曰先人葬於某年某月某日而墓碣之辭猶缺是
没先人之善無以白之於不朽其罪重矣惟先生直筆
信於天下敢以銘請乃受其狀讀之則前進士華亭黄

瑱所述又足信者遂為之次第其行事而銘之按居士
諱誠字信之姓徐氏世居松江之上海曾大父某大父
某父金玉局大使妣褚氏居士以節儉起家銖積絲纍
至有田二萬畆他貨無算遂雄一鄉性至孝局使府君
嘗遇疾醫禱無應乃刲股胹藥以進府君尋愈嚴於治
家具有儀法既富益自貶所奉如初未嘗過豐惟樂賑
施周三族之貧者㑹鄉里之不能婚嫁者字其幼而孤
者病予之藥死給之槥汲汲如不及庚午辛未歲大侵

為饘粥以食飢者活萬餘人由是以積善聞州府皆稱
居士而不字焉年四十有六即屏妻妾斷葷肉以内外
事屬二子日轉法華經積至千萬巻復鋟梓印施四方
築菴居學佛之徒松江俗多事佛而居士尤信之深常
持五戒不衰益以慈愛為主時出見漁獵所獲輙售而
縱之大溪長林間所居之地多重洲複浦為梁木以通
往來人不為病嗚呼三吴之大姓非一莫不剥下而自
封黨權而樹威尠知推一毫為利人事居士能仁其族

以及人而羽毛鱗介且不忍其死視彼之暴豈直相萬
哉年既耄幅巾杖藜逍遥果林花圃子孫歲時奉觴為
夀必戒以務本好學云及卒童耋無親疎奔走號慟曰
善人亡已生於至元十五年戊寅閏十二月二日卒於
至正二十二年壬寅三月十九日享年八十有六其葬
在上海之長人鄉莆達涇之原娶王氏姜氏皆先卒子
男堅王出也垕姜出也女一壻王顯孫男三人明早卒
麟震孫女三人淑宜妙徳妙貞曾孫男三𢎞正炳文曾

孫女二人夀奴妙正銘曰

　　川積而盈山積而雄必有其漸迄於成功居士之生服
勞無倦始大其家歲儲億萬億萬則有以及飢寒茍私
一身我徳曷延堅持五戒法華日轉匪福之徼求善斯
善或暴而爭或滛而傾不暴不滛慈儉是程莆涇之原
永安體魄有刻不磨過者宜式

　　戴克敬妻吴氏墓碣

　　安人諱恕姓吴氏世居四明之奉化祖某父清之母朱

氏年十九歸於同里戴克敬氏剡源先生之孫夀卿處
士之子也體素羸弱多病而善事舅姑不怠舅姑既没
自殯至葬事必親之歲時祭祀尤盡其敬後病為少衰
以為獲神之庇克敬為貧而仕歴亷訪司海道府旦出
夜歸必以其事語之善則勸之行而止其不可行者為
助亦多性好節儉祿之所入為益置田宅宗族鄉黨恒
給其困乏不計有無或貸粟不能償者未嘗為言訓諸
子尤嚴無姑息意婦道母道殆無愧焉洪武五年六月

十三日以疾卒享年五十有五子五人長濟次濬次漢
次溥次海濟娶吴氏濬娶陳氏漢娶毛氏女二人長浣
適鄞縣儒學教諭毛裒次泳適沈亶亦儒家子孫男四
人宗權宗柱宗樞宗桯初克敬卜葬龍潭山以祔祖塋
又卜他穴皆不叶一夕夢僧指葬地曰此張山主張氏
方立劵歸徐某既覺頗怪其異後果遇二人因購而得
之山拱水趨精地理者極稱生氣之所鍾聚豈造物待
其人乎七年九月丙午穿竁將葬是夕宿山上復夢一

老人大呼曰涸澡宜淺即從之及閲書與所言合乃名
其山曰符夢山云銘曰

　　名都姝麗不善積木偶巧以珠玉飾四明吴氏崇儉徳
為婦為母行靡忒義周困乏無踈戚男誦女絲各有職
年胡不遐踰五袠夢符之山兆既食神人所告此為宅
我作銘詩刻堅石子孫其昌永千億

　　故貞孝處士周公墓志銘

　　公諱天祐字思順姓周氏其先汴人五世祖燧宋機察

官靖康末扈從髙宗南度占籍於杭曾祖淳一曾祖妣
某氏祖道誠祖妣某氏父公美妣姚氏初公美年既髙
無子禱於山川之神一夕夢神人賜以白石而姚氏娠
公閲十四月生公幼頴悟異常兒稍長好學讀書日記
數千言後受易於吴興宇文子貞以三舉有司輙斥其
有不如已者往往皆先登因而歎曰科舉之得失豈足
以榮辱吾邪學至而得之者宜也非幸也其失之者命
也學不至而失之者亦宜也非不幸也其得之者命也

即棄所業文不復為居家以孝聞父母有疾晝夜侍左
右不去密禱諸祠乞以身代死親没哀毁踰禮其産頗
饒又推恩宗族殯無歸者五䘮嫁甥女之孤而貧者監
察御史李完者薦於朝授嘉興路崇徳州之倅不赴築
室漁溪之上耕釣自適搢紳士多造其門嵗時會稚耋
置酒酣宴放而不越於禮或里中有爭者輙喻而解之
人為無訟洪武四年七月十七日以疾終生於元癸亥
歲七月十八日以是月三十日葬茅家山祖塋之側享

年四十有九娶朱氏子二人長惟敬次惟謙女三人長
適孫景義次適李景忠其一未行孫男一孟珍孫女二
人嗚呼以公之學行過人而與時忤如雲雷之蓄不獲
一施又竟奪其年而止於是乎天之報施恒嗇於善人
也與之遊者私為之諡曰貞孝處士以著其實云銘曰
嗚呼處士其才孔有而時之不偶也其積既厚而年復
不乆也榖隕於畆而殖此稂莠也天黙黙以黝吾將安
咎也刻石墓道庶存而不朽也


　　黄南岫先生墓誌銘

　　在昔元之季世國家日就陵夷紀綱不振方遣大臣宣
撫各道時括蒼奇士黄南岫先生以策謁見其目有十
曰嚴選舉革貪汚除吏弊抑兼并省冗官汰僧道覈田
賦興武舉作士氣結人心磊落數千言明白剴切可以
救亂於未形興治於將來而大臣暗不能用及豪傑並
𧺫海内分裂中書省參知政事布延特穆爾希古内臺
治書侍御史李國鳯景儀奉詔經略江南得先生十策

觀之歎曰世未嘗無經濟才上之人顧棄而弗求耳欲
薦而起之則已病矣初先生與懐玉鄭原善同里葉峴
林定老相為師友三先生皆擢進士第而先生性剛直
不可犯疾惡如讐見善輙稱之不已故與時落落不合
獨隱居教授老(闕)僉浙東㢘訪司事時舉為麗水儒學
教諭不就中州李彦方持部使者節至郡因見先生儀
觀甚偉美髯過膝議論慷慨自謂行天下未見有如此
輩人竟不仕家卒識者恨之生於某年某月某日卒於

壬寅四月二十八日享年八十以丁未歲某月某日葬
於宅東之葉衕閲十二年其孫今秦府紀善夢池來中
都求國子助教貝瓊為銘勒諸墓石按狀先生諱許字
與可先由閩徙處州之麗水九世祖某宋承直郎大理
評事評事生輝廸功郎南康司理司理生師恩師恩生
某某生某大父諱國華以好義稱父諱昶先生生而穎
悟於書無所不讀尤邃於易所著有四書聚要讀易大
意詩書類編要語天文地志官制皆有類要及古今人

詩文四六駢儷類選先居先府君墓側石壁山下有石
壁晚藳若干卷為文一本於理不事華靡前没之時擬
陶靖節作輓詩二解娶魏氏屠氏皆先卒子二人長文
彬次文奎孫男四人夢池夢康夢裴夢某夢池好學工
古文孫女一曾孫四綸維絅(闕)所居弱溪又曰南原讀
書之堂前直南山因稱南岫先生而不字也嗚呼王業
之衰也必有知㣲之君子先事而憂此先生當至正間
將獻大計使能行之則可中興以復至元之盛而莫之

察焉訖至於亡豈非天邪銘曰

　　御之善也王良是求奕之工也必師夫秋舍之而敗吾
將安尤方亂之初生先生獨見於未形而弗咨弗謀豈
人之惡直而悦彼佞柔抑廢興有時將壊爛而莫收葉
衕之原有土一邱惟積之既封子孫百世之後式延其
休

　　故處士溧水徒君彦和誄

　　夫行莫尊於孝友而詩稱張仲於周節莫近於㢘退而

史錄法真於漢卓乎特峙百代有光然皆出於所禀信
非勉而後至也若溧水徒處士銞者其殆庶㡬乎按徒
氏一門四世好如琴瑟及銞有弟鑒疾瘠不𧺫而銞與
同飲食𧺫居者三年非其孝友之可見者歟其在鄉里
中號稱長者至辭太守李行之招止御史彭叔儀李孝
文之薦非其㢘退之可見者歟其行足以儀於人其節
可以髙於世而䦧牆之兄弟盍為之戒繼踵之士必敦
其所薄也以某年某月卒某月某日葬於荆唐阡蘭摧

玉碎豈不痛哉余懼綴文之士舉其一而遺其二也私
為之誄用著厥美辭曰

　　邈矣先民出處有時豈其好逸違中立奇惟徒處士曠
世相襲居約志伸卓焉靡及蠅溺於汁猩斃於醪人胡
弗懲以貲爭豪一室蕭然翳於蓬蒿有琴有書咏歌以
陶州伯臨門中谷深逃匪招焉往彌敦所操寧為人羈
落其羽毛鴻翔千仞方夷並髙處士得姓古司徒氏惟
祖惟父歛華不仕植木既滋條敷葉散一門四世緦麻

同爨伯叔雖異實同一人呻吟不寧通於我身如何相
讐殘忍無親乃私其室蔑我天倫我撫其家其施既鈞
或倡而和熙熙如春有弟遘疾屢頓弗起晝接几筵夕
同姜被三稔於兹活於阽死夭夀雖命㣲君其鬼羣雄
虎爭王室亦顛大江東西逺近兵連電激雷奔孰遏其
前僵屍膏野百里無煙去而避之雲鶴之巔擷秀陽岡
濯足寒泉積之已豐奚奪其年天豈余欺禍福斯諐嗚
呼哀哉昔君之存孔直且和閉關留客縱以酣歌君實

有言貴賤同波不樂徒憂白日已俄神仙有無世種其
譌疾而弗治良醫奈何靈輀發軌封於山阿素旗揚揚
悲風折柯行道興嗟雨泣滂沱回視一世所存孰多道
雖未融名終不磨嗚呼哀哉

　　歸田藁

　　慎齋記

　　君子之所以至於無過者其惟慎乎馮道戒唐明宗曰
臣為河東掌書記時奉使中山過井陘之險懼馬蹶不

敢怠於銜轡及至平路遂跌而傷凡蹈危者慮深而獲
全居安者患生於所忽道之更歴五朝八姓無人臣之
大節固為天下後世之所譏其言則不可廢也余故取
之訓於人當知所慎焉矣大抵國之理亂身之榮辱事
之成敗法之修否皆繫於慎不慎之分著於經見於傳
記非一矣使古今之人茍知所戒守於此而應於彼何
險之不濟何否之不通乎奈何縱肆無防往往蹈危而
莫之悔也予方唶是而秦溪馮彦中氏闢室為讀書之

所顔之曰慎齋日延鴻生碩士反復考亭朱子之説以
泝中庸大學之要自一念之發充之無一不致其所慎
用功之密殆過於常人如此復求余記以申其説姑舉
所聞以凟告之嗚呼有所畏而慎之者慎於已然無所
畏而慎之者慎於未形慎於已然者不過一時之近一
事之小慎於未形者斯能一始終表裏而無間矣兹於
彦中特嘉而與之尚勉而無畫可也是為記彦中少孤
好學長克樹立上奉八十之母咸稱其孝至於中年即

以内外事屬其二子而以琴樽壺矢自樂云

　　復古堂記

　　秦溪儒者馮彦章氏深病時俗惑於浮屠而䘮祭之禮
俱廢由是獨違衆行之而盡革其所為顔其堂曰復古
遂以書來質於貝瓊且求文以為記余嘗讀李翺去佛
論欲申其義以正是非得失乆未克就今其言適契於
中乃不辭而復之曰古者父母死送往而返不可得而
見之矣居於倚廬寢苫枕塊其疾痛之情為何如哉所

謂䘮則觀其哀也至其祭也合諸天地不過數而失於
煩不過疏而失於怠而齋以致其嚴肅入室僾然必有
見乎其位周旋出戸肅然必有聞乎其容聲出户而聽
&KR0008;然必有聞乎其歎息之聲其於思慕又何如哉所謂
祭則觀其敬與時也斯為孝子之寔去古既逺王教不
明風俗大壊自歛至殯必主浮屠之法至有七七齋以
邀福滛昏之鬼而小祥大祥設道塲越宿以薦之雖破
産不吝冀誠免於輪迴吾不知其何説也嗚呼氣之方

聚則神形之既滅則鬼是理之常無足怪者而彼謂死
者得以復生惡有已熄之火而復然已仆之木而復起
邪然其言之行於世也已乆而病之蠱於人也已深使
天下淪胥于異敎使聖人出而治之亦未能回其陷溺
之心況區區舉吾儒教以與之爭必不勝矣故伊川在
洛僅化其一二則其不信而化者固衆也豈不悲乎彦
章思復古之不易復也專取考亭朱子所定家禮為矯
數千百年之非正之於一旦可謂豪傑之士愈於俗儒

舍此而附彼者非見之明信之篤得於天資學力之至
弗能及也矣而鄉黨習俗之弊或議而非之者抑豈少
乎余幸見若人於所未見之時烏得不喜談而樂道哉
庶㡬聞其風而有所感慕興起焉先王之制為可復戎
狄之禮為可去也於是乎書

　　雲林解

　　客有問於余曰跡雲林而心市朝其隱而媒仕者乎曰
道不可以獨善必將推以及乎人故隱非君子之所欲

也曰跡市朝而志雲林其仕而求隱者乎曰功不可以
乆居必將歛而法乎天故仕尤君子之所懼也茍必於
雲林以絶物為髙往而不返固非義矣必於市朝以殉
物為通進而不止又豈足與邪曰若李侯致和者何如
哉或疑其號之勿稱也曰致和家廬江之上有大小蜀
山之秀輔以雞鳴龍穴於是讀書其中若干年而意之
所適奚翅盧鴻之在終南李渤之在少室司空圗之在
王官谷李白之在匡廬司馬承禎之在天台也遂以雲

林自號且將抗志風塵之表而萬鍾不足以累焉洪武
初當天子偃革修文乃翻然而𧺫上下推之由簿書至
嘉興郡幕長亦其時也夫時隱而隱未始忘乎仕時仕
而仕未始忘乎隱卷舒進退合乎道之當然毋足怪者
若泥其迹而論之不若求其心而舍其迹之愈也客之
疑遂釋𧺫而謝曰先生之言至矣因書為雲林解以貽
之

　　贈龜師朱子中序


　　决天下之大疑定天下之大事必取於卜焉見於經著
於傳聖人豈以人為不足信而信區區歲乆之伏龜邪
抑龜之靈殆過於人人固弗靈於龜也葢龜至公合天
之至公既謀之人復參之龜天人相協疑可得而决事
可得而定已晉獻公不能從而禍其國楚靈王不能從
而辱其身是皆違天之過也然則龜可廢哉惜其龜書
不傳而僅存三易於世故孔子特詳於蓍而不及龜耳
今之卜者亦能即其兆而觀之吉凶定於前而徴於後

非精其術而能之乎檇李朱子中氏世業卜居於城南
凡仕者必往而卜賈而求贏者必卜疾疫者必卜利勿
利多竒中逺近稱之初余赴京師子中為卜之曰吉乆
鬱而方施乃耀其奇無翼而飛無足而馳五稔其來歸
余雖未信竊識之於中既而為國子助教一年分教中
都生三年四方學者悦其名而不考其實咸推尊而師
之洪武十一年春果以病免獲托田里與農夫野老逍
遥東阡西陌之上則其言為不誣矣因為論以張之嗟

乎龜之可信如此能傳龜之意者亦在乎人而已疇曰
擇建立卜筮人乃命卜筮記曰人而無恒不可以作龜
卜夫恒則業必専若子中者豈非上恒而專異夫市井
尋常之夫歟於是乎書

　　同夀堂記

　　崇徳之鳯鳴里有蔡公惠氏業醫五氏矣凡疾病者無
貴賤必造焉其樹徳也厚其取利也㢘嘗名其堂曰同
夀咸詠歌以侈之而記未有所屬也及余自京師歸遂

來為請余聞上夀百歲中夀八十下夀六十而夭殤弗
論焉人之常情孰不欲上夀也不可必得至於中夀斯
足矣孰不欲中夀也不可必得至於下夀斯足矣葢分
之一定暴如蹠蹻惡乎而敓之仁如顔子烏乎而與之
是出於天者已皆不同毉者顧欲使之同夀何哉豈天
有不及而猶待於人也然可以觀其仁矣孟子曰矢人
豈不仁於函人哉矢人惟恐不傷人函人惟恐傷人巫
匠亦然故術不可不慎也若醫之為術為能全吾之仁

歟嗚乎全吾之仁亦在乎術之精而已故自黄帝雷公
問答之書以至張仲景劉守真諸家之論參考旁通而
疾之淺深治之緩急無一毫之偏於是虚者使之充弱
者使之強屈者使之伸危者使之安舉不厄於夭殤則
造化在我而夀之不同者獲登於期艾豈不有功於天
邪不然往往反其所用欲求不死而速其死此醫之拙
者也公惠自其曾伯祖梅友在宋中醫科仕至防禦使
其大父君寔克繼其學因集心法所傳釐為若干卷曰

同夀秘寳方至公惠而聲譽益著其傳為可知矣古人
云不為良相必為良醫夫良相位尊勢之所及者廣茍
施仁政足以活天下之人良醫位卑勢之所及者近茍
施仁術足以活一方之人故相之與醫雖非等倫其心
則一耳吾於公惠原其心而卜其術所謂同夀者又豈
夸言也哉是為記

　　耕學齋記

　　友人戴禮嘗從余遊京師乆而不樂乃歸檇李之西陵

治磽瘠地數畆以自給暇則閉户讀書殆與世若相忘
者遂題其室曰耕學來求其説余嘗考之古者井田之
法固無不耕之民而黨庠術序又申孝悌之數則其子
孫亦未嘗不學焉所以士之升於公者往往多出於農
非若後世坐談禮樂不知樹藝之勞而縁南畆者其於
飲射讀法至老而無聞也葢自秦以來始變先王之舊
由是事岐而二矣可勝歎邪其或忘富貴者學而必耕
苦貧賤者耕而必學故袁閎以司徒四世之孫方諸兄

紹術各據數州之地乃退於田里豈其才之有弗逮邪
此忘富貴而然也然二家志雖大而無逺略力雖強而
無成功千載之下論者不髙紹術之所為獨髙閎之所
守則其得失為何如哉若兒寛未達而傭也帶經犂鋤
朝暮不廢此苦貧賤而然也卒顯於漢位至御史大夫
回視向之為伍者邈乎燕雀之在下則其榮辱為何如
哉茍有志於此進則如寛之仕退則如閎之隱庶乎其
知道矣惜余又未見之也今禮當皇朝革命之初俊造

競進超然逺引孰測底藴之淺深歟故歴舉古今言之
余雖老矣尚能相從東阡西陌之上共樂其樂云

　　真率軒記

　　凡禮有以厚為貴者有以簡為貴者以厚為貴必過於
文文則偽以簡為貴必過於質質則野較二者之弊使
文而偽孰與質而野哉觀夫田夫野老相餉茂林之下
一談一笑驩然無忤葢其真意所存器不假於鼎匜俎
豆也樂不假於金絲匏竹也儀不假於揖讓進退也豈

非合於古歟宋司馬温公與文潞公富鄭公輩在洛時
忘其宰相之尊而等於田夫野老嘗為真率之㑹巵酒
一肉得盡其歡雖若簡而禮實未嘗簡也雖若薄而意
實未嘗薄也其相與一本於誠而已茍推是道無往而
不真率也欺詐之習亡矣今天官史錢唐葉時中者取
法先正以真率名軒求余為之記故舉其説如此嗚呼
天下之䘮其真也乆矣在上者或尊嚴以為威在下者
恒卑屈以為恭而欲真率處之人將咈然不悦吾懼其

獲謗一時也而時中殆將復古為事尚質而不尚文兹
可嘉矣於是乎書

　　溪雲草堂記

　　溪雲草堂者海昌郭子方氏之新居也海昌在崇徳南
禦溪則崇徳之水而介乎二境之間其旁流又折而南
迤行六七里上有桑稻之村居人星散雞犬相聞彷彿
絶境之在物外者子方擇其勝處搆堂若干楹左為讀
書之室右為煉藥之房遂題之以今名云余嘗放舟過

之道狹而迂僅一帶耳魚鼈之所居科斗之所儲疑其
不能為雲類山川之有神靈者方時之將雨渤渤然上
蒸如煙如霧如海濤被覆兩厓不見林木而漁篷野艇
或隱或見於空濛中此其第一曲也及沿流以窮其所
至則雲之見於朝暮者尤蓊鬱非一狀執之而不可玩
之而不得排於前而後復合斷於上而下復繼凡幽人
處士之廬藩籬皆雲也窻戸皆雲也雖出於山騰於川
者殆無以過是休坐之頃引為賔客而塵埃野馬弗至

吾前矣並溪之人未有知者子方乃専而有之喜余之
至因觴於堂上求文為記遂書其所見如此復徐思之
天下之物本於無而形於有有者卒歸於無矧雲之忽
起忽滅忽來忽往哉彼既強名之余復強言以寔之非
通於理矣惟其隨時而莫知其神澤物而莫知其徳君
子宜取之以書巻舒之道焉則與雲為一矣子方尚勉
之










　　清江文集巻三十

