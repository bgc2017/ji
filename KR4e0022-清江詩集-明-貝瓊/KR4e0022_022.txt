







　　欽定四庫全書

　　清江文集巻十二　　　　　明　貝瓊　撰

　　金陵集

　　矇説

　　越有矇始好讀書不間寒暑一夕視字如螘緣迫之愈
紛遠之愈㣲旦起則目有翳而無所覩焉乃號於天曰
吾何罪耶天奚暴而使我矇耶豈欲其為鵂鶹不察於
物曷若不生我耶天既生我而施之兩目又降罰而矇

吾不知司造化者何如也乃遯於野弟子往而弔之者
皆哭客聞之獨進而賀焉怒曰吾既矇故不得與人頡
頏於時竊病而號於天客奚為賀客曰若何病乎其尤
天亦甚矣黑白易别也吾不知其孰黑孰白西施之姣
無鹽之厲人皆見也吾不知其孰姣孰厲信其矇矣事
固有大於是焉好利而愎卒沉其宗智伯之才而多蔽
也不察是非恱人贊己衛平侯之闇而自聖也利商於
之富寵秦國之政畜百姓之怨商鞅之危而為安也彼

皆目如明星㣲察秋豪而所為乃至於此則其瞽有過
於矇者世復不懲其失為智伯為衛侯為商君不亦悲
乎若雖矇於外至論天下之道高極無窮大極無際及
考古今事必原始要終而鏡其成敗是知矇於小而不
矇於大若又何病乎黑白之不知由不覩乎黑白也彼
能覩者且以白為黑以黑為白矣美惡之不辨由不覩
乎美惡也彼能覩者且以美為惡以惡為美矣此病之
不可攻而明也若之病可得攻而明吾將進金鉤施金

篦除目之翳使若之視其銳不翅太山視其小不翅八
荒視其隱不翅日月之運乎晝夜以為何如雖然目不
矇耳不塞足不兀手不攣人之大利也以矇廢視以塞
廢聽以兀廢行以攣廢執固為不幸而有大幸存焉此
塞翁之子免於役而為福若之矇烏知非若之福乎乃
起而謝曰至矣客之言吾終身無所尤矣矇為好古翁
氏也洪武八年二月初吉貝瓊造

　　太魯生説


　　太魯生師朴愚子將辭而南逰於楚朴愚子戚然不悅
生曰吾從夫子久矣楚仕國也今將往焉而夫子不恱
何也曰若才高而好辯才高則上人好辯則不屈禍之
招也嘗觀之知者先覆巧者先辱惟匿知於愚而不伐
其知天下不以吾為知寓巧於朴而不伐其巧天下不
以吾為巧是莫與吾校者巳故外患不至彼知者先覆
巧者先辱非知巧之過過在吾伐其知巧也荆山之璞
閟其至美而未之知也混於珞珞之石一旦光氣屬天

如虹霓卞和氏怪而獻之舉國信其美雖十城不易也然
璞毁而不完和亦再刖而死無足曷若混珞珞之石耶
今若不能自閟如荆山之璞恃才與辯而求合於時器
狹者不足與論海處闇室者不足與論天彼將驚焉而
不吾容其禍甚於刖而至美不得全矣抑反諸大庭無
為之天伏若形鈐若喙之愈乎若孔子歴聘諸侯卒窮
陳蔡之間七日不火食枵然幾死太公任弔之曰直木
先伐甘井先竭子飾智以驚愚脩身以明汚昭昭如揭

日月而行故不免也盍校其得失焉生退而遯於山澤
數月曰吾幾喪吾而夫子存之遂反華而質易巧而拙
椎銳而鈍毁圓而方黙而不復言與人居而不知異乎
人捐是非絶毁譽以太魯號之終身

　　夢筆居士説

　　濡須洪秉彞寓龍河之天界寺夜夢神授如椽筆旦起
謁住山全室翁翁方書夢筆二字竊驚而異焉蓋秉彞
未嘗以語全室全室亦未嘗知秉彞之有夢也觀其所

書而悟昔之所夢舉其所夢而兆今之所書若出偶然
信其非偶然也瓊因為之說曰昔江文通李太白嘗夢
筆矣由是其文辭益工不知二子之天才絶人得於氣
之清而純者故其為詩萬象不足喻其富八音不足喻
其和鬼神不足喻其變豈待於夢而至哉抑心志既専
精神既一故形於夜寐之頃如此而人之好異者論之
或過耳夜半輟書而臥忽有銳頭將軍狀甚黑而短排
闥見余怒脫帽擲於地曰吾中山之族世號萬人敵然

性不好武惟大人長者輒從之遊為之執役朝暮不憚
煩䝉其㧞於俊髦間與陶泓陳𤣥並列今得事先生風
簷雨窗者五十年或知有所不能文有所不及吾皆助
而成之心亦勞矣顧謂文通太白無藉於吾而黜其功
豈不寃哉且六夢之占具於周官黄帝夢天風鼓塵及
人持千鈞弩牧牛萬數而得風后力牧為相湯夢負鼎
者而得伊尹高宗夢良弼而得說於傅巖晉重耳夢與
楚子搏有城濮之捷魯襄公夢祖而如楚呂錡夢射月

而中共王穆子夢人助已而得牛王濬夢三刀為益州
陶侃夢登天門貴至八州督丁固夢松後十八年為公
皆吾所紀古今稱之而獨疑於吾耶乃叱之曰若秦虜
也罪當族幸赦而全之復側媚求說不顧曲直是非惟
人之徇摧頽於案牘局促於箧笥李廣上功竟差六級
殷浩復書不措一辭故累屈於孺子壯夫不汝喜也吾
特取其强記一節引為上客名顯天下而一時新進疾
而排之者日相踵尚何功之可伐而欲以是驕吾耶若

以夢言益可論者黄帝之風后力牧湯之伊尹高宗之
傅說固徵之夢矣堯之有舜舜之有禹又何如耶重耳
之霸天實啓之若小白之帖楚又豈夢盬其腦耶魯之
不競其君如大國者非一亦皆周公祖之耶呂錡之中
特出於幸穆子之牛卒禍其室夢何與耶益州之遷蓋
非一濬豈皆夢刀晉室名臣獨無天門之夢如侃公居
五等之爵亦盡固之松耶若之所紀徒滋後世之惑而
已乃起而謝曰先生之論高矣然天下之言非吾不傳

天下之事非吾不明自班固揚雄而下莫不資之吾其
有得有失實系於人人恒負吾吾奚病乎遂無以詰翌
日過秉彝曰夢耶非耶古人之事果不可誣耶天固有
所屬於子同於晉之王珣者耶秉彞乃以夢筆居士自
號云

　　石田説

　　檇李馬徳遠氏以石田為號取左傳語也一日過成均
見余求申其義余怪而詰之則曰九州之田若雍之上

上冀之中中揚之下下青之上下徐之上中兖之中下
以其地有肥磽之不齊故其為田不一然有宜黍者有
宜稻者有宜榖麥者有宜桑而蠶者皆可耕而藝也不
可耕而藝且棄於無用者其惟石田乎吾實似之吾生
長四十餘年而不成一藝之名屬大明洪武之盛黜吏
用儒天下之士應詔而起者俱收並錄至翔金門集紫
垣者有之矣吾兩薦天官而不中六科之選孑孑歸吾
讀書之所非石田之謂乎余應之曰噫子未通於道者

也田之瘠者不得求其美人之拙者不得求其巧然使
石田如九州之田或黍或稻或菽麥或桑而蠶則人朝
暮其上以營無窮之利茍不得者必爭而訟訟而兵其
禍人也大矣此以利不足以及人獲棄於無用豈非幸
與今子病其棄於時不為田之美者而為石田盍視彼
之有智也有力也為時之所用者勞其心思苦其筋骨
至於斃而後己求為石田又可得乎以是較之孰得孰
失徳逺起而謝曰此吾志也遂書以貽之洪武六年嵗

在癸丑良月檇李貝瓊造

　　過孝子傳

　　過孝子宗一海鹽昭明里人早喪父獨與母居元至正
十六年春吳陵張士誠擁衆自白茅渡江遂陷姑蘇略
地至海上宗一負母逃卒與宼遇欲殺之即以身蔽母
中數創乃舎而去既返益困傭以給食母卒六年不克
葬寢苫服衰蔬食不變居憂時與人語輒泣下有燕巢
其室東西相向及葬母燕去不復至人皆為異云


　　貝先生曰人子事親始終盡道者不足書特於其遇變
書之非必待有變而得失可觀也大其事也方宼之東
略闔境奔竄過孝子知有母而不知有身前冒白刃幸
而獲全視彼失其天性委父母不顧自淪於梟獍者何
如哉故不可不書觀其遇變一節則事親可知矣及母
死弗克葬不易服不食肉人未有一動心者特區區感
其燕之去來抑何惑與秦顏孝子葬親有羣烏為銜土
成冡烏吻皆傷因表其地彼燕於過氏何異哉并論而

釋之

　　貞節傳

　　奉化陳氏婦以貞節稱者五人初陳元娶竺氏生子侗
而元卒竺氏年纔二十二義不再適後三十三年卒侗
娶璩氏生子瑞泰二人侗亦以疾夭璩氏年二十六後
五十八年卒瑞娶王氏生子通甫一人而瑞復夭王氏
年三十後五十五年卒通甫娶樓氏樓氏甫笄歸於陳
至二十六而寡父母欲奪其志泣曰吾不幸夫死吾忍

死吾夫而事人乎且前吾三世皆守節以終不可至吾
而變使吾不得從夫於地下非婦也父母乃止其姑王
氏年老樓氏事之尤謹姑卒斂葬率如禮今年六十有
二矣子四人長養才次養心次養吾次養賢養才娶樓
氏生子孟雍孟熙而養才遇疾樓氏求善藥治之不愈
方卒時樓氏年二十八越今十四年矣而所守如其姑
云

　　貝先生曰余讀易上經首乾坤下經首咸恒乾坤為父

母之道咸恒為夫婦之道也夫婦之道終身不可變者
故以恒次咸不易之謂恒不己之謂恒此恒為能久也
其五六之爻曰恒其徳貞婦人吉象復申之曰婦人貞
吉從一而終也是知恒處於貞貞固婦道之當然矣是
以記禮者必始於謹夫婦而三從之義備見於篇凡夫
存而順其夫不幸夫没而不再適者不足怪也三王以
降隂教不行禮義隳廢有一人焉克盡其道則皆以為
卓行莫不動色書之蓋天下之守義者鮮特舉此以為

勸世變可知矣抑嘗上下數千年間自共姜以下未及
汎舉若白公之妻貞姬曰忠臣不借人以力貞女不假
人以色曹世叔之妻令女曰仁者不以盛衰改節義者
不以存亡易心嗚呼若二人者其徳可謂恒而貞者乎
四明之陳氏一門五世皆能不貳其守如砥柱壁立千
仞為婦為母何愧於貞姬令女耶雖其天性之美異夫
閭閻習音樂工文辭之女輕於失身者而家法相傳教
之有素可見也其諸孫協和為國子生能歴道其實因

合而為傳使觀風者尚有以采之而上於朝以旌其節
豈不有補於名教哉

　　國子學明德堂之東偏置賁鼓謹昕夕升降之
節及有事於學則鼓焉禮也乃為之銘曰

　　冒以鱓宻乎外而虚中汝之寂也與土奚擇其應神而
遠通鼓於戎而成列鼔於役而勸工惟賁徑四而修八
故在樂為大配金鐘而西東有鏜其聲擊之逢逢冠帶
如雲惟汝之從警昕夕之二時嚴一陟而一降或燕而

壺或射而同勿爽其節敢告瞽矇

　　存善堂銘

　　易曰一隂一陽之謂道繼之者善也成之者性也孟子
曰性善盖易原其流行之始故先言善後言性孟子即
其賦予之同故先言性後言善其理一而己矣笠澤沈
茂卿氏扁其堂曰存善知善之當存則知惡之當戒者
乎西白金公來乞銘乃為之銘曰

　　吾嘗觀場師之木也必封其本而上參乎天良農之治

田也必樹嘉榖去稂莠而至有年嗟善之在人者茍無
場師農父之智恒戕賊而弗全鄭衛之音簧吾耳燕趙
之豔蒿吾前肆行無覺既汰而顚故貴夫君子之學存
乎中不為物遷我塗孔夷我宅孔安是居是由無失其
本然庶積之而後豐庸詎非後昆之慶百世其延












　　清江文集巻十二

