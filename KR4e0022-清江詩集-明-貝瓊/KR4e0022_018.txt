







　　欽定四庫全書

　　清江文集巻八　　　　　　明　貝瓊　撰

　　雲間集

　　送石仲明序

　　嘉興尹秦郵石侯仲明之代也三吳之士莫不悵然而
慽與山墟海聚之氓雖不及識侯而一登其堂者咸駭
焉非特秀之一邑也及其守崑山也則其士又躍然而
喜山墟海聚之氓不及識侯而一登其堂者咸信焉非

特一州也吁仲明何以致是耶夫民之利病繫其守令
之得失天下之廣環百里而為邑者非一求令之賢者
不數人環千里而為郡者非一求守之賢者不數人令
而賢則利及於百里守而賢則利及於千里故能安生
樂業於遐陬僻壤大山長谷之中否則為病奚啻蛇虎
之毒哉守令之賢者不數人其得之難也如此故日夜
冀其父母於我也若歲焉使一朝以無罪去則是終不
得賢守令以父母於我而民之窮且死者欲其脱蛇虎

之毒無時矣仲明之為人余雖不獲接而攷其所施即
三吳之士與民稱之者若符之合其賢可知已嗟乎有
國者務仁其民為簡守令而牧之恒病不得其人得其
人而使不能行其志又豈務仁其民之心乎此余以毁
譽進退數易不安為今日惜而幸仲明由秀而升崑山
也秀為余鄉矦之均賦興學於數月間其父兄子弟䝉
其利者深矣是行也必推其施於秀者施於崑山可知
已然不能不為秀之父兄子弟惜焉王君𢎞道者與余

言侯之賢且求文以道其行故書其説盖不獨為天下
守令之勸而為天下守令之警侯名光著由寶泉庫提
舉四轉而為今職云

　　送章起潛序

　　余病天下之士有其位而局於才不能有所施有其才
而局於位不得有所施有其才有其位者宜也非幸也
有其才無其位者不幸也無其才無其位者亦宜也非
不幸也無其才有其位者幸也然君子論其才而不論

其位才浮其位雖卑冗而與之位浮其才雖尊顯而斥
之固異乎常人之所見已常人知有位而已惡計其才
弗才耶甚矣後世之不古若也古者度才而官位必稱
其才又何議乎後世官其所私而才不稱其位故不得
其宜而有幸不幸存焉而為士者往往恥局於位而不
得有所施不恥局於才而不能有所施何其才而黜不
才而進者多也嗚呼其亦時之使然與抑亦有國者不
能求才以任之也松江儒學史華亭章起潛氏早歲力

學不倦數遊搢紳間然不得奮於上其亦不幸而局於
位者特於升斗禄為養余初未之知一日耳其議論下
上古今心已異之及觀所為詩歌清麗有法能言人所
不能言惜潛之有其才而無其位不啻冲霄之羽回翔
蓬蒿之下也余又可以位之卑而易之哉故樂與之交
久而益篤盖亦與其才之有過於尊顯者也異日上之
人求天下之才又可遺潛已乎盈考而去澄江包君叔
藴陳君履信禦溪張君夢臣荆溪蔣君以愚賦詩以贈

之而求余為之序於是乎書

　　送方德玉序

　　按周官醫師掌醫之政令聚毒藥以共醫事凡疾病死
瘍者造焉則使醫分而治之歲終稽其事而制其食十
全為上十失一次之十失二次之十失三次之十失四
為下夫二氣錯行互為勝負而痟首痒疥瘧寒上氣之
疾作茍失其養則夭其天年有聖人者出哀民不幸置
醫以參兩其變而眡劇易之徵自岐伯俞跗秦和扁鵲

倉公克審其用以贊造化者也周以降醫無專官宋有
郎大夫之職及翰林諸醫國朝因之内立醫院外立醫
學尤重其任矣方君德玉者世業醫其先由汳徙錢唐
至君而名益顯歴仕永嘉天臨番陽平江今年復命攝
松江醫學教授而學之諸醫來求余言以送之余雖交
德玉之日淺然聞其治人能察羸盈休王以盡攻之之
術往往起人於阽死亦吳中之良醫也他日醫師考所
述之狀必有十全之功豈不為王政之一助乎


　　送王至善序

　　維揚東南一都會四方之所走集百貨之所填委民生
其間不務稼穡雖髫齔之童耳亂鄭衛而目蒿妖冶長
則走狗飛隼擊丸蹋踘窮日夜為樂盖其風聲氣習之
使然而詩書禮樂之教有不能入者其有趨於長厚力
學好古而聲色狗馬不足以惑之則為豪傑之士出於
風氣之外世又不恒見也王君至善者其在淮南幕府
時已熟其名及為松江提控而余亦分教兹郡始獲與

之相周旋聽其言攷其行信其力學好古而不囿於風
氣者也夫力學好古不囿於風氣余於揚之士誠百一
而為收焉三年之中上佐一府之理下總六曹之事紏
其違而稽其怠由是上官多所倚辦而莫能干以私又
可見其蓄之大而應於時者有餘養之完而見於守者
不變如此獨惜其局於位而不得盡究所藴也今年春
書滿而歸余不可以無言故特舉其人品之髙不與俗
遷者論之嗚呼今國家庶事方殷以至善之才非久於

簿書者將見信於既屈之餘譬之萬折之水束於龍門
吕梁而後逹於海千尋之木厄於霜雪而後參於天爵
禄之來惡可涯也哉

　　送王子淵序

　　余至淞之明年識澄江王子淵於頖宫時家毁於兵落
魄無業太守王侯彦強以故人子遇之周之以粟既而
去遊吳門者久之今年冬返淞上無僦屋之資寄食龍
門寺孱童敝衣泊如也方王氏盛時四方遊士之無歸

者三族之無養者必造焉子淵不以疎戚而汎濟之家
之有無弗較也故其仰於王氏者非一人矣海内兵變
江南北鉅姓右族不死溝壑則奔竄散處豈一王氏哉
其貧與賤所謂不以其道得之者也然子淵所嘗内交
者反眼若不相識未有矜而振之又且肆其譏焉以王
氏之施於昔而背於今如此况彼之吝於施者乎昔薛
公之相也以取士傾六國而賓客趨之不啻朝於市及
一旦失位則去之富貴多友貧賤寡交亦勢之使然也

又何怪焉則子淵可以不足介於中矣然余於是悼時
之不古而人情益偷抑利不足以結人也子淵通醫藥
治疾多愈遠近稱之而利人之心不懲其前汲汲焉恐
不及其天性之厚與衆人相去千萬矣余因書以道之
云

　　贈醫師沈光明序

　　處暗室者具目之形而不能覩一室之中則必戚焉不
樂思火而燭穴而牖然後以為快矧瞽而不覩日月之

光八荒之大泰山之高如夜索途而莫知所從則衣之
以文繡享之以五鼎勢與王公等亦必不樂也茍有能
治之者昭昭然見日月之明八荒之大泰山之髙將不
遠千里造之以求其大快於己夫有大快於已雖無文
繡之衣五鼎之享王公孰加焉此皆樂之至矣雲間沈
光明者其先世嘗受術於龍樹師内障凡三十有六外
障凡三十有六悉能治而去之不啻金篦刮膜而始之
無所覩者豪芒可辨也光明克世其學邑之大夫士咸

稱之余始而疑終而信既而竊歎之曰天下之瞽於目
者有良醫以治之瞽於心者獨無良醫乎瞽於目者什
一而瞽於心者恒什九明於日月者弗之察大於八荒
者弗之顧髙於泰山者弗之見由是是非邪正之無别
禍其身而蠧其國豈非瞽之深者與心之瞽甚於目之
瞽治其心者愈於治其目矣潤之以六藝廣之以道德
塞可通也䝉可啟也徹乎遠近視之而無不周也極乎
小大測之而無不合也則其為快奚止於目之能覩耶

余因彼而感於此矣今年秋賀章者目病而視眊遂造
光明治之既愈來求余言以贈之故為書其説且俾吾
學者有所警焉

　　元故兩浙都轉運鹽使司照磨任公墓誌銘

　　公諱耜字子良姓任氏世為蜀綿竹人實少師希夷之
後九世祖嘗官四明因徙家奉化之﨑山曾大父處㳟
大父果德宋進士迪功郎父士林字叔實湖州路安定
書院山長一號松鄉先生公自為兒時如成人讀書一

過輒記不忘既長肆意經史博通旁攷務極根柢嘗侍
松鄉先生遊錢唐一時逹官貴人皆折行軰與之交初
辟松江府史歴江隂鉛山二州盈考疏於江浙行省板
授横浦場典史轉江隂鈔庫副使江浙理問所提控案
牘轉海鹽州提控案牘陞兩浙都轉運鹽使司照磨兼
承發架閣事上官以公老成習法事多倚辦至正十四
年督課會稽四明申其三則民競勸無敢後朝廷兩遣
使持御酒文繒賜之嘗道出曹娥廟下顧瞻咨嗟曰是

女入江抱父屍出者釋老之宫巍然相望而此棟摧瓦
腐不支風雨豈非有司所缺與亟率其屬捐俸葺之盖
其行事尤先於風教所關者如此十五年繼分部永嘉
天台及還民為刻石頌德十七年春告老歸華亭城北
之别墅而間關兵馬之間身已病矣明年春二月庚午
卒得年七十有一公同生三人兄來字子駒蚤卒妹季
環娶錢唐孔氏先聖五十八世孫郁之女先三十三年
卒男二人長文虎江隂州佐史娶孫氏年三十九卒次

嗣宗處州路鮑邨務都監娶何氏女一人孟淑適浙東
元帥府奏差鄒士亷孫男二人長繼祖娶沈氏次紹祖
孫女一仲貞適鞠希魯曾孫男一公卒之年兵興不克
歸祔松鄉先生兆次卜葬於松江華亭鄉蟠龍塘西馬
駝巷之墟子文虎祔焉築茅堂若干楹顔曰敬思復置
田七十畆有竒以給歲時之祭戒子孫毋侵其入公天
性孝謹初松鄉先生没撫柩哭幾絶既葬廬墓三年凡
家之所蓄一不經意惟取先生所著句章集藏之其在

理問所時命儒師鋟梓行於世嗚呼代之為人子者惟
知寳其珠玉競取而有之鮮知前人翰墨之為寶者而
公於片言隻字未嘗委棄而磨滅使松鄉先生之奇文
章照曜後世不與草腐木斃其真能子哉既葬五年而
墓銘猶缺其仲弟來翁狀其族出行實攜嗣宗來謁貝
瓊於松之泮宫乞銘銘曰

　　任祖希夷本蜀綿竹逮公之生遂大其族出而試吏孔
仁且直百鷙一鶚孰與之匹不好而黨不惡而仇世莫

予訾位局聲流三年海陬再膺帝寵既老而歸食無餘
奉惟堂必基惟榖必菑茍豐其積曷嗇其施蟠龍之西
馬駝之宅公行不泯視兹貞石

　　郭處士壙誌

　　先考諱士元字元之世居嘉興之北郭曾祖儀卿宋朝
奉郎祖晦擢進士第授常州無鍚尉七轉為都督府機
宜文字官加贈朝散大夫父不妄元饒州路德興縣儒
學教諭始生而頴悟既長力學通尚書經父没時甫二

十即教授華亭之楊溪以奉母趙氏陸氏㷀然孑立僃
歴艱難常應進士舉再忤有司意遂隱不出自號溪南
處士終楊溪之寓舍嗚呼痛哉其生以己亥十二月二
十四日没以戊申十一月二十二日春秋七十娶婁氏
先十五年卒生子五人長仁娶陳氏次時娶宋氏繼娶
張氏次禮娶周氏次哲娶呉氏次至未娶孫男三人本
頴睿孫女一人寜奴惟是藐諸孤既卒襄事屬軍興未
克祔錢唐法華山先塋之側乃歸骨於嘉興以婁氏合

葬永樂鄉之原不用浮屠法遵治命也謹次其族出鄉
里歲月刻石納諸壙仁等泣血謹識李黼榜第二甲進
士會稽楊維禎填諱

　　江山尉中玉先生黄公哀辭

　　檇李黄公中玉者平山先生之子比玉先生之弟也博
學強記東南之士咸推之以父䕃授江山縣尉時海内
鼎沸詔徙行臺於紹興以控制閩越至正丁酉大夫擢
公為參謀統鄉兵守衢婺越二年城陷遇害一門十三

人俱没長子孟輔出而僅免嗚呼先生之忠烈固無愧
於古矣余於先生為鄉人且早從其叔父次山公逰故
述辭而哀之辭曰

　　惟上帝之孔神兮信禍福之異施何先生之不幸兮獨
罹厥災豈其積之不厚兮又豈行之或虧鬱佐時之明
略兮試一割於南境輪既摧於九折兮雖善御而曷騁
衆鳥紛其髙厲兮鳳燖翼於湯池盍低回以遠戢兮俟
有道而一來日慘慘而晝晦兮風蕭蕭而夜悲悼先生

其不返兮邦亦傾而莫支嗚呼舉貪生而惡死兮匪伊
人之攸異死固有重於生兮蹈白刃而弗貳茍吾義之
既獲兮肉雖醢其奚傷與平原而為朋兮越千祀而齊
光彼懐禄而有泚兮日幾何而不亡仰寥廓而些之兮
流余淚之浪浪












　　清江文集巻八

