







　　欽定四庫全書

　　清江文集巻二十六　　　　明　貝瓊　撰

　　中都藳

　　遊山詩序

　　洪武九年歲在丙辰季秋月朔余休暇無事與典簿永
加裴中國子生陳芳林與直王綬董瑨林岳洎余季子
羽岀甲第坊迤邐北趨四五里地勢隱然而隆岡連嶺
屬實萬歲山麓之旁殺者置闗於上所謂東市之咽㗋

也余嘗往來而未暇出入上下以窮其勝是日也天風
飂飂雲氣行空中類萬騎而驅乍疏乍密日光吐而復
翳始懼其將雨倐排而去之萬里無滓端倪呈露行者
欣然皆喜乃升髙而望之連山拱其南長淮亘其北葢
其地即春秋之徐漢為鍾離隋置濠州逮上之龍飛改
名鳯陽而都焉其東則獨山屹然一柱孤撐上為司厯
者觀天之所距獨山東十五里為臨淮崇墉峩峩車馬
旁午人之豐樂可想也其西八十里曰荆山與塗山對

峙天外志稱山産美玉卞和以獻楚王今玉坑尚存荆
山之南則為魯山金碧起伏若走海濤而至於皇陵信
神氣所鍾誕生聖人為中國人民主非偶然矣葢自開
闢距今越千萬年而豪傑起淮泗間如王霸之輔漢魯
肅之相吴固不足方今日之盛而肇大業於東南也時
宫闕未營朝市之位已定四十八衛列營左右統以大
都督府焉牛馬遍野禾黍紛敷偉哉天下之壯觀矣又
行山北二三里許過雙井黄先生先生東甌大族守官

鳯陽者五年聞余至遂延於退休之所地閴寂無市聲
少焉設芳醴薦嘉肴衆亦懽然而留更起步爵劇飲無
算遂至大醉而罷乃循東山歸路尤峻絶怪石虎踞雜
樹蔥倩於是列坐石上者乆之惟綬卧不能起膳奴掖
之而行因顧謂諸君曰余自去年春分教中都生未嘗
一日舍所事而出遊或出遊輙以風雨止今幸償其願
而天復假余之美景如此覽山川之勝盡主客之歡使
忘鄉土之思不可以無述也盍以溪山勝處良友分韻

賦詩規重遊於異日歟衆曰善越翼日詩既成什余為
之序且録寄雙井云

　　滄洲一曲志

　　華亭大姓邵文博氏治圃楊溪居第之東偏垣而環之
鑿方池廣以一畆錯置巨石相為經緯類十洲三島之
狀而竒峯崒然特起如神人出珠宫疑有雲氣昏旦上
升焉觀者以為成於造化也乃度地相方構堂若干楹
坐挹其勝循池而北則因髙為亭風櫺月檻尤極宏麗

老檜叅天修楊夾道不知有三伏時由亭左行百武又
為小亭可坐五六客以待遊觀而憇者小亭之西五十
武亦如之中闢塗屬於北垣有軒在萬竹間曰緑隂軒
之下溝以通衆水之來鏘鏘有聲曰流月其西軒曰樂
琴書合而名之曰滄洲一曲以記稱滄洲在瀚海中周
回五萬里其人千歲不死有飛樓涌閣皆金銀氣有琅
玕之産紅鱗白鳯所集中國之人莫能至者此雖廣袤
不同而外旋大澤中俯平野彷彿其一曲己户者謹扄

鑰非魁人碩士鮮克造是且不逺二百里招徠余誨其
子麟書暇輙往時十月始寒風髙氣烈而海棠數本花
爛漫如春於是置酒命客共酌於下自晝抵夜圓魄中
天微雲盡歛二小姬出彈箏歌以和之極驩而罷恍然
出埃壒而超鴻濛也後值兵變余挈家南還檇李回思
其所猶歴歴在目毎稱東南之雄於貲者非一而能有
林壑之趣莫若文博焉洪武六年余起為國子助教越
二年又奉命分教中都生涉江泝淮遇麟於道從而訊

之則文博己没且徙家臨淮之東屯而圃復湮為荒煙
野草矣為之潸然涕下後數訪余成均因言去鄉里七
年固不得守邱墓為戚近築室平岡之下獨與母居藝
其地有秀可擷漁於川有鮮可食其適無異昔之滄洲
一曲故揭舊名于楣先生幸志之余惟隨遇而安者必
有㑹於心而不繫於境也若文博之居雲間也以其地
為滄洲則山川是乎否邪今麟之居濠上也亦以其地
為滄洲則池臺是乎否邪人之常情恒由境變茍㑹於

心齊之為一致孰非神仙之所居邪然文博當全盛時
極耳目之玩視滄洲之樂不啻也麟方辱於流離轉徙
而不易其樂非讀書求道而幾乎達者能之邪故詳錄
以記之且寓感今思昔之意凡廢興之跡尚有徵於斯
云

　　葵軒記

　　歐陽文忠公記洛陽風土稱其花直五千雖出於越者
不能與之角葢混淪磅礴鍾其妖於中國使人狂走爭

觀其美不足稱也有可稱之美者葵乎葵易生而不以
其地後開而不以其時無一本五千之直人皆棄而弗
視至於傾陽以庇其本皆未有及之者故余好之甚於
洛陽風土所尚不知者非其昧髙下之辨所謂黜西子
而尊無鹽其亦弗之察耳既而思之葵猶傾陽人有君
而可忘哉唐杜甫落落不偶間關兵馬之間至奉先所
述引葵自况人之葵已計當時勢位之尊顯融一時者
何可勝數祿山破關中忍忘所事而北面臣虜則如葵

之傾陽抑何尠邪嗚呼物有不可奪之性所以異於物
人有不可回之心所以異於人然貴非所貴而賤其所
可貴實天下古今之同病非獨葵也可不重有所感乎
吴門儒者金徳璡氏讀書之所左右種葵百本不雜衆
卉題曰葵軒寄意深矣累求余為記故論之如此雖然
余與徳璡同為國子助教五年託於清光之下尤為葵
之幸者視杜甫徒懐耿耿而不白於世以終葢相萬也
尚益厲其如葵者毋慕彼區區以色恱人為妖者


　　具慶堂記

　　禮部尚書毘陵張公惟中有先府君錫山之居第而顔
其堂曰具慶記未有所屬也乃馳書中都為請余辱交
十五年而知之為深其居錫山也與弟安所奉府君止
齋先生於既休之日府君神完而氣充以享滑甘之養
此其可慶者一也及惟中以明經選遂首東南計偕之
士而逺近以為榮此其可慶者二也至於元季兵變州
郡咸苦於殺戮焚燒而毘陵當南北必爭之地人民幸

而免者纔十一父子兄弟固不能保其俱存也惟張氏
不及此又可為慶者三也嘗讀楚茨之詩其曰莫怨具
慶不過述公卿有田者既祭而燕之一節耳然同姓之
親所以交相愛而更相頌者豈果在於牛羊歟豈果在
於鐘鼓之奏歟葢有足於内而發於外者也較兹三者
其小大何如哉特取其語以明之而已止齋既没兄弟
之友愛尤篤具慶之樂先後猶一日焉大抵人之恒情
莫不以富貴為事惡知有重於富貴者使惟中不得事

府君而骨肉離散死亡雖今起為侍從官髙車駟馬赫
然一時亦豈其所樂乎斯足騐其種徳之符若有神明
庇於㝠冥已故邑中為之歌曰積之既厚慶必從之翁
夀且康鶴髪龎睂讀書有子亦既先登如稼而獲如賈
而贏三吴繹騷兵鬭於疆肉人火居號呼出亡嗟公一
門克完以安歲時伏臘更賀交歡吹塤吹箎如春之和
鄉人之榮鄉人是歌余聞而歎曰此天下之所同欲而
有不可同者繇其出於天而非人之能致也止齋有其

福而慶之於前惟中又能延其福而慶之於後繼繼繩
繩將有所勸而不替矣因叙其事并錄其詩為具慶堂
記

　　活水軒記

　　活水軒者山隂儒者張徳麟氏遊息之所也徳麟早歲
負竒氣以與時义牙遂去講學鑑湖之上十有餘年所
蓄益大所造益精矣又取乎水者示其不息之義也翰
林承㫖金華宋公景濂為作古篆三大字以貽之且求

余為記辭弗獲乃復之曰天下之水不一而谿谷之所
洩池沼之所蓄乍盈乍涸曾不及乎朝暮未足以為觀
也必觀水之大者乎水之大者其出有源江出於岷河
出於崑崙漢出於嶓冢濟出於王屋淮出於桐栢其本
既盛則前之往者不止而後之來者不已故狂瀾巨浪
日益月髙浩浩沄沄破山走海孰得而禦之茍為無繼
惡能盡其竒觀而亘古亘今若是邪故孟子曰觀水有
術必觀其瀾又曰原泉混混不舍晝夜學者宜求其道

矣嗚呼道之廣大淵深非一曲之能盡亦非一物之能
喻而可見者莫過於水焉然言者或昧其大經大本此
百家之説雖多而皆不及孔子孟子唐宋之文雖盛而
皆不及程子朱子以其如江如河者茫然未睹所睹者
特谿谷池沼而已也不亦悲夫顧余之淺陋何足以及
此邪姑因而發之耳雖然梗於木石汨於泥沙水從之
而壅矣決之而流亂於術數軋於功利道從之而隱矣
絶之而明是不可不致力於正學而無惑於彼焉使處

膠膠擾擾之中沈溺以没身者固未能至而徳麟有志
於道殆過尋常萬萬必將浚其源而達其流庶㡬不局
乎小而有以充之至乎大豈徒資其文辭以極波瀾百
態夸耀於世為工哉此余之所深望也是為記

　　宜晚堂記

　　越大姓江濬逺氏世居奉化之黄甘里地勢斗絶四山
環拱而南屏一峰嶄然特起狀類玉几上可坐數百人
下有東西兩溪合流至長溪折而入於鄞江又有日峰

峙其左剡水紆其右葢四明形勝之一濬逺又據其勝
焉六世祖某宋保義郎子怡齋由太學上舍試補臨安
教授至濬逺克世其學早受知中朝士大夫舉秀才歴
官至福建行省照磨尋升檢校官以憂家居而代革勢
殊矣因葺舊廬中奥之堂題曰宜晚日肆意圖書而不
復出矣介趙公木仲來求記乃為之説曰山之秀也宜
日之晚木之茂也宜歲之晚人之守也宜時之晚日之
晚固異乎旦矣歲之晚固異乎春矣時之晚固異乎少

壯矣而以為宜者何也山晚而益佳木晚而益堅人亦
晚而益智豈不宜乎初濬逺汲汲於一試涉大江走長
淮上太行觀黄河風波之險阻氷雪之慘栗未嘗憚其
勞苦焉是亦宜也二十年中變故多而形貌改思慮深
而血氣衰回視向之鋭於進者孰與鈍之乆榮於前者
孰與困之全於是盤桓林壑之間嘯傲風埃之表尤為
宜也夫退休之跡見於春秋方盛之時則怠而馳騁四
方之志施於既耄欲與新進爭前則暗濬逺者視彼溺

於利禄顛仆不正之徒相去奚翅千萬乎由是觀之山
也木也與乎人也不病乎晚而尤宜乎晚如此使其悼
懸車之景促痛凋落之將及以為非人之所宜者惡知
進退存亡之道哉此予嘉其為人樂書而記之

　　環碧堂記

　　檇李南五十里為幽湖巨族朱顯道氏世家於此築室
若干楹而水周其下題之曰環碧前御史中丞番陽周
公伯温以大篆體為書三大字復馳書鳯陽屬記於予

初余主顯道嘗愛幽湖之奇勝葢脉絡自南湖來洄而
為洑旋而為渦至是左右回抱青停黛蓄尤形勝之所
萃焉使其奔放莫遏則悍而可懼渙散旁流則弱而易
狎又何足以為奇勝也觀其方春雨止波瀾浩浩與天
相涵不見洲渚而王雎翠碧往來其中景之觸於前者
何如也及清秋之夕魚龍在壑衝風不起顛倒星月而
舟人漁子擊榜歌呼景之㑹於心者又何如也方全盛
時並湖而居者非一飛樓湧閣雖南湖不足侔其壯麗

而堂據一湖之要葢有無窮之趣焉時方縻於王事遂
舍之而去客京師者二年分教中都者三年汨没埃壒
之中未能有其一曲以從耕釣而徒懐想於二千里外
今為顯道之所専也按朱氏世為檇李人其始祖某宋
文林郎侍料院官其子思明仕元為進義縣縣尉轉嘉
興縣錄司事判官思明之子青陽教諭仁甫先後相繼
逮顯道已四世矣今一境既刳於兵此堂復葺而新之
挹空翠於几席之間來清飈於嘯歌之頃固可以盡四

時之樂益見文獻之家與幽湖同一悠乆也顯道業攻
醫得九鍼補㵼法於金華王瑞菴實出竇文貞公之傳
故非一時庸工所及性尤急於治人而人賴以全者甚
衆則天之報施又可必者矧諸子若孫讀書好古余知
後益隆不替非止於是而已異日解組南歸&KR0712;舟幽湖
重登環碧之堂又當述而賦之云

　　一樂堂記

　　華亭夏盟氏有二親年俱七十而兄莊亦五十餘因顔

所居之堂曰一樂取孟子之語也介前松江通守謝伯
禮來謁余為記嘗論樂之為事非一又孰與乎父母兄
弟相從一室之中哉大抵天之數恒不齊人之心恒不
愜使父母俱存兄弟無故此天下之至樂亦天下之至
難也夫求至樂於至難誠千百而十一耳然則珠玉不
足以為侈聲伎不足以為悦輿馬不足以為盛惟幸父
母兄弟之全者豈非彼之所樂在於人為小吾之所樂
出於天為大乎盟之得此葢一門所積既厚故多夀考

而無疾病夭傷之患又處斗絶不爭之地雖海内連兵
累年亦免於離散之憂不然何其致人於所不能致享
人之所不能享耶殆非偶然而己自今以往奉&KR0949;&KR1329;於
朝暮相倡和以為驩奚翅春臺之熙熙也嗚呼蓼莪棠
棣之詩極推天倫之所當重反覆讀之特病㷀然孑立
無以遂吾一樂之私奈何禮衰事親忍於骨肉者常接
迹於世人心風俗之壊至於如此不亦悲夫故於盟尤
有所不能已且重余之哀傷感慕也烏可以無言乎初

盟之父原父從天台李東臯先生遊壯復受經於同里
錢公伯全薦紳之士咸稱之産雖纔及中人而聲譽籍
籍布於逺近盟又能厚其所親不敚於外物固賢於衆
人已雖然孟氏之言三樂惟仰不愧俯不怍為君子之
當自盡者茍不至乎不愧不怍雖處父子兄弟之間亦
未能樂其所樂也尚朂之哉

　　志古齋記

　　志古齋者天台王藴徳氏藏修之所也藴徳嘗受詩舒

可立先生科舉廢遂一意於古文求進於先秦兩漢故
取昌黎韓文公之語自厲云番陽周伯温為書三大字
復求余記之乃為説曰射莫善於羿而天下不能皆羿
也工莫巧於般而天下不能皆般也唐宋諸家通習六
經出入諸子亦皆志於古而恒苦其難者時既不同才
復懸絶惡得強之以力哉蘇黄門曰文不可學而能氣
可以養而至是氣也塞乎上下騰而為河漢旋而為風
雨薄而為雷電列而為五嶽激而為海濤人得之發於

文章所謂氣盛則言與之俱盛也諸家惟能善養吾氣
所著不期於古而古雖有髙下輕重遂與六經諸子並
行不朽豈非一代之豪傑乎往往取其書熟讀詳玩大
抵立言不在於嶄絶刻陗而平衍為可觀不在於荒唐
險怪而豐腴為可樂此古人不可至也古之人不可至
茍有志焉亦猶射之必為羿工之必為般庶乎其不逺
矣若藴徳者其志如此宜將髙視無前而不足於今歟
雖然髙堂邃宇孰與古之橧巢齊紈楚練孰與古之羽

皮玉杯象筯孰與古之汙尊抔飲哀絲豪竹孰與古之
土鼓奈何浮華之習崇敦樸之風壊或有語伊耆之茅
茨則陋而不合於制尚有虞之瓦器則樸而不適於時
悦周文之卑服則儉而不盡乎飾奏軒轅之雲門則淡
而不諧於音矧文之變而下焉使班馬馳騁其間則必
驚且駭矣非班馬之罪也所見者異也君奚志於古邪
懼其合於古而病於時也嗚呼初余坐是藴徳復蹈而
為之不以舉世非之而變斯能古矣因其請而極論之

第愧於古人者海之一螺未及盡夫道之無窮也其尚
擇之

　　植勤堂記

　　余嘗論宋三百年間有大徳而享其報者晉國公王祐
也符彦卿與太祖外有君臣之分在周則為比肩同事
之人而握兵居重地一旦疑其為變命祐往察動靜之
跡且欲因而翦之使小人茍利富貴必希㫖附和以誣
其罪惡計吾之得失哉乃以百口保之坐是失官既而

其子文正公相真宗十有八年孫懿敏公在仁宗朝復
出入將相三十餘年植槐之應捷若桴鼓當是時祐非
私於彦卿實所以忠於太祖者也使太祖無誅滅大臣
之過而彦卿免讒搆之寃此固有純臣之義矣若秦檜
當國忌賢嫉功盡斥異已至殺岳飛殺趙鼎而張浚胡
寅亦㡬不免其隂賊慘酷何如邪乃歎其子不足相副
當燕而罷曾不反求諸已其後卒褫爵廢棄秦氏遂衰
嗚呼善惡之積如此天之報施又如此可為百世之龜

鑑已故君子莫不稱祐不邀近功至檜則皆怒罵欲食
其肉然如祐之所存者恒寡而放檜之所為者往往有
之豈其性甘為豺虎哉將以天之冥冥為不足信也不
智甚矣撫之金谿有王熙謙和氏以晉公為法顔其所
居之堂曰植勤虞文靖公揭文安公咸賦詠以美之復
介工部主事彭徳修來謁記故特舉二者論之大抵為
善無應則輟而不進此固人之常情勤則始終無間焉
以木觀之封其本而枝益蕃去其螙而實可冀葢有出

於自然者孰與快意一時以稔其毒肉未寒而名滅哉
覽者宜有所勸是為記熙荆國文公十世孫讀書好古
有長者風為鄉里所推云





　　清江文集巻二十六

