







　　欽定四庫全書

　　清江詩集巻二　　　　　　明　貝瓊　撰

　　四言詩

　　猛虎行

　　有虎有虎在彼中野髙歩風生何物敢侮以比直臣獨
立無與前稱長孺後載文舉亦有埋輪復聞破柱爲時
所憚豺狼氣阻奈何今人使我懷古

　　五言古詩


　　雜詩七首

　　我聞度朔山蟠桃何鬱鬱千歳纔一花結子復何日食
之云不死敷腴反枯質跨鶴凌九天將期五龍匹諒非
廣成子欲待安可必

　　祖龍帝六合不暇談黄虞且復求神仙入海窺方壺置
酒阜鄉亭超然忘故都空畱赤玉舄安期今有無

　　種桑飼春蠶桑葉何沃若種𤓰待秋摘𤓰蔓何漠漠春
秋各有獲在野猶可樂君看金張館草深狐兔宅勿較

是與非看雲倚髙閣

　　大哉龍門樹鬱鬱上參天根株豈不固小草還相纒蓐
收行素秋淒其風露寒病葉危欲墮翔禽亦已遷朝華
痛夕隕掩涙復何言

　　結束將何之龍門訪陳迹戒途及良辰置酒别親戚迢
迢越千里人馬疲登陟大江不可濟天方限南北悵然
迴吾駕去從山林適

　　春山一雨過百草皆縱横百草不出山山中人逺行懷

金别妻子殉祿辭父兄寒暑忽已易燕趙千里程龍門
能碎舟風浪安可爭性命輕鴻毛若爲朝暮營愧此山
中草萋萋林下生

　　薛公未罷相賓客競相傾一朝偶失意門無珠履聲貴
賤已如此何論死與生秋燕辭空室春蝶抱留英盈虚
信物理聚散亦人情達士甘寂寞力耕謝華纓道尊豈
戀禄心逺孰希名腐䑕非吾餌朱鳳以時鳴悠然動遐
想五鼎益爲輕


　　眞眞曲

　　姚文公爲承旨時一日玉堂燕集聲伎畢奏
有眞眞者操南音公疑而問之泣對曰妾建
寧人西山之苖裔也父司筦庫於濟寧坐盗
用縣官財賣妾以償遂流落倡家公憫之遣
使白丞相三寳奴爲落籍且謂翰林屬官王
棣曰汝無妻以此姬配汝吾即其父也貲裝
皆出於公棣字棣華後官至翰林待制噫以

西山之賢子孫陵遲疑不至於此然辱於始
而正於終是亦天也篔谷筆談記其事余乃
賦四十二韻而沈鬱悽婉亦足以盡其大略
矣

　　斷絲棄道邊何日縁長松墮羽别炎洲不復巢梧桐請
君且勿飲聽我歌懊憹在昔全盛時冠蓋紛相從盤游
易水上意氣天山雄金刀手割鮮酒給葡萄濃坐有一
枝春秀色不可雙娉婷劉碧玉綽約商玲瓏寳髻金雀

釵已覺燕趙空或聞操南音未解歌北風上客驚且疑
姓字初未通問之慚復泣乃起陳始終妾本建寧女逺
出西山翁父母生妾時謂是金母童梨花鎻院落燕子
窺簾櫳迢迢官朔方南歸山水重侵貸國有刑桎梏加
父躬粥女以自贖白璧淪泥中秋娘敎歌舞聲價傾新
豐永爲倡家婦遂屬梨園工覽鏡拂新翠吹簫和小紅
身居十二樓屢入明光宮京華多少年門外嘶青驄自
傷妾薄命失路隨秋蓬不如孟光醜猶得嫁梁鴻客聞

爲三歎祖德寧未崇回黄忽變綠人事何匆匆有客傷
緹縈無人憐蔡邕遣使白丞相削籍歸舊宗小史三十
餘勿恨相如窮配汝執箕箒今夕看乘龍鴛鴦竝玉樹
鸚鵡開金籠銀甲不復整紅牙不復摐提甕自汲水絺
綌亦御冬應非事羊侃頗類歸建封琵琶感商婦老大
猶西東崔徽怨顦顇浪冩丹青容依依章臺柳落絮春
無蹤小妾恨題驛竟與瓊奴同時多困坎坷事或欣遭
逢焉知百尺井歘登羣玉峰借問爲者誰内相姚文公


　　飲酒二首

　　六龍驟朝暮百川無西迴所以陶阮輩落魄事酒杯共
盡生者樂勿爲死者哀借問東方朔桃花今幾開秦皇
及漢武求仙亦荒哉弱水三萬里何處登蓬萊與君且
一適隨意坐蒼苔

　　坐看萬古月因思萬古人萬古人不見萬古月常新持
酒勸我飲可以成主賓利劒不斷愁大藥胡能神南阮
與北阮一富復一貧白骨俱化土碧草空自春酒盡月

欲落狂歌驚四隣

　　烏龍井(附考海寧縣東南七十里西近談家山相傳臯蘇將軍之黒馬跑此得泉遂名)

　　曾飲烏龍泉爲愛烏龍井不辭登降勞迢迢越南嶺石
散駝馬羣樹結龍蛇癭遂坐泉上亭聊以觀我影歲久
科斗滅朝寒轆轤靜徘徊不忍去勝處心已領有約待
春深攜客來煑茗

　　十月旣望鳳皇山晚歸(附考虎林有鳳皇山雲間亦有鳳皇山名小鳯
海寧有鳳山在鷹窠山之西亦名鳯皇)


　　邨黒畏衝虎且復歸柴門風林月未出宿鳥爭且喧浮
雲忽斷續萬丈飛金盆湛湛天宇髙光氣相吐吞我行
月還逐是身亦無根試求不死藥飛騰同久存老妻有
斗酒洗盞當前軒酌酒消我憂萬事俱忘言

　　白水邨(附考在鷹窠山之下今名東湖)

　　朝發白水邨風帆健如馬行人互先後去鳥紛上下白
雲生逺岑青天入平野依稀林木外幡幢見精舍河邊
四五家猶是雞豚社我遊亦已屢把酒心莫冩欲訪桃

花源悠悠愧漁者

　　九日遊鷹窠山(附考海鹽縣南三十里前臨澉浦後枕大海十月一日觀日月
竝出謂之合璧)

　　忽忽已九日出門淨無泥地偏寔斗絶有山如會稽賓
客後雜遝僕夫各有攜天風海上來我馬驕且嘶坡陀
出險徑窈窕遵迴溪前登郯家嶺始覺華葢低作者四
五人更托千層棲日午扣其户不愁蒼耳迷欲俯棲鶻
巢上凌萬丈梯豈但畏猛虎彷彿聞天雞共燕修竹林

落日猶在西相看且一笑四郊多鼓鼙

　　兩河兵興京師乏食民部尚書曹公德基出使
三吳因紀其事

　　東南寔天府歲漕三百萬龍城積紅腐虎士班白粲焉
知十五年不解戎馬亂采稆以爲食屯集成背叛至今
兩河地僵屍作京觀諸侯土貢絶君憂切宵旰尚書出
宣㫖䟦渉非所憚國無九年蓄志士常切歎空山獨病
臥無書托飛翰中宵望使星迢迢阻河漢


　　送金子厚歸杭

　　故人金子厚四十猶落魄扁舟泝江濤訪我黄山脚我
慚老窮經春蠶空自縛羡君神仙姿翩翩九臯鶴不上
光範書暫賣壺公藥髙視萬物表道尊卿相薄山中十
日畱窮天慰離索聨詩出險語酌酒成大噱東風碎河
氷歸思中夜作鵝黄催柳條椒紅拆梅蕚重來未有期
惜别中頗惡俱宜愼出處一瓢寧改樂飛鴻正南來有
書幸相托


　　贈迮元霖

　　迮生固長貧賦詩朝忍饑破裘連百結但覺詩愈竒鏘
然擊天球未作秋蛩悲嗚呼識者死舉國無人知鼓柁
洞庭湖逺過三髙祠我無一斗酒爲生開兩眉宇宙非
不大四顧將安之日落暮山黒百鳥爭寒枝翩翩五色
鳯寂寞雙翅埀聖人坐明光遲汝一來儀

　　耕樂軒

　　隱者東海頭安時事耕鑿有田百餘畆相率治墝埆我

稼沒牛腹我書挂牛角三洲雷雨均旣耕必有穫吹簫
賽田祖操豕不爲薄上給縣官租酣歌見眞樂江南風
景異況乃賦歛數連雲桑柘盡池臺總零落尚恐兵未
休逺近無土著全生虎豹羣豈忍厭藜藿

　　泮池荷花

　　荷生泮池中雲覆明鏡密清飈激回芳濁水鍾妙質凝
碧洗朝雨嫣紅酣落日折莖或牽絲食薏時摘寔猶疑
南浦泛諒非東林匹


　　戱贈李煥章

　　善博不成梟善射不成鵠及此感衰謝世道方局促皎
皎明月珠如何混魚目

　　食糟蟛蚏

　　江鄉富魚錯有物小而鎧天晴走白沙月暗來滄海空
憐朔客疑尚被南翁採刀斧不足膏瓶罌遂俱逮失身
酒泉流舉族糟丘醢對此哀汝生食之豈其罪

　　乙已除夕


　　春風何處來庭草忽已碧不惜流年馳感此千里客管
葛樹功名孔顔豐道德低回違宿願覽鏡雙鬢白髙堂
夜張筵新酒行琥珀得失誰與論浩歌永今夕

　　題尚北海聽雨軒

　　海門飛雨集髙棟有餘清斜侵虚壁過逺逗大江平簷
花朝亂滴庭葉夜俱鳴涼知蘇道暍潤喜濯園英微茫
空暝色蕭瑟自繁聲飛葢阻來客獨坐軫深情

　　檇李郭宗夏兄弟五人友愛尤篤後値兵變東

西散處宗夏思之爲作五雁圖賦詩一首

　　五雁何翩翩飲啄同清池失路在中道饑寒不相知昔
爲八龍聚今作四鳥離驚飈廣漠至十月百草衰天髙
羽翮短苦受胡鷹欺上林豈不廣念汝歸何時管蔡興
流言坐使君臣疑京城死太叔寤生手刃之淮南歌尺
布千歲有餘悲東阿苦不容七歩詠然萁骨肉成虎狼
所爭毫與釐我觀五雁圖爲繼鶺鴒詩

　　次韻張希載雨中書懐


　　夏雨盈百川髙岸復深谷鱗鱗低度雲汩汩駛流瀑口
營歎翔鸛臆訴哀病鵠征夫在中道少妾亂心曲更希
若木光照此車下獨

　　凌霄花

　　大椿何亭亭相傳五百載陵苕亦揚芳灼灼藉光彩感
彼徑寸苖附此千尺喬同心無異俗假翼在崇朝朱榮
耀白日翠蕤牽清飈纒綿欣有托綽約靜無妖坐愁莭
序易顔色易俱凋


　　丙午七夕二首

　　生寡縻祿情不復就覊絏曝衣記蚤秋置酒陶嘉節曲
無二八舞味薦水羞潔輕紈怯迅飈明燭欺初月林鳥
戾且飛𤣥蟬淒更咽主賔聊晤語兒女空感别耿耿候
雙星漏終河漢沒

　　芳燕樂清夜浩歌悲暮年故國山河逈殊方斥&KR1380;連友
于成契濶賓客暫周旋念曠情易洽懐歸思更綿列星
稀未出金波澹始弦落燼秉殘蠟繁吹起終筵後會復

經歲舉爵共無眠

　　讀書堆(附考華亭亭林鎮寳雲寺後有髙丘即梁黄門侍郎顧野王於此修輿地志時
呼爲野王讀書堆野王字希馮)

　　泊舟亭林湖突兀空王宮當時讀書處鳥雀呼秋風前
瞻兩金山抃舞波濤中眷茲一簣力克配千仞崇恐有
文字藏中夜飛白虹荒哉夢中語且復誑兒童我亦有
書癖玉經老未通草堂可遂結當作兩希馮

　　登積慶寺閣(附考在顧亭林市東)


　　層構何巍哉金碧中突兀俯見百里外山斷平野濶青
天傾東南伯氣忽已滅憶昨皇慶初六合旣同轍眷兹
葮菼中鬼工成觀闕我來屬䘮亂彷彿大業末奔竄雖
云苦登眺亦頗恱居庸不可見太華纔一髪故鄉今何
如路險復霜雪蒼蒼白日晚目送歸鳥沒

　　名都篇

　　趙魏天下樞相從多貴遊起家至千石結客傾五矦光
輝喧戚里意氣動神州蹋鞠東城罷張筵西第留倒海

爲我飲兼山爲我羞妙舞呈楚豔清歌列齊優共稱齊
三壽惟願樂千秋福盈知所戒寵極懼生尤

　　蘭

　　叢蘭何青青羅生滿中澤阿那風葉飜葳蕤露房拆芳
潔終自持光榮諒誰飾勿爲時所化歲晚同荆棘

　　對月懐邵篔谷

　　攜酒東園遊望舒已就缺促席尊未空方舟君夜發東
西耿相望復對三五月階前皓彩盈牕下朱榮歇同袍

成異縣思逐回風結異縣非千里邈若胡與越吳趨唱
誰和楚調哀自輟感此百年客世故恒覊絏榮華一朝
露采秀亦可恱歸濯清江流𠖇棲保芳潔

　　懐夏士文

　　棲船昔西邁霜降百草衰日月一何遒子行忽經時衆
綠榮枯條谷鳥鳴且悲豺虎塞道路鬱鬱勞我思我思
晨復夜諒匪渴與饑行人發吳門消息安可知且復慰
其私豈敢言是非惜哉無六翮念子何當歸雲中有黄

鵠㑹見東南飛

　　郊居

　　直木惡爲輪疲馬思巻斾匡時旣非才處約斯寡悔采
詩鑒興亡讀易明進退永懐嵇阮放甘與沮溺對

　　送潘時雍歸錢唐

　　海縣兵未息公子今何之酌君葡萄酒聴我白苧詞憶
昔來黄灣始爲童子師諸生老伏勝說客慚張儀連床
風雨夕秉燭聴新詩殷殷金石聲眞足解我頤同居石

壁下斗柄倐三移脫畧勢利交所貴兩不疑乆懐地主
恩亦有蓴鱸思束書向錢唐磬折從此辭錢唐寔都㑹
西湖天下竒朱樓起相對上有千蛾眉羽衣何翩翩處
子氷雪肌樓前五陵兒竝馬金鞭埀酒酣復張樂但惜
白日馳近者屬凋䘮不及全盛時空山鳳皇去月黒號
狐狸春風吹行殿碧草生荒基何當從子游觀濤酹䲭
夷辛苦草太𤣥徒爲亷藺嗤子寔濟時具飛騰方在茲
匠石既已遇小大隨所施從容宰相前奮舌論安危豈

無一尺箠盗賊不足笞天空羽毛急水涸舟檝遲臨期
更揮淚中年傷别離

　　題誠道原瀟湘八景

　　瀟湘夜雨

　　江空夜如何急雨千里灑水生黄陵廟雲暗蒼梧野鼓
瑟來湘靈移舟近漁者重華不可見竹上淚如冩

　　洞庭秋月

　　軒轅已上天弓劔人間留惟餘萬古月長照洞庭秋君

山雲氣滅水合天光流勿遣金蝦蟇脫歸千丈湫

　　漁村夕照

　　羲和忽西匿阡陌散餘輝澄江度雙翼遥岑明半規孤
煙埜店起歸人一何遲遺榮羡父老衰白無所悲

　　江天暮雪

　　層雲起北渚萬象入鴻濛散漫飛輕雪低回逐勁風思
羣無牧馬失侶有征鴻泛泛獨埀釣扁舟黄髪翁

　　平沙落雁


　　羣雁來衡陽亦如萬里客日暮空徘徊欲去飢無食蒹
葮暗汀洲驚飈吹倦翼上林須春歸寧爲羅網得

　　山市晴嵐

　　山光洗新黛好雨不崇朝日遲䝉薄霧天近靄㣲霄茅
茨猶隱約金翠鬱岧嶤前峰恐無路有客度危橋

　　逺浦歸帆

　　楚客發天際揚帆入三湘回首青山逺忽已過涔陽晚
樹何歴歴歸思浩茫茫永愧波上鷗漁父共相㤀


　　煙寺晚鐘

　　清鐘象蒲牢夜觸海底鯨海鯨豈有意蒲牢本無聲二
物偶相值坐使百里驚髙僧定初起月上空山明

　　丙午冬十一月辟亂亭林明年春館於楊溪邵
篔谷氏四月一日鄉兵復大起合境之人鳥
驚麏竄不知所屆余亦去而從之旣定而返
因冩懐云

　　茫茫新戰塲白草迷四顧烽火連石門我歸亦無路窮

魚久在轍驚鵲空繞樹故園今何如猶思讀書處近聞
遭殺戮豈復有親故安得附晨風從之西南去

　　出璜溪(附考屬華亭市鎮今名呂巷)

　　白首事章句不登金馬門空名苦爲累遂枉三聘煩一
瓢雖屢空五鼎非所存願偕田父遊卜宅溪南邨霜寒
收柿栗日暮牧雞豚去矣從本性得與巢許論

　　歸崇德西曹邨

　　田翁驩我歸假我茅屋居石橋跨流水夏木交四隅風

蟬聒旦暮亦有安巢烏覽之爲欣然息駕歌唐虞寄我
六合内何地非其廬荒哉百年客千金營一區

　　遷居

　　我貧無定居一歲三四遷破廬僅蔽席於生已爲寛南
隣盛車馬北里驚綺紈髙樓出雲雨一一居神仙何異
玉臺秀四時遊且盤念力守窮棲去去非所安

　　立秋日

　　葉落天始秋一氣自回薄鬱蒸變淒厲衰老獨先覺行

雲翳白日向夕風雨作所欣同一漑流水百道落園葵
遂含滋可以供我酌白髪西隣叟相過慰漂泊貽我酒
兩䲭對之中頗怍髙歌盡君觴從人誚徐邈

　　夏夜

　　憚暑夕屢興飛蟲亦紛拂玉宇曠無鄰星河阻靈匹眷
兹朱火中悼彼青陽失舊知傷已逝新歡邈難即蟲蟲
氣如焚惕惕心爲怵懼先霜雪交易變蒲柳質彷徨不
能寢坐候東方日


　　丁未重午

　　世亂無安宅盡室久在路山蜩始一鳴海燕時雙去已
歎朱户非不見龍舟渡采藥詎能壽酌酒聊自豫四時
倐相代百歲同爲寓日長坐風簷更讀離騷賦

　　答客

　　竊祿非本性適彼南山阿藜藿日不充慷慨獨髙歌有
客向我言與世同其波商君震七國季子傾三河區區
守章句白首成蹉跎念之爲三歎所樂良已多潛魚駭

釣餌飛鳥愁網羅結駟非不榮違已當如何

　　題綠綺軒

　　朱絲操白雪白鶴舞婆娑猶聞廣陵散不廢懊憹歌風
來茂苑樹月落洞庭波不見古人久焉知古意多

　　仲冬秋涇客舍(附考涇在華亭秦山塘之北横泖支流)

　　水涸天始寒爽氣薄絺綌空林無榮木斥鹵草俱白紛
紛各有營驅馬不得息嗟余亦何者慘慘長路側飢寒
恒累之豈不厭所歴北風來廣漠徒御皆少色踟蹰但

四顧白日忍西匿山川莽悠悠沿洄良未極索羣中野
獸逐侶南去翼誰能獨無情歸哉山中宅

　　皂林驛(附考屬桐鄉縣)

　　朝發白水邨夕次皂林驛水腥無飲馬林黒有歸翮昔
時兵交地白骨如山積萬竈今已夷風亭煥新餙居人
尚星散父老悲故迹團團闗山月夜逐南征客

　　春日宴滄洲(并引附考邵文博治圃楊溪有緑陰軒流月軒樂琹書處)
歲在著雍涒灘春三月一日筠谷髙士合賔

客序兄弟飲於滄洲一曲平地湧翠髙閣延
青圓景中天繁陰四合微飈逺激幽芳襲人
清醥在壺嘉肴既旅徵蟋蟀之刺儉美伐木
之求友終宴忘疲遷坐復酌鳴葭間發恊朱
鳯之相和舞袖雙回翩驚鴻之欲舉嗚呼蘭
亭金谷㑹豈能常滄海流沙兵猶未息懟神
仙之無騐宜曠逹以為髙用綴新篇以紀雅
集詩曰


　　天濶無留雲山明洗新黛過從屬休暇置酒滄洲會柔
荑綠堪藉雜英紅尚在累觴既不辭秉燭還相對清彈
促哀響祕舞呈修態蘭亭今已矣金谷徒増慨大化㑹
有終四時寧復貸厭厭夜無歸從人譏倒載

　　遊仙詩三首

　　巍巍閬風臺層構切青霄一氣存太始三神建髙標天
風翼芝葢仙曲和簫韶左攜赤斧遊右御三圖朝上帝
頷其頤元君目相招富貴一脫屣於焉恣長謡


　　寸田何茫茫其廣周九野超然凌崑崙銀河夜西㵼髙
厲風塵表日月乃在下神官役鬼工樓觀丹青假勾陳
與𤣥武衛此神明舍麻姑别千霜豈是得道者不見海
三枯白髪徒盈把

　　景風扇𤣥圃漠漠瓊花開手㺯天上月夜宴九成臺盤
行五色芝酌以紫霞杯黄屋豈爲貴秦政亦荒哉浩然
中獨存萬象方胚胎紛紛夢𤣥駒生死亦堪哀

　　丁一鶴


　　大道日已蕪游談紛𤨏𤨏韓非不得死商鞅終梯禍偉
哉髙世士結屋青山左年來頗得道已覺初心果朝潄
玉池津夜存金鼎火御氣超六虛萬物眞蜾臝

　　采芝生詩三首

　　功名不可恃利祿恒爲愆舉世紛螘集伊人倐鴻鶱十
年不出户上友綺與園金芝敷九葩煌煌生石間朝陽
晞宿露光輝一何鮮采之備服食度世希神仙永謝城
市人振衣百尺巔黄虞悵已逺肆志獨超然


　　采采復采采相與登髙丘可以充我虚五鼎何足侔茂
陵豈識道且從方士遊徒聞甘泉産更入蓬萊求白日
忽已暮悲風來素秋未若幽居子不懐四海憂清節尚
巢父素心追許由

　　負版行欲僵飛蠅死猶集赴燭夜蛾焚好酒猩猩泣所
以思逺託道路方險澁寧希百金賞豈慕千户邑永言
從我求鷦鷯惟一粒有材寔爲累無欲安所入韓彭苦
不悟羞同匹夫執商山今寂寥髙風邈難及


　　題夏頤貞西疇草堂

　　九山惟鳳皇突兀尊中卣山斷忽平野四水東南流海
潮日夜至新沙成故洲愛此斗絶境遂與長沮遊蒺藜
苦滿道相率開西疇俗類桃花源無厯知春秋風寒禾
黍熟雨多桑柘稠土芝頗益氣玉延亦可羞過從有耆
老請謁無王侯四時共相保千歲非所憂如何萬里客
日暮行未休騎虎不得下短衣歸飯牛










　　清江詩集巻二

