耕學齋詩集卷十二
明袁華撰
絶句
題野航壁
綠水滑可染白石明可把高林落秋聲誰船繫其下
頋玉山園池十有六詠
碧梧翠竹堂
桐花落銀床竹色被蘭渚六合飛炎埃高堂不知暑
玉山佳處
玉山最佳處窗戶絶纖埃門無俗士駕禽鳥不驚猜
釣月軒
閒耕山中雲坐釣谿上月仰看白玉釣下垂紫貝闕
湖光山色樓
嵐起天邊雨帆飛樹杪風湖光與山色倒影畫樓中
芝雲堂
堂隂有竒石如芝復如雲望雲懷友生采芝招隱君
漁莊
公子不好獵小莊濠上居長船載大炬清夜看义魚
種玉亭
采得崑岡玉連雲種小亭月華潤靈雨虹彩燭蒼冥
百花潭
朝乘百花舫暮醉百花潭纖纖潭上月流影照清酣
小蓬萊
露下仙人掌雲生玉女窗弱流三萬里飛度寶魔幢
可詩齋
東閣觀梅放西池夢草芳絶勝驢背上風雪灞橋傍
浣花谿
花迷巷南北水接壤東西行春向何許只在浣花谿
柳塘春
燕尾艎飛水鵝黃柳覆隄水流花似雪疑是武陵谿
小遊仙
麟晡麻姑擗桃花緱母栽天家青鳥使飛去復飛來
讀書舍
芳草生書帶香芸辟螙魚鈎簾雙燕入長日坐看書
鳴玉洞
此君有清節高居在空谷吹簫躡鳳翎珊珊鳴佩玉
金粟影
金粟花千樹銀河月一輪舉杯邀對飲天上謫仙人
采上人南澗圖
箕踞長松下谿流如白雲美芹采南澗可以奉吾君
谿山高士便面
楊柳拂谿流風牽荇帶柔前山青可數停楫坐船頭
題李嵩會茶圖
糓雨初晴花亂吹金河春水膩如脂挈缾小試團龍餅
想見東都全盛時
春日偶成次韻
竹樓曉日明疎檻松徑清飈度曲櫺遠水微茫雲外白
邊山縹緲雨中青
南高峯下前朝寺寺有高僧兩耳長當記清秋凉冷後
桂花深處坐焚香
坐深魚鳥自相親野老忘機欲卜鄰柳外飛橋新雨過
桃花水漲半篙春
次韻頋仲瑛書杜氏便面
乳燕初飛藕作花秋娘二八髻雙了臂韝微露真珠絡
疑是錢塘舊内家
楊銕崖頋仲瑛葛元哲約祭張貞居或者以它事
所牽弗果元哲有詩謹次韻以速成之
湖隂窈窕畫船開誰酹荒山墓上苔明日歸舟載春雨
風篁靈石幾時來
香滿芸窗晝未開白鵝湖上卧蒼苔山風宿草吹新雨
尚有高人載酒來
西湖春日襍興
柳淡鵝黃雨弄晴斷岡泥滑竹雞鳴便須移席長松下
坐聽風泉落澗聲
北瞻靈鷲山圍寺東望初陽樹繞臺昨夜龍泓新過雨
亂流花片入城來
西郊草堂對酒口占
一點飛花落酒杯大江如帶草堂開尊前怪底天香滿
人在瑶臺月下來
吴江道中
澹雲收雨動微風山色湖光慘澹中雙漿夷猶坐天上
不知身在水晶宫
上巳日晚步商墓西村
桑葉青時戴勝飛紅紅白白暎柴扉棗花欲落繰車響
連臂行歌緩緩歸
商溪溪上日初晴豔粧綵服踏春明桑樹葉圓蠶出大
布糓夜啼郎起耕
葉暗柔桑花亂飛新蠶如螘燕初歸紡得麻紗連夜織
為郎製作下田衣
客吴興春日偶成
曾聽吴門唱大隄只今惟有野烏啼故人魚雁馮誰寄
江水無情日又西
龍鳳山青露兩尖谿頭把酒月纖纖從教柳絮霑書帙
滿地春風不捲簾
榿林日暖蕨芽生桑隴風微布糓鳴客子思家政愁絶
長松吹雨落谿聲
雙眉刷翠小紅娘斗酒梨花為洗粧一曲纏頭不知數
揚州城内善和坊
深鎻春風罨畫樓杏花香裏醉扶頭何人得似任公子
相府蓮歌不解愁
杉峯雙鸞壽意便面(集句)
横玉呌雲清似水松杉峰外亂山青近得麻姑書信否
夢中同躡鳳凰翎
天基莊菊花
仙子乘風過赤城金槃玉露掌中擎月明解佩江頭去
五色雲霞擁絳旌
寓綽墪壽寧菴
栖禪窟畔好高樹三靜境中皆白雲己繙瞿曇内外典
更禮茅家大小君
北山何處境清絶藤軒隂隂生晝寒明月飛來散清影
金沙布地為君看
柳塘春軒口占
横雨狂風三月餘柳塘水漲起潜魚花明蘭渚坐垂釣
葉暗芸窗好讀書
快雨時晴暖尚微小亭簾幕護春暉麯塵波動鳬雛出
金縷條長燕子歸
送寗伯讓還南臺分韻得來字
落日楓江水似苔画船撾鼓大颿開栢臺一夜清霜重
併逐秋風白雁來
頋玉山客嘉興春暉樓前木芍藥盛開因誦張平
昌所和令狐祖公别牡丹詩曰平章宅裏一闌花
臨到開時不在家莫道兩京成遠别春明門外即
天涯因次韻别賦五首同寄
真態生香解語花臉酣春酒醉兒家陳王謾倚能詞賦
翩若驚鴻洛水涯
萬卉千葩孰與京故人相見眼偏明金槃玉露傾朝日
似對春風訴不平
爛漫春暉玉一闌香籠繡幄醉中看于今寂寞西園裏
無奈羅裳怯暮寒
三九清齋修洞房小樓午夜禮虚皇殷勤金盌收花露
留待研朱校玉章
糓雨初晴三月時燕飛簾幕晝遲遲主人不見花開落
欲倩徐熙寫折枝
怪雨顛風春事非蜻蜓蝴蝶作團飛端端老去才情减
不奈輕寒薄縞衣
水仙圖(集句)
疑似瑶臺月下逢強擡青鏡欲粧慵風吹仙杖飄飄舉
五色雲車駕六龍
宣和翠織成雪沙雙鴈圖
鴈沙飛雪爛于銀共詫宣和製作新何似帛書歸上苑
暮年冠劔畫麒麟
題鄭所南畫
弓劔空遺瘴海涯南冠悵望淚偷垂滿頭白髮心如鐡
自寫幽芳慰所思
鄭君獨行今重見圖畫仍兼著述存多少梁園舊詞客
長裾又曳向誰門
吴緣鸞像
身&KR1587;於莵手執書鍾陵山峻路﨑嶇當時只合華陽去
日寫黃庭禮紫虚
黃葵蛺蝶圖
金莖傾日露華晞漢苑秋高燕己歸賴有多情雙蛱蝶
翩翩時近鵠袍飛
馬遠所畫握扇楊后題識于上
金粟花攅壁樹開月明露濕玉階苔尚餘數疊香痕在
曾向坤寧殿裏來
列子御風像
四十餘年鄭圃居居人不識獨躭書九天寥廓泠然去
安用回風畢道車
吴仲圭墨竹
風生太液水微波霜影侵階月色多截得昭華蒼玉琯
多情簫史奈愁何
直沽偶成
草低沙輭見牛羊烟霧蒼茫落日黃燕女如花不相識
笑傾馬湩勸人嘗
海霧昏昏水拍天馬牛遺矢滿平川翻思五月江南道
萬木清隂呌杜鵑
貍奴窺蝶圖
黑睛如綫午風清賈勇潛身勢不驚莫向花隂窺蛱蝶
街頭鼠軰政從衡
過清江浦
八里莊頭淮水長清江浦邊楊柳黃楚女窄鞾小錦袖
醉歌竹枝行玉觴
過能拙翁蘭若
䀋鐡塘邊草色齊我居塘東子塘西興來相過不相問
自把新詩竹上題
二月卄九日遊董氏墳菴次錢成夫韻
明朝二月三十日三分己過二分春莫思萬事且飲酒
林外提壺亦勸人
草堂清集
芙蓉小苑落秋紅聲動帷犀瑟瑟風共說揚州月無賴
紫鸞簫裏露臺空
繡被熏籠護暖雲酒痕曾上繚綾紋秋風草閣梧桐雨
清坐張鐙校玉文
秋風細細動青蘋甘菊决明開漸新禾黍登場雞犬靜
買魚沽酒醉比鄰
清弓軒棹歌
東洄瀛海望蓬山西上昆丘遡九灣四櫓撇波横鴈翅
恍如鶴背載笙還
三十六陂春水生一百五日又清明輕帆低拂桃花雨
醉踏船舷歌濯纓
水落天門放順流何須百丈打磯頭郎歸不化身為石
重掃蛾眉兩點秋
趙魏公黃葵
天上王孫白玉堂曾瞻黼扆御袍黃寸心傾日應多渴
露瀉金莖賜一觴
仙山樓觀圖
萬山起伏如波浪中有璚樓晻靄間憶駕松顛騏驥去
亂雲堆裏聽潺湲
柳塘雙鷺
楊柳眠谿春水生舂鉏並立眼偏明莫思灘瀨魚蝦美
忘却雲霄萬里程
顧定之墨竹
八法從衡篆籀文墨池春水蕩湘雲任它門外風埃滿
日報平安有此君
題仕女
微步瑶階不動塵妖嬈豈慕宋東隣手援仙桂沉吟處
誰是龍頭苐一人
不使鉛華汚玉肌内家粧束入時宜欲隨女伴尋芳去
只恐西園蛺蝶知
枇杷白頭
枝上花開才歲暮葉間子熟又春殘何緣山鳥頭先白
錯訝韓家金彈丸
黃葵圖
玉階桐葉委清霜青鳥西飛漢苑荒猶有金盤仙掌上
獨承湛露向朝陽
梨花乳雞圖
乳雛出㲉老雌鳴石上雄呼喔喔聲同入春園拾蟲螘
梨花雪白近清明
送王鍊師遊龍虎兼東周白士祝洞天
古洞曾窺一綫天歸來塵世又千年笑騎遼鶴閩山去
荔子花開海月圓
磷磷白石龍泓下泉落清池月半彎憶與仙都周白士
鈎簾把卷對南山
耕學齋詩集卷十二
