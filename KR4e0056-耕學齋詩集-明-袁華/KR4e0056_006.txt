耕學齋詩集卷六
明袁華撰
古詩(七言)
復鄒忠公墓為謝子蘭賦
有宋開國三百年聖君哲后登才賢内無吕賈武韋祻
昭憲流裕遠且綿宣仁垂簾輔哲廟初政彷彿元豐前
奈何權奸枋國命黨籍忠良俱左遷紫宫正位儼宸極
豈假巫祝循私偏非言搆獄獄詞具奉詔廢作瑶華仙
謀之者誰郝内侍卯金刀氏相夤緣元符授册立為后
奸臣揣摩機已先維時忠公居諫省從容奏對言便便
屬比祥符永平事春秋大義星日懸孟后既廢不可復
劉豈得擅中宫權遂良還笏為斥武好禮上書因諫玄
忠言逆耳竟遠謫徒步獨上新州船貞哉賢母成子志
身落瘴鄕甘棄捐端王嗣位肆大𤯝放逐兩載蒙生還
尋復正言轉司諫三守劇郡親蕃宣俄承天語詢諫草
云付烈熖飛炎烟偽書一出那可辨再由衡岳移漓川
澹山寺中啼怪鳥仙宫嶺下流清泉精誠端能動天地
神物衛護非偽傳豺狼載路尚猖獗脫身虎口仍顛連
放還未幾瘴癘作一病不起寧非天僅存餘息見故友
言以國事猶拳拳公也程門弟子列存心慎獨功彌專
思陵贈謚發潛德己死奸諛應凛然常州城北十里許
高墳纍纍官道邊政和迄今二百載子孫散落犁為田
牛羊暮下蒿棘滿淚落行路興哀憐謝君忼慨當世士
獻書天府言數千建祠復墓限樵牧新松穉竹清隂圓
嗚呼章蔡終貶竄同惡豈能謀自全青山門外一坏土
尚有諸生加豆籩忠邪猶來難並立不信請視思賢編
匡山歌送恢復初上人
有美人兮思匡山歲云暮兮道險囏江空積雪濤波若
山立駭慘慄兮凋朱顔邀芙蓉於五老兮悵飛瀑之潺
湲顛崖絶谷以晻靄方翼層霄而高舉如翥鳳而騫鸞
長松幽蘭芊綿野芳鳥道百折上捫翼軫不得窮躋攀
鶴夜怨而寡佀遲夫君而未還山川搖落兮老冉冉而
懷土歌匡山兮將歸望孤雲於極浦嗟昔人兮既遠訪
遺蹤而覽古社結蓮以植花林賣杏而守虎驅飛錫兮
踰險阻雲為扉兮月為戶攜匡山兮招應真飯松花兮
飲石乳展丹屏之九疊泝銀河之三梁閱瓊經於戶室
採金芝於珠房霞氣朝潤天光夜明養貞素於恬澹兮
聊消搖以徜徉嘅鳴鳳之不至胡衆鳥之高翔騶虞弗
仁駑駘以良樹樗析桂用狼牧羊彼方以蹠蹻之為潔
廉兮又奚慕乎夷齊採薇於首陽賦歸來兮彭澤懷高
士於南昌清風至節照今古吾將尚友于斯人兮歌濯
纓於滄浪瞻白雲兮思君何山高而水長
野老移家圖為謝子蘭題
野老移家向何許廼在吴松之甫里治生擬學陶朱公
釣竿欲覓玄真子小兒讀書坐船頭大兒擊楫歌中流
細君斫膾婦炊黍老子醉卧蘆花秋人生真樂不易得
兒女團欒居澤國避秦何必問桃源朝泊江南暮江北
分題得雪夜擊蔡
蔡州城中盗弄兵蔡州城外皆行營洮河將軍猛如虎
竒材盡選山南英夜龍張瓜天雨雪大風偃旗膚欲裂
銜枚發刃彀弓行洄曲朗山道俱絶懸瓠城多鵝䳱池
擊之使鳴敵弗疑徤卒前驅坎墉入假柝傳夜聲遲遲
黎明雪霽城己墮尚詫兒郎求禇衣白袍單騎降帳下
渠魁檻送來京師受俘獻廟歸飲至文章千古平淮西
雪巢雪暎梅花白玉盌香醪凝琥珀英雄豪傑無時無
莫笑出門天地窄只今汝蔡起風塵千里荆榛犬食人
安得將軍提寳劔剪平大憝慰生民
白雲樓歌次韻文學古
白雲樓居深復深道人燕坐雲為心未逐神龍澤天下
時從倦鶴栖巖隂玉氣虹光射虚牖天逼闌干挂牛斗
始信桃源隔一塵世人只許聞雞狗君不見茂苑長洲
荒草裏豪傑銷沉呼不起功成身退去者誰一棹鴟夷
渺烟水又不見秦川公子走干戈龍顛虎倒奈渠何落
日憑高望鄉國愁懷借酒生春和世事興亡等飛絮難
挽黃河水西注御風八極恣遊遨歸去還依白雲住
靈壁石魚磬歌
靈壁石魚磬房山高公所遺杜南谷真人者後歸開
元王谿月迨谿月殁南谷之孫丹丘復得之銕崖楊
先生誌其事汝陽袁華為作歌曰
鯶公潜跡淮泗淵禹門燒尾凌風烟未隨磬襄蹈東海
先從琴高遊九天天家披腹星磊磈帝遣下主芙蓉仙
賜恩三品甲之上黃金寳帶腰間懸俄逢糓城文人怒
遷謫乃居靈壁顛補天不值女媧氏支機徒傳博望騫
蒼顔綠髮嗟老矣時同樵牧雲根眠故交相國牛與李
後之繼者惟米顛相逢傾盖即下拜握手話别經千年
塊處山林返初服窮探理窟加□研房山胸次有丘壑
萍水儷結三生緣間厠笙鏞列堂下五音繁會聲相宣
歲暮栖遲南谷口日與琴劔相周還飛鳬葉縣覽谿月
一往不復寧無愆通玄真人素有約招之歸老丹丘田
具區澤中訪范蠡計籌峰頂尋辛鈃延平劔去亦異事
合浦珠還非偶然千秋翁仲荒草裏萬歲艮岳寒蕪邊
感今嘅古重太息人亡器存良可憐君不見贊皇平泉
醒酒石子孫世寳稱其賢
映雪軒
朔風捲地地欲裂黃雲漲空江水竭素娥驂駕萬娉婷
紛舞霓裳下瑶闕華屋酣春暖圍肉汎螘浮羔呌横玉
錦帳流蘇犀辟塵胡蝶交飛夢魂熟老康懸鶉肌起粟
竹素園窺鬼夜哭青藜無烟沉燭龍萬壑清冰眩雙目
方諸露吸孤蟾精冷光倒射玻璃明碧紗籠烟照芸葉
鈞天九奏簫韶鳴蟬聮簮組桐城族堂下珊瑚森列竹
軒開虚白境閴寥夹座粉香飄萼綠玉盌龍團捧纖指
狐裘蒙茸據烏几醉援毛穎傳冰壺笑殺清狂回剡水
寄題吴興任孟暉谿山春曉畫壁
我家苕谿山水窟流寓婁東歸未得前年避地到鄉閭
親戚歡迎慰岑寂長橋崪峍勢如龍下飲大谿垂渴虹
先人舊業桑梓在石田數畝松亭東南望羣峰奔萬馬
淼淼鷗波連若下桃花夹岸放漁舟疑是仙源問津者
謝家客兒有髮僧俊爽捷若秋空鷹有時清唱醉花月
有時趺坐談三乘結樓高倚雲松杪門對谿山春日曉
誰人粉壁寫成圖索我題詩故相惱謾歌谿山春曉歌
安得杖屨同婆娑為詢舊業在谿滸穉松叢桂今如何
送繆生之錢唐省親
繆家郎目爛巖電光金線衣蟠柳色黃紫荷囊佩玉鈎
長暮朝讀書不下堂宛若丹山雏鳳凰吴城一夜兵戈
入老幼蒼黃計安出&KR0679;牢幸得此身存翁媪信音何處
覓青天蕩蕩日重光太行可梯滄溟可航不愁水有蛟
鱷道有虎狼舟遥遥指錢唐舞斑衣稱壽觴和樂洩洩
氣洋洋君不見東鄰老翁金滿埒骨肉凋零子孫絶人
生貴在親目前萬里封侯奚足言
拜石壇歌
顧君仲瑛所藏湖石上有蘇文忠公題名後復獲公
快哉亭帖迨一時物也乃命朱珪摹刻于石因丹丘
柯博士嘗拜之白野監憲公題曰拜石壇仲瑛邀予
作歌紀之
眉山三蘇宋儒宗長公矯矯人中龍南遷儋耳西赤壁
文章光熖超鴻濛快哉之亭雪初霽領客登覽山川雄
自言平生不解飲胡乃一舉觥船空和詩寬限見真率
鑿崖題石磨蒼穹功名富貴等丘土斷碑殘素垂無窮
吁嗟異物神所衛玉山合壁俄相逢奎章博士丹丘翁
江南放逐驚秋風見之即下米芾拜二顛痴絶將無同
築壇山中加愛護樹以松桂連椅桐雨窗雲戶濕寒翠
朝闌暮檻開晴紅白野御史龍頭客青年獻賦蓬萊宫
戱將秃穎寫&KR1915;扁斷釵折股星流虹秪今烽烟闇河岳
王侯第宅皆蒿蓬牙籖玉軸暎竹素好事獨傳吴頋雍
婁東朱珪銕作畫字字玉屈盤蝌蟲嗟哉昔人今己矣
慘澹故國風烟中如何二子復嗜古策勲翰墨收竒功
我來再拜重太息蒼蒼古雪吹長松登壇絶呌浮大白
酒酣目送孤飛鴻
戱簡強彦栗
錢唐湖邊春日暉鄧家蠻孃金縷衣向人凝笑語嬌澀
陌上花歌緩緩歸伯勞東飛燕西去惱公無限相思意
有約荷花莊上來紫鸞笙裏留春住
美人剖瓜圖
蛺蝶雙栖蘐草花輕衫新試方空紗髻斜䰀&KR0034;不復理
小鬟初進青門瓜昆刀未截璊玉璧手奉瑛槃倦無力
嚼破紅冰如蜜甘誰解黃臺語悽惻
玄門草闇歌
吴淞江北丘虛南壤土沃衍泉水甘宅幽據勝得佳處
乃是玄門之草闇闇中主者貌竒古昔曾騎從將軍府
錦繡樓臺劫火餘豪傑銷沈化黃土一葛兼一裘歸從
赤松游采芝行引鶴賣藥或乘牛得錢沽酒澆牢愁挽
之那止輙掉頭霸陵醉尉不訶問烟波釣徒相倡酬草
闇足佳致當窗崑玉峙流雲度松顛飛泉鳴竹裏可以
燒凡鉛鼓素琴屏三彭戱五禽漁樵或争席利禄豈關
心斯時斯境不易得按圖便欲窮幽尋登真隠訣儻相
與遲汝鸞笙縣圃岑
劉孝子行
豐城孝子身姓劉年始十三復父讐天子臨軒親頋問
再拜階陛重叩頭臣父出宰海上州奉宣德化紓民憂
民有大猾曰蔡某作官鄉里仍行賕交私寮佐搆閒隙
妄陳大府誣罪訧使者巧詆遂致法遠謫煮海為羈囚
臣甘解衣伏斧鑕願白父秩冤之由詔下執法復慮問
主謀梟首餘皆僇嗚呼孝子罕匹儔太倉少女差可侔
更請長纓係強虜策勲萬里歸封侯
夢綵堂為余士平提學賦
綵服染緇塵游子遠辭親游子綵服敝恩賜朱衣新曉
衝燕山雪問程揚子津西望不見匡廬雲江南己老鶯
花春食寄吴下旅旅館燈昏夜身逐一篷飛心隨孤蝶
化阿㜷倚門遲子歸奉觴拜舞趨慈闈堂隂蘐花大如
斗堂下玉樹森成圍子歸何草草母樂亦融融俯眎兒
身衣猶是母手縫慈烏擇木思返哺啞啞悲嗁近堂樹
空梁月落夢回時此身有媿南飛羽
送印月潭歸穹窿山
春草徧南陌春潮流落紅美人婁水上一舸逐東風一
舸向何處言歸故山去雉鳴苦竹岡離情黯烟樹故山
穹窿高插空重湖倒浸金芙蓉縹緲寳樓林壑中晴嵐
暖靄霏簾櫳三年不蹋虎谿路夢禮大士青蓮宫風景
既不殊山川宛如昨為問鴟夷舟何似支硎鶴安得相
從訪二公醉躡丹梯倚寥廓山崖乳蘭芷芳臨谿采擷
煩寄將相思引領天一方載歌招隱為報章重來握手
成大笑楊柳花飛春筍長
雲西老人春山平遠圖
雲西老人富文藝博聞好古無仕志我雖不識嘗夢之
矯矯丰姿髯磔蝟馭風騎氣上鈞天斷縑尺楮人間傳
點染彷彿營丘李重岡複嶂孤雲邊谿頭春還雨新足
灌木蒼蒼柳將綠漫郎刺船何處去待向前村借書讀
人生富貴如秋烟草木同腐良可憐老成典刑不復見
展卷題詩心惘然
分題得南武城送頋仲瑛之濠梁
南武城在婁水闔閭昔築候越兵檇李兵交竟傷指夫
差一戰雖復讐嘗膽毋忘會稽耻大夫種至請行成屬
鏤卒賜忠臣死爭長黃池盟寧知甬東徙南武城城己
墮我來覽古仍賦詩棠梨花落雨絲絲遊子西行何日
歸悵望不見令人悲
高房山雲山圖
尚書高公寫山水神妙深造董與米想當解衣盤礴初
雲氣淋漓落生紙憶昔故都全盛時大藩冠盖羅熊羆
春明幕府文字簡緩帶輕裘信馬歸湖上青山龍鳳飛
五雲特立何巍巍隂晴朝暮多變態點染粉墨歸毛錐
嗟予生晚徒企慕不獲從容陪杖屨小窗展卷記曾遊
彷彿初陽臺下路谿回略彴號驚湍松山漠漠生晝寒
仙翁丹成己長往空留館宇瓊林瑞三邊烽火埋黃霧
夢墮湖山未能去雞犬相隨欲問津避地桃源在何處
贈李擴
蒼頡史籀世既遠斯冰徐張猶善書國朝傑出吳與趙
俗工紛紛譌魯魚如錐畫沙釵折股會稽嶧山化黃土
尚幸新泉丹井存更有吴興能復古鴻都石經劫火焚
蓬萊翻刻亦飛塵二碑屹立潁昌里字畫猶為人所珍
青城山樵虞閣老書法中郎名譽早蕭吴楊杜號升堂
昆吾金刀刻剛卯華亭李擴心好竒凡將尉律幼所師
商盤周鼓秦漢石臨摸掃秃千毛錐朅來相見婁江沚
鐡崖鐡限親曾履富兒金多招不行門外求書日成市慈
親倚閭思告歸歸去匆匆仍索詩嗟予潦倒丘壑裏遲子
銘功書鼎彛
張師䕫關山行旅圖
青山盤盤樹簇簇岡巒縈紆路詰曲長橋如虹横絶谷
崩崖中斷歕雪瀑客子出門霜滿屋石磴犖确驢觳觫
谿頭待渡人立鵠烟水微茫漾初旭東窮滄海西岷峨
梯扳鳥道航鯨波重樓複閣岩之阿安得稅駕同婆娑
䕫翁八十雙髩皤飲少輙醉醉輙歌泉南漫仕廿載過
不歸奈此谿山何
怡雲閣
甲申歲閏張貞居先生過予婁江之書樓偕行則句
曲周本原也二君先後蛻去今己卄載矣周之仲曰
致和以予與其伯兄有一日之雅遣姪虚白來徵怡
雲閣詩雖未及識而義不可辭敬賦一解併致懷思
二君之意云
句曲凋仙館兹山多白鵠積雲盪胸起層霄紛郁郁卷舒本
無心成盖復輪囷五色散晴采三素墮寒影朝隨白鵠積金
峰暮逐神蝙福鄉井山中宰相挂冠歸身似閒雲豈受羈不
堪持贈賦詩寄變化靜觀聊自怡商之孫子清廟噐靈笈琅
章發玄秘飛閣馮虚杪萬松隂合窗扉凝玉氣貞居先
生楊許儔曾過婁江江上樓論詩秉燭坐清夜傾盖始
識髯翁周我亦華陽洞中吏不歸已是三千歲西訪髯
周弟與孫為覓怡雲當少愒
送友人興化衛幕
六月入閩關榕隂夾道凉鷓鴣飛鳴苦竹岡一重一崦
山蒼蒼雲山蒼蒼馬前起南往莆田尚千里乾魚望祭
武夷君考亭肅謁朱夫子九仙委蛇海上來挾以鳥石
何巍哉黔黎久沐常衮化野花自發閩王臺候吏立江
滸小隊前負弩高城屹屹擁儲胥太府潭潭列貔虎稅
駕趨蓮幕考籍閱我師時平簡書靜覽古還哦詩端明
古遺直夹漈富著述子孫雖為庶遺跡猶可覓亦有護
法之善神竊弄威柄痛生民忠邪同歸一坏土耿耿信
史書奸臣送君莆田去興懷歌短歌登高儻有賦馳寄
莫蹉跎
蘇小小像
錢唐江中濤似雪錢唐湖頭好花月錢唐女兒蘇小小
豔質清歌兩竒絶紗窗夢回春己深黃梅雨潤越羅衾
䰀&KR0034;結偏倦梳掠袖擕檀板愁縈心冶容誨淫古所鄙
千載尚猶傳畫史却憶當年桓少君鹿車共挽歸鄉里
送吴敬德之濟寧
黃河冰泮春水生張颿泝流三日程買魚酤酒入閘去
柳岸桑畦嗁早鶯歌風臺前塵眯目道路征車聲轆轆
秪今邊徼靜烽烟百丈縴船隨處宿濟州城下舊曾遊
少年歴覽今白頭秦碑漢碣尚壁立大書深刻蟠蛟虬
太白酒樓高百尺東望青山是鄒嶧市井雖經劫火餘
風景不殊還似昔送君婁曲柳色濃大船撾鼔聲隆隆
歸涂擬蹋梅黃雨莫待霜林棗子紅
張谿雲耕讀圖
雨過青山麓谿流漲新綠麥熟雉將雛桑老蠶上簇荷
鍤朝出耕釋耕還讀書行行負薪誦咄咄帶經鋤門無
石壕吏戸有畢卓罋客至輙傾嘗嬉笑襍嘲諷此非桃
花源乃是朱陳村兒女畢㛰嫁含飴弄諸孫于戱髯張
非畫史才比中郎亦無子空留遺墨在人間竹屋荒凉
月如水
贈劉宗永
曹魏製墨推韋氏後來獨數南唐李李家父子藝絶倫
徙居歙嶺由易水膠煮鹿角松花烟劔脊小餅雙龍騫
堅能削木黑點漆好事寳藏今尚傳蒲潘郭葉宋諸子
姓名班班書墨史近代西江朱萬初龍香上貢奎章裏
嗟予老病卧山林時磨破硯臨來禽清晨有客叩戶入
手抱豹囊操楚音自言家本廬陵住金粟岡頭釣遊處
南窮五嶺北燕然澒洞風塵未能去少年結客輕公侯
五陵豪俠同追遊黃金散盡黑貂敝空餘老氣横高秋
却埽烟煤開甕牖梣汁和膠審時候丹砂紫沈腦麝金
萬杵春雷鳴銕臼一螺玄玉瑩無瑕時時抱送文章家
得錢酤酒開小口醉蹋明月欹烏紗我聞此語重感慨
兵後高門幾家在繡衣紈袴走亂離無術終填溝壑内
只今車馬四海同大船撾鼓揚輕篷西泝宫亭過章水
投老還鄉誰似公
鶴瓢山房圖
鶴瓢山房大隠所居乃在泰伯三讓里雖道廹㕓市山
林如鶴瓢仙者玉為質紫髯蝟磔目點漆小謫人間甲
子初那計緱桃幾偷喫丹成不肯獨長生時施狡獪蘇
罷民金鍼幻作黍珠境跛痾積逮皆能行既識鶴瓢勝
按圖入冥想彷彿得要領長藤古木路迂回飛泉落澗
聲喧豗不放落紅隨水去恐引辟地秦人來鶴可騎瓢
可酌酌罷縣瓢身上鶴世人仰望不可親謖謖松風號
萬壑
玉山草堂為沈南叔賦
東老草堂在何許崑玉峰前婁水陽怪石當門猛獸伏
長松繞屋神蜦翔芸窗展卷聲琅琅若出金石諧宫商
嵩高山中隠者所浣花谿上詩人莊小亭野芳發幽香
鷗波淼淼涵天光南隣老翁覓酒伴短笻緩策行相羊
草堂之樂樂無央豺虎遁跡罔兩藏何人寫圖落塵世
乃是四明狂客老更狂烏乎四明狂客老更狂生紙潑
墨兀老蒼
杏花金羽圖
盈盈䋣杏花團雪穠豔飄香春正月繡幕低垂護曉寒
金羽枝頭巧調舌風流詞客太多情花中吹笛到天明
援毫不草江南賦粉墨經營為寫生
太真睡起圖
博山烟銷沉水香昭陽殿中清晝長桃笙翠滑睡初熟
嫣然秋水芙蓉芳緒龍爪痕殷不滅寳鈿尚掩酥胷雪
漁陽鼙鼓驚夢還化作馬嵬坡底血
耕學齋詩集卷六
