耕學齋詩集卷七
明袁華撰
古詩(七言)
送朱道原歸京師
君不見范蠡謀成吴社屋歸來扁舟五湖曲之齊之陶
變姓名治産積居與時逐又不見子貢學成退仕衛廢
舉鬻財齊魯地高車結駟聘諸侯所至分庭咸抗禮馬
醫洒削業雖微亦將封居垂後世胸蟠萬卷不療饑孰
謂工商為末藝泉南有客陶朱孫大舶東望扶桑暾石
塘萬里限弱水貝闕珠宫光吐吞直窮南海極西海生
擒蠻寇龍牙門島衣卉服識名姓懋遷有無爭駿奔聖
明文德洽區夏詔遣移家居闕下親聆天語覲天言豈
是尋常行賈者兹来婁上督諸商會看重譯貢殊方明
珠撒殿獻琛賮天王端拱當明堂朱君朱君不易得務
財逐利通絶域只今太史筆如椽汗簡殺青書貨殖
趙仲穆幽禽圖
水精宫中春己深雕鞍遊騎蹋湖隂金丸不打返哺烏
彩筆自寫孤飛禽明窗棐几光相暎吮墨含毫清晝靜
王孫不歸春草生鷗波萬頃兼天淨
陪頋仲瑛祭張貞居回飲湖中分韻得竒字
連朝風雨不出戶今朝雨晴山色竒湧金門頭買畫舫
黎明徑度湖之湄張公學仙靈石塢藏書瘞劔荒山陲
丹成馭氣九天上長松落日風颸颸玉山草堂素有期
死生契闊良可悲刲羊載酒拜祠下俯仰今古興遐思
君不見附子岡頭師相墓只今惟有草離離
錢塘錢思復匡廬于彦成幼同筆研重會於頋玉
山許思復賦詩邀予次韻
會稽外史玄都客手校玉文坐瑶席一别中岳三十年
谷媿林慙少顔色白水真人冰雪容曾訪盧鴻至寧極
翩然而來動遐興飛適丹崖千丈壁相逢忽在玉山中
不計人間歲年易赤城霞外憶同遊石洞桃花幾回碧
桑田變海海揚塵也知狡獪今非昔玉山八月秋正好
銀潢西瀉星虚直紫簫吹月酒如淮露華洗天天影濕
御風不作三山遊豢龍歸應西池役儻過金馬到玉堂
為我問訊衆仙伯
春暉樓牡丹
春暉樓前牡丹樹喜見新花發舊槎深根培植雨露厚
不待羯鼓花奴撾紫黃紅白緋與碧牙牌小篆蟠龍蛇
玉環飛燕兩傾國國色暈酒凝朝霞就中一枝最傑出
金鈴繡幄相籠遮前年作客浙水上去年避地苕谿涯
千葩萬卉自開落媿我不見空咨嗟今年花發風日麗
況無兵燹吹黃沙金尊美酒喚小妾起舞折花簮髻了
酒酣樂極重太息故人南北音書賒虎頭學佛宗三車
飲酒食肉談空華了知何必假外相始悟在家真出家
洛陽園池信可誇只今無樹嗁栖鴉玉山山中稱樂土
杳杳百里連桑麻詩成對花還大嚼一任白髮欹烏紗
盧伯融秦文仲同集湖光山色樓分題得陽城湖
海虞之南姑胥東陽城湖水清浮空瀰漫巨浸二百里
勢與江漢同朝宗波濤掀簸日慘澹魚龍起伏天晦蒙
隂淵雨昏火夜燭下有物怪潛幽宫度雉巴城乃其亞
以城石湖湖不同(度城雉城巴城皆湖名在崑山)想當黃池會盟後夫
差虎視中原雄東征諸夷耀威武湖隂閱戰觀成功陵
遷谷變天地老按圖何地尋遺蹤我來弔古重太息空
亭落日多悲風(湖之隂有村白夷亭吴王征東駐兵于此故名見吴郡志)虎頭結樓
傍湖住窗開几席羅諸峰鳴雞吠犬境幽夐佳木良田
青欝葱魚舟儼若問津者仙源有路人間通時維端陽
天氣好故人久别欣相逢頗黎萬頃放舟入俯覽一碧
磨青銅恩賜終懷鑑曲客水嬉不數樊川翁蓴絲鱸膾
冰縷碎菱葉荷花雲錦重酒酣狂歌發逸興白鷗驚起
菰蒲中相國井堙烽火闇郎官水涸旌旗紅此中樂土
可避世一舸欲逐陶朱公安得列缺鞭乘龍前驅飛廉
後豐隆盡將湖水化霖雨淨洗甲兵歌歲豐
歲寒圖為孫惟善陳彦廉賦
九日山在泉州南安縣西唐秦系結廬其間注易老
子有石茶竈碾具存時姜公輔以直諫忤德宗謫兹
郡别駕始與系交過輙終日姜之卒也妻子在遠方
為營葬兹山之麓秦年八十餘後不知所終宋初刺
史陳洪進即其地為秦君亭因感其友義之䔍以處
士而葬故相故及之
泉南諸山何㩻䧢清原洞天仙所都赤明開劫風氣舒
玉檢丹書閟神符重樓複閣山之隅鳥道百折非一涂
雲旂晝下猩猨呼鈎輈格磔嗁鷓鴣松風謖謖吹笙竽
芝蘭蓀蕙春芬敷巴且花黃荔子朱羽人飛行天為徒
或&KR1587;白鹿騎於莵俠以鸞鵠從雙鳬東窮弱水窺方壺
越有莆田列仙儒以鞭鞭石石受驅長橋横波龍脊痀
下通舟航上軒車流木一髮雲外孤蠻蜑出沒乘舳艫
南金大貝犀象珠川傾山積來委輸九日特立青蓮柎
秦君屏跡賈不沽閉門著述與世疎有唐宰相陳諫書
謫宦南遷鳥在笯室家既遠身乃瘉為卜兹山藏其軀
感懷友義增欷戱尚存茶竈亭己蕪山川清淑氣欝
紆維孫陳君生絶殊提孩嬉笑共里閭翩若丹穴雙鳳
雛下覽德輝瑞唐虞又若汗血天馬駒奮迅豈與駑駘
俱南遊百越北燕都偲偲切切相友于志堅金石矢弗
渝管鮑陳雷張范如寧競錐刀較錙銖朅來婁江住斯
須城南新僦宅一區前槐後柳蔭屋廬草蔬同飯步同
趨嘅彼末俗肆覬覦附勢逐利情愉愉刎頸之交漢耳
餘反面仇敵良可吁以柳易播忠誠孚高風千載敦薄
汙歲寒松栢知後枯好事繪寫開新圖我作歌詩匪從
諛願子善保慎厥初
戊戌紀事次韻頋玉山
君不見天馬來鳳之頸龍之頭五花聮娟雲凝膚朝燕
暮越歴塊過奮迅豈畏川涂迂蹇予駑劣材結髮學讀
書到今居無廬出無驢上不能遊說捭闔下不能懋遷
有無窮櫩風雨四壁立簞瓢屢空恒晏如丙申春海虞
山岳之榆況乃江左乏夷吾攜妻挾子苕谿居苕谿野
老起荷戈豈識尺籍共伍符舳艫銜尾一旦潰彊梁脫
走尫羸誅山川異故里焉敢嗟馳驅思欲南入杭之郛
奈爾嚢空擔石儲浮雲蔽白日安得大風起飛揚為埽
除漢家養士三百年豈無忠義者肝膽塗地捐身軀黎
民流徙困征需班荆坐太息忽報兵入湖紅旗張空半
天赤勇銳遠過馮子都所至撿刮無遺餘倉皇問歸路
扁舟隨釣徒朝行暮泊畏呌呼三日喜扺婁西隅下榻
借玄館蕭然罄儲須鄰翁走相覓慰勞生嗟吁時當春
夏交纖月明金樞青鐙對兒女始得忘囏虞海東大舶
驅萬夫歘然而來縱壑魚軍聲震地撼八區築城高高
峙儲胥奔逃竄匿紛在涂裹飯朝出如趁虛冐雨荷蓑
笠移舟繫槐榆我民日因兵日惰不分竒正啓與胠運
籌決勝千里外斯人未必能枝梧漫道不如歸去好苦
竹嶺頭啼鷓鴣歸來惆悵百感集屋廬瓦礫田園蕪田
園蕪縣官尚索租朘剥膏血向倉輸獨有東家米粟紅
腐玉帛滿帑因能舞文肆貪汙明珠買小妾奉酒歌吴
趨那知斬伐到木石千村萬落皆逃逋所以杜陵杜愚
谿愚饑驅竄逐竟不偶安得從龍躍天衢去年八月下
明詔力貧買醉眠酒罏減民田租半雨露蘇槁枯秪今
隴畆中豈無昔時之鳳雛釋耕汲脩綆抱罋灌園蔬春
初翩然上會稽歴覽俯仰同樵漁時歌短歌擊唾壺山
橋野店隨意沽放曠不為禮所拘昔人金谷貯綠珠綠
珠墮樓園己墟豪華銷歇逐流水落日空啼頭白烏淫
佚古所戒靡不謹厥初緬彼先哲士希聖作範模步武
青雲中繡衣緣偏諸亂離洶洶惟尚武何人英雄起狗
屠不聞漢中興天王鎮坤輿天馬來應瑞圖生民凋瘵
喜再蘇嗚呼生民凋瘵喜再蘇願同田翁野老擊壤鼔
腹歌伊嗚
題姜養浩寄頋玉山詩後
虎頭少年才且賢俠遊不減杜樊川善和牡丹天下白
看花走馬春風前東家蝴蝶西家去雙雙高飛向何處
尊前一曲斷腸詞荒草寒烟暗平楚
李嵩四迷圖
四迷粉圖誰手寫乃是錢唐之李嵩嵩當三朝應奉日
點染人物猶精工建炎己後和議定歲聘襍沓金源東
自兹民不識戈甲江南花柳春融融寬衫大帽脩眉翁
低頭高揖身鞠躬柳孃緩帶竟莫頋姓名却倩長須通
阿鬟雙手向前起傾身送酒如當熊就中老奴增意氣鯨
吸不覺金尊空平康巷中月皎皎温柔鄉裏花叢叢寳
釵斜欹粉胸露如此良宵偏惱公蜀絲錦障仙凡隔微
見凌波羅韈弓更呼博塞相娱樂靚粧夹座分青紅玉
盆骰子呼五白百萬一擲逡廵中錦裾繡袂金條脫瑶
環瑜珥珠玲瓏梟盧不成戰屢北袒跣抱膝心忡忡兩
生格鬭氣勢雄手挾長劔星流虹白日衡行都市裏麄
豪不數漢秦宫翠鈿委地花狼藉哀情己多樂未終古
人圖史置左右善者可法惡可攻躭淫鬭博古所戒意
匠彷彿箴規同小窗展卷增感慨蕭蕭暮雨鳴疎桐君
不見周家帝業八百載太任遺澤何龐洪又不見孟光
齊眉躬井臼釵荆裙布歸梁鴻嗚呼聖賢不復作幸有
遺跡傳無窮要知稼穡慎厥本嵩兮嵩兮何不圖陳無
逸兼豳風
禱雨詩為陳應辰鍊師賦
已酉季夏天亢陽木槁草悴黍稌黃黔黎蒲伏號穹蒼
如瞽無相何倀倀有司駿奔走郡望女巫舞雩紛浩倡
箕畢槱燎光載明閉陽崇隂禜門行精誠不格天夢夢
共犧行空火雲揚安得天瓢酌天潢淨滌炎歊化清涼
玄都中人衣朱裳服食太和日月芒赤子罹毒未渠央
起叱風雷揜晹光紫鵝赤雞飛符章檄召皓靈三山宫
深鈴擲火萬騎驤玄冥前驅回禄藏豐隆屏翳翼兩相
少女風來舞商羊隂雲四合大雨滂槁者浡然枯者生
奚用暴巫及㷊尫至人無為道自充積精所致與天通
故能弭菑敺厲陽我歌烏足為報貺願子長年身受慶
蘇文忠公木石山谷題曰遺墨雖存萬事非白頭
添我數莖絲晩來天柱倚空碧却似金門初見時
崇寧乙酉五月卄八日皖口舟中作
東坡先生白玉堂嬉笑怒罵皆文章南遷再謫過儋耳
笠屐行歌烟瘴鄉平生節義應自許皦若烈日當空明
一朝騎龍居帝旁遺墨散落人間藏經營意匠入遐思
掘筆風雨翻濤江金鏃飲羽猛獸伏銕網出海珊瑚長
白頭門客太史黃掛席皖口南風凉仰瞻天柱嗟往事
二十八字鏘琳琅兩公書法宗鍾王龍跳虎卧鸞回翔
如何宣和不見錄有媿京下名相望昔陪外史龍井陽
壁間墨君兀老蒼祝融騎之上天去撫卷興懷憎慨慷
文湖州墨竹蘇文忠公題其上
清貧太守石室翁渭川千畆藏其中理閒䑛筆盤薄臝
兔起鶻落無留蹤雨梢晴葉各殊態揮洒位置分纖穠
鍾峰隠居撥鐙法氣韻生動將無同墨君一派來自東
韈材當萃彭城公平生知已最親厚走書嘲戱言舂容
陳州官舍示長舌談笑化去當元豐嗚呼二老不復作
空瞻遺墨翻鸞龍
送人之番禺
秋風夕起鴻鴈翔金井露涼梧葉黃攬衣待旦不遑寐
明月皎皎夜未央問君客遊向何方言往百粤窮炎荒
浪波沄沄一葦杭西溯彭蠡越章江輿轎踰嶺梯重岡
僕夫下上如鳥䀪番禺在昔財賦疆尉佗稱王兵力彊
百年五世巳陳迹荒臺草露霑衣裳野芳澗卉吹天香
蠣房柱螙羅椰漿飛鳶跕跕海氣蒼覽古馮高興慨慷
蹇予局促馬在枊安能與子同徜徉羅浮勾漏令乞得
丹砂煩寄將
篆冡歌
雲間善篆以所書草瘞之細林山中題曰篆冡爰來
徵詩遂賦長句以寄
庖犧卦畫龜龍出頡誦造書鬼夜泣俯觀鳥獸蹏迒跡
依類象形文字立以迄三五咸東封改易殊體靡有同
周官保氏教國子六書大義開羣蒙太史籀文古少異
小篆雙省由秦始倉頡爰歴博學篇三家著述初傳世
秦燔經籍獄訟熾乃尚隸書趨約易古文雖絶漢草行
尉律學僮乃課試東閣祭酒太岳孫夙嘗受業賈氏門
閔悼俗圖昧所向博采籀古加討論揭示上下明指事
轉注假借形聲意立為一端亥畢終分别部居不襍厠
亘千萬古知字源昭若列星麗躔次中興斯學曰陽冰
入室操戈胡背戾二徐訓釋浩江河仲也袪妄言不頗
(徐楚金著袪妄辨李陽冰之誤)吴興張有爾傑出復古正俗訂舛訛布
衣道士錢唐住玩世端如郭忠恕三十六舉僅成編蟬
蛻遺蹤不知處席中加帶惡安西鼓皮離禹良可吁漢
家去古尚未遠成臯印文猶重摹雲間讀書苦嗜古手校
科蟲辨魚魯明窗淨几風日佳臨摸一埽千番楮商彛周
鼓真吾師&KR1915;扁沈著沙畫錐鸞廻鳳翥龍夭矯長戈短
劔相交馳書草日積充棟楣保愛何啻璧與珪細林山
中一坏土緗笈緘縢重閉之於乎禊帖藏玉匣終致温
韜舉菜鍤亦恐虹光夜燭天定有竊開窺筆法冡頭草
鳴寒蛩薶文瘞筆同高風後三千年見白日好事應營
馬鬛封
題黃侯子正盤松画壁
高景山中十八公輪囷傴僂何龍鍾蒼髯貞操澟冰雪偃
卧丘壑辭秦封糓城之老黃石翁左右馳突兩石弓短
衣疋馬射猛虎解后一見傾深衷别來相思形夢寐素
壁幻出支離容不材匠石雖見棄擇蔭麋鹿還相從社
櫟固能齊上壽漢柳徒解瞑東風昔遇剡源為作傳今
託妙墨垂無窮方當文軌四海同草木猶霑雨露濃他
年奉詔寫王會圖形共進蓬萊宫
題金人張珪蘆鴈圖
金源画馬惟李早亦有張珪善花鳥寫生八鴈蘆渚邊
眼中彷彿龍河道雙飛雙栖噰噰宛頸求其雌大澤雪
深一丈許蹤有繒繳將奚施
謝陳彦廉惠綿
三吴蠶繅甲天下隂隂百里連桑柘鳴鳩拂羽戴勝飛
曲箔爰施墐廬舍春陽煦嫗子漸肥摘花汲水奉浴時
終朝内薄在懷抱宛若玄螘初生蚳弱翎輕拂籧筐内
早涼風戾柔桑脆榾柮烟濃簾幕垂三俯三眠將委蛇
簇上濈濈秋蓮房功立身廢繭如霜欄灰涗水實澤噐
繰絲䌟纊寒冰光古者築宫臨水曲大昕之朝君乃卜
繰三杯手布三宫黼黻文章成祭服又聞炎漢中興年
蕭條千里無人烟羣兇掃蕩己滅跡野桑成繭櫓生田
秪今風塵清海㝢五日一風十日雨深村何地不桑麻
青鐙比屋聞機杼我耕且學居巖阿兩髩刁騷柰老何
短布單衣才掩骭飯牛扣角病身多楚夷撫廵江上
屯三軍皆如挾纊温古來壯士樹名節感慨能忘一
飯恩
題丘魯山小象
魯山道人巢許倫目爛巖電氣吐雲瘦笻横策走逡逡
長歌青天風動羣不燒凡鉛化黃銀不書符篆役鬼神
亦不漱嚥玄和津東窮滄溟看揚塵西登維嶺踰峨岷
歸來轟飲驚市人桃花一實三千春
題茅澤民臨董北苑夏山圖
羣山廻抱中絶谷萬木隂森嵐氣溽知有逃名隠者徒
捫葛扳蘿結茅屋北苑風流去不還尚留遺墨在人寰
含毫伸紙能摸寫優孟商歌抵掌閒
題茅澤民蟠松圖為陳彦廉壽
太丘仙人初度日高景山前覽秋色才名不減鄭廣文
百年纔過三之一(時年三十三歲)長松卧地數百弓全生不與
社櫟同蒼髯鮐背冰雪操根有虎魄燕支紅茅君欲駕
茅龍去為貌蜿蟺入囊楮蟠桃再食河再清遲子披圖
重延佇
題張子政黃大癡松亭高士圖
大癡老人天下士結客侠遊非畫史酒酣潑墨寫荆關
咫尺微茫數千里筲箕泉頭鶴上仙空遺寳繪人間傳
弟子顛張早入室重岡疊嶂開雲烟太山斗絶何由緣
下有鳥道丹梯懸此中疑是避秦處仰見茅屋巖崖邊
松亭蒿目者誰子耳譜流泉横綠綺不知捷徑在終南
每逢佳處輙留止我生亦有山水癖吴楚燕齊徧遊歴
風塵澒洞難再往坐對此圖三太息
題周原素臨趙文敏公十六馬
宋諸王孫面如玉書法鍾張畫頋陸寫唐内廐十六馬
筆精墨妙天機熟憶昔岐邠開八坊四十萬匹皆駿良
平原牧放樂字育泉甘草肥筋力強豐水東注波湯湯
柳花吹雪桐隂涼平頭奴子騎先出兩奚控勒臨隄傍
騅駽駐駱驒驪黃徐驅儼若驂鴈行有驊却立不敢進
畏前反蹴頭高昂三馬欲復俯飯水一馬己渡將騰驤
中流夭矯乃龍種兩耳批竹雙瞳方斯圖己歸羣玉秘
夜夜長虹光燭地何人援筆解臨摸吴郡周生冨文藝
中原板蕩徧荆榛千金駿骨化黃塵摩挱老眼明窗側
展卷題詩一愴神
送田起宗回泉南次倪雲林韻
烟樹望中迷春流接斷隄束&KR0724;遲明發攬衣聽曉雞蘼
蕪綠徧江南路蒲颿風輕雲外度香閣無人占鏡聽倚
門應念來何暮花落野桃紅雨飛春鴻社燕故相違白
頭慈母高堂上綵服稱觴春日暉
送孫惟善之廣東次倪雲林韻
綠遍江上草遊子涉遠道雪消春澗花滿岡南越三吴
俱異鄉桂林波生赤鯉肥涼風蕭蕭透絺綌華開黃菊
行將歸
謝伯誠所藏王叔明狼山圖
憶昨鼓楫遡大江海門一點狼山碧安得振衣躡層顛
東望扶桑初日赤忽見此圖心目明石壁銕削苔花青
仙翁白狼不復見金銀佛宇開岩扃上方臺觀雲中起
下瞰䲔濤千頃水平原宅相放舟過吮墨含毫柁樓裏
江南有客頎而長夢覺池塘春草芳生平愛画久成癖
題詩緘封遥寄將千古風流猶未弭翩翩王謝佳公子
日暮相思江水深獨立汀洲折蘭芷
題茅澤民壁上松石
昔人画松妙入神畢宏韋偃及張藻宋三百年惟李成
石磴烟林更深窈近世首推文敏公尚書雲山氣勢雄
後來作者黃岩李脩篁古木岡巒重中吴江南佳麗地
前軰風流猶未墜忽驚素壁走蛟螭乃是茅君醉遊戱
大者昂霄梁棟材根穿石罅貫鐡鋂稚者新承雨露厚
密葉曾栖鸞鳳來是中亦有支離叟欲同杜櫟齊上壽
不材固可全天年鐘鼎由來異畎畆軒中之人讀韋編
坐對松石心悠然焚香寓目竟白日默究未盡羲皇前
送市舶官
諸蕃之國南海隂島居卉服侏&KR0867;音雕題椎結金鑿齦
獷鷙如獸那可馴稼穡萬斛檣林林夏秋之交來自南
象犀翠羽珠貝金蘇合薰陸及水沈皇元率土罔有刑
三邊擾攘興甲兵梯航梗阻民弗寧重臣分閫號令伸
殊方慕義相附親訶叱鮫鱷驅鯤䲔海不揚波如&KR0008;平
婁東太倉吴要津襟帶閩粤控蠻荆賈胡夷蜑貢賮琛
關譏互市什一征撫綏覆育德澤深猶慮苛細失厥心
夫君矯矯東南英温恭廉潔邁等倫承命監眎慎章程
兩周星霜秋復春長涂蕭蕭征馬喧回轅不載薏苡行
夫君夫君明且清自兹步武趨王庭上陳民瘼攄忠誠
願化愁歎為驩聲
滄江月色圖
水寒月明天蒼蒼欲落未落夜未央足扣兩舷歌滄浪
金粟圖中見真跡中岳外史美冠裳
江臯木落江月明坐擁錦袍調玉笙吹作昆丘雙鳳鳴
順流東下莫蕩漿好逾弱水窺蓬瀛
晚節軒茅澤民画壁次韻倪雲林
前軰風流嗟己矣看山畫裏跫然喜石脚下插江水清
烟嵐杳眇羣峰峙玩圖安得隨漁人桃花源上秦時民
草木叢深蹊徑邃溪水春波花鳥新二塵隔斷那能往
勝地雖遠神偏親清詩戞玉題壁畫森列琅玕共琪珣
福地蕭森雖只尺側身東望嗟風塵魚牙異香尚留意
得與不得寧須嗔(澤民許惠羅斛魚牙未至)何如晚節老居士默䆒
不二心尤勤綵衣行酒列孫子高軒窈窕當南闉人生
會合良有數飄散倏忽如烟雲重來握手成大笑滄溟
水淺三千春
黃大癡雲山圖
荆浩關仝善山水大癡繼作非俗史技藝畢給世稱賢
圖畫乃其餘事耳筲箕泉頭月蒼蒼蟬蛻穢濁凌風翔
斯人九原不可作泚筆題詩增慨慷
樵風軒為鄭生賦
鄭生城居苦廹窄一軒下榻聲吾伊庭前書帶經雨潤
階下山礬含露滋吾聞白鶴山前削立青芙蕖絶頂中
有仙人居金堂石室相縈紆樵翁采薪得遺箭笑授覓
者心勤渠仙亦懷私施狡獪旦南暮北風徐徐我登樵
風軒為歌樵風謠婁江東下何滔滔碧波鏡涵天宇高
願風捲水化甘雨淨洗海内無炎歊
題任月山圉人調馬圖
邠寧八坊全盛日牧馬四十餘萬匹玉關沈橛野無塵
奮鬛長鳴氣驕逸就中一馬如游龍兩目夾鏡磨青銅
圉人騎入横門道霜蹏蹴雪生長風水衡昔閱羣玉秘
摸得兹圖落人世海桑陵谷雖變遷猶是靈光巋然峙
贈葛進善
繄昔炎帝神農氏品嘗百草醫藥始軒轅代起征不附
浮化草木及蟲豸乃延岐伯講至道推研疾病死亡理
靈樞玉圅素問書剖析絲毫明要指維秦越人太倉令
用之攻疾良有以下逮炎漢長沙張論辨傷寒分表裏
魏晉徂唐不乏人脉經本草咸述紀金源卯金刀最良
志復古學拯頹靡再傳戴人術亦神後來繼者東垣李
用藥攻守勢雖殊異路同趨無遠邇遂令末學知所歸
遡流尋源終及委緬彼規規守局方仿若刻舟求劍耳
婁東有客稚川裔尚友前修敦素履白晳豐下頎而長
蒿艾之中見蘭芷去年挾册觀光遊門外求醫日成市
太史雄文特筆褒五色雲霞光墮地里人曾生客他郡
觸暑長涂行不己黃塵眯目口生烟乖沴致疾幾不起
朅來一視曰無虞投以囊中方寸匕煮而食之俄頃間
外熱己弭内泄止舉家感德何以報索我長詩當紈綺
詩成寫贈媿不工願保貞名垂信史
張蒙軒善製筆遂檃括毛穎傳以贈
毛穎氏中山人其先明眎者佐禹治東方居卯地死為
十二神神明之後吐生子孫八世有䨲當殷時得仙術
匿光使物八月騎蟾蜍厥後不仕為隠淪狡而善走東
郭㕙乃與韓盧互爭能盧共宋鵲謀醢其家及其身始
皇伐楚思兼并蒙將軍恬將三軍軍次中山大畋獵筮
以連山其兆得人與人文今日之獲不角不牙被褐倫
八竅長須而缺脣取髦資簡牘天下同書咸祖秦遂圍
毛氏族拔毫載穎加束縳獻俘章臺宫上乃命恬賜之
湯沐封管城寵任日見親彊記便敏工纂錄近悉當代
遠結繩上自始皇帝太子丞相下黔首無不愛重同討
論曲直巧拙善隨意雖見廢棄默弗呻惟不喜武士見
請時一臨累拜中書令呼為中書君上親決事衡石程
宫人不得立左右獨穎常侍至夜分陳玄陶泓禇先生
出處則必偕友善相推稱後因進見任使令拂拭之頃
謝免冠髮秃摹畫不稱旨上頋嘻笑曰中書君今不中
書不任吾用老且髠臣穎稽首再拜對斯所謂盡臣穎
心遂歸封邑不復覲日老見疎秦少恩吴人張蒙氏尚
交千載上憫穎後無聞搜羅得遺胤散處宣城之敬亭
雄豪英銳肖厥祖秪今崇文偃兵革挺身自拔著作明
光廷
殺虎行(安化縣廣文陶振作公號釣鼇叟)
停公射麋曲聽我殺虎行逐虎虎不去殺虎心始平縣
官桑侯仁且明賢哉賢哉非寗誠高風不在宋均下善
政直與劉昆并如何此物不出境傷人害畜來縱横梅
山之南梅山北大小人家爭辟易青天白日不敢行何
況黃昏山月黑桑侯聞之怒且嘻此物敢爾強梁為為
民父母不除害百里赤子將焉依遂令弓兵設䧟穽果
見此物來投機長戈如雨點短鍜如電揮戟尖不掉丈
二尺袍花已脫斑斕衣隂風一陣過墻去但覺倀鬼嚶
嚶啼桑侯亦好竒觸眼見未有急呼青衫史來喚釣鼇
叟鼇叟走欲顛驚看立良久雄姿猛勢尚依然酷似天
狼與天狗想當長嘯下南山猨臂將軍亦驚走想當獨
立向西風東海黃公方掣肘重為告曰虎兮虎兮汝嘗
跳我墻傷我羊刮吾六畜為餱粮又曾穿我壁銜我鶂
驚動老夫眠不得爾來胡為落䧟中百步可再生威風
桑侯爾嗔不汝容汝惡貫盈殱汝躬于戱猛虎不足言
桑侯良可數前番曾傳舒文虎絶似白門擒吕布今番
又殺錦於莵何異山嵎出馮婦城隍廟前簫鼓鳴紙灰
飛雪梨花輕桑侯長得謝山靈山人把酒來相迎酒酣
拔劔飡虎肉一方之民歌太平
題龍頭畫
疾雷破山風振海黑雲捲浪天冥冥海藏龍宫晝不閉
飛出老蛟千歲精兩瞳爛爛如秋月八十一鱗寒動雪
倒翻海水散飛花直擁冰髯上寥泬想當盤礴欲畫時
辟歴一聲轟硯池初疑延平寳劔化又似雷澤神梭飛
畫師亦無數此本真妙手點晴不讓僧繇先落筆寧居
所翁後江西胡公欣得之價重驪珠三百斗重為告曰
龍兮龍兮汝之頭角何嶄然風雷變化在眼前願將天
瓢靈物洒洒作甘霖百萬里淨洗海中清氣烟八荒稼
穡秋滿田老農擊壤歌豐年
耕學齋詩集卷七
