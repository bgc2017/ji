耕學齋詩集卷八
明袁華撰
律詩(五言)
夜泊澱山湖有懷鐡崖先生
鼓楫淞上游輕颿度泖洲對月耿不寐懷人殊未休征
鴻唳沙磧微風生柁樓澱山青一點龍氣落船頭
杏林圖
董君遯世士高居廬阜山神方傳肘後丹杏滿林間采
藥猿持钁看書虎抱關畫圖留好事遺韻邈難扳
送于彦成歸越中
楓橋明積雪曉發剡溪舟獨鶴横江去三山接海流綠
尊傾乳酒白髮暎霜鷗天姥雲門路曾同上客遊
見山樓
窈窕飛樓上天然圖畫開雲從桐井起水向柳塘回素
月流書幌青山落酒杯何時同遠眺與子一徘徊
甲午歲丹陽道中即事
覽古丹陽郡興亡幾戰爭山横季札墓江轉呂蒙城壊
壘烽埃赤荒墟燐血明賣刀仍買犢何日事春耕
昔年梁武帝葬父在平岡皇業寺猶在蕭陵名未亡石
麟薶碧草玉鴈錮黃腸觸事多興感悲風起白楊
元戎擁貔虎開閫鎮朱方勇銳知無敵驍騰孰可當隂
謀周吕望决勝漢張良坐使風塵息論功宴未央
天設長江險悠悠萬古情烟光連北固雲氣渺東瀛夜
汎金山寺花遊鐡甕城也知狂李白乘月醉騎鯨
聞道黃連破吴儂喜欲狂渠魁竟授首遐裔盡來王洗
甲潯陽水銘功赤壁岡緫戎英且武疑是郭汾陽
平糴吴東粟委輸江上游汎舟雍繼絳給餉馬連牛堅
壁雖皆破陳師尚未休將軍身許國不解蝨兜鍪
遊俠誰家子操戈復父讐剽金當白晝被酒宿青樓意
氣傾京兆豪華擬列侯儻逢強項令梟首在竿頭
水軍新建節遴選盡英雄秔稻千艘發梯航四海通斬
鯨朝拂劔聞鴈夜張弓獨有玉山客參謀在幕中
婁港蒙衝發開颿駕海濤揮戈當落日殺賊竟清宵刀
剸犀為甲鞭驅石作橋何人投筆研自擬漢班超
馳驅思欲迷惻惻重悽悽去國悲遊子懷鄉夢故妻斷
溝科蚪聚灌木郭公嗁獨有平安字緘封手自題
丙申上己夜見月思家
三月初三夜谿樓見月生雲連銀漢白星拱紫垣明野
寺鐘才動荒村鷄亂鳴弟兄俱異縣有淚似須傾
丙申歲有懷南北師友銕崖先生
第二橋邊路問竒那厭頻文章司馬氏詩酒謫仙人笛
弄莫邪銕尊開太古春梅邊草堂好矯首隔風塵
張師允憲僉
奉使趨庭日嚴霜委紫荆孝誠天地格忠義日星明未
弭江東節俄羅海上兵潛身向何地天末暮雲横
富珠哩子昇經歴
問訊湖南暮囏危無使來兵戈何日息舟楫幾時回雲
夢惟空澤錢塘又劫灰相思對明月獨立意徘徊
蕭元泰先生
一從騎鶴去滄海變桑田遯世陶貞白移家葛稚川灌
園朝抱甕煮石夜分泉縮地應無術尋真或有緣
高則誠錄事
永嘉山水郡燕服帝王州獻賦長楊内從君滄海頭阿
戎終放曠小杜最風流花滿西泠路烟波渺白鷗
錢成夫編脩
憶昔錢塘别于今十載餘扶搖鵬鷃異相失燕鴻如代
祀臨南鎮移家賦卜居高林䟽雨霽南望正愁予
于彦成鍊師
前朝將家子學道越山中賣杏虎收糓吹笙鳳集桐鴟
夷能貨殖處士本英雄禹穴藏書處璚文玉檢重
學性海講師
雲扉景氣清曾聽話無生丈室文殊座雙林舍衛城龍
泓循故道寶殿麗新甍聞說胥江口袈□渡晩晴
秋夜
中庭坐深夜詩思與秋清零露沾衣濕流螢度竹明酒
杯嗟量減烽火喚愁生斷送凄凉好西風鼓角聲
種玉亭
種玉新亭下移來嶰谷中幽根留宿土醉日動微風杖
化龍飛雨笙吹鳳下空道人參玉板避世隠牆東
挽銕崖先生
昔客錢塘日曾陪杖履行授經終卒業問字屢稱觥南
國衣冠遠東維砥柱傾平生三史辨大義日星明
瞿允同夢侍其考野逸翁有烏飛集其肘遂名其
堂曰夢烏
憶弟春吟草思親夜夢烏栖冠旌子孝集肘慰兒孤失
喜承顔色含哀詠畢逋升堂觀返哺感慕重長吁
題倪雲林山居圖
地僻無轍跡知為靜者居山泉激石駛巖樹覆窗虚洗
藥坐濯澗負苓行讀書兹丘儻可老吾欲樂耕鋤
夢草池為謝伯誠賦
幽居絶蕭爽新綠冐芳池南浦春還日西堂睡起時弱
鱗依密藻莩甲罥遊絲矯首思公子扳援玉樹枝
渡吴松江
三江東海入渺渺際天浮魚蠏松陵市珠犀滬瀆舟季
鷹終託興魯望舊追遊自媿猶馳逐臨流羡白鷗
次韻塤大章梧竹軒聮句
會合維摩室微風滿榻秋雲龍韓孟句冰雪澈休流洗
&KR0678;桐隂落鈎簾竹影浮干戈雖在眼慎勿賦登樓
聽雨舟
枕書篷屋&KR1284;卧聽雨聲秋蕭瑟芙蓉渚凄凉杜若洲何
人遊赤壁無夢過黃樓欲覓鴟夷子江湖渺白鷗
賦得金錫送文起周
開士金為錫飛行向日邊穿林鳴落葉卓石湧清泉天
末龍同往雲間鶴共還始知木上座曾悟夾山禪
題倪雲林所寄陳彦廉春草軒圖
彼美陳徵士幽居惬素心字臨張旭帖(彦廉所藏張旭帖)詩詠
孟郊吟老圃秋花瘦閒庭春草深寫圖并琢句持寄自
雲林
倪雲林同集
雲林遯世士詩酒日陶情灑墨寫蟲篆放歌揮兕觥庭
下幽花吐階前䟽雨晴不愁江路永扶醉出重城
耕學齋詩集卷八
