耕學齋詩集卷五
明袁華撰
古詩(七言)
李左轄菖蒲花
扶輿磅礴鍾草木粤有靈苗根蹤䠞下嵌崖竇嗽飛瀑
澤沐沆瀣喣初旭寸十二節色縝綠厥石昌陽葉上矗
凌傲霜雪氣芳郁審能食之面如玉嵩丘之人衣朱襮
翩然而來輸國粟挾以盤杅湛清淑雲根堅固歲不刊
花如車輪光皎然素榮英英秀而妍内秉貞白外嬋媛
見之者昌壽綿延飛行八極生羽翰豈但明目能引年
世人不信空自捐吁嗟相國仁且賢再拜上供紫皇前
為霖為雨蘇煩捐
長平戈
長平戈頭土花碧長平城下坑降卒將軍戰骨化黃埃
此物尚隨鉏钁出識銘漫滅蛟龍形猶帶征人燐血青
也知在德不在險四海承平安用兵
送郯九成汎海北上兼東秦希魯
萬斛龍驤舟輸粟轉遼海若不浮日華五色散霞彩滄
波奫渟如鏡明張帆打鼓春潮平南風十日踰萬里高
卧讀書船自行掾郎兹游冠平生飄飄逸氣凌蓬瀛之
罘縹緲海津近北瞻龍虎環神京張家莊頭酒初熟長
城城下垂楊綠當罏燕姬二八餘手戞銀筝唱新曲舊
游十載一茫然落日相思夢寐牽寄謝橋門秦貢士何
時風雨對牀眠
毗陵許左司中秋對月席上次韻
毗陵中秋月色好清光散落千林表烏臺御史紫微郎
一笑相逄即傾倒璚樓玉宇淨無塵金粟吹香爽氣新
靚粧行酒誰家女恐是天上乘鸞人蹇予山林性疎散
不堪政比稽康懶學書學劍一無成豈解奔趨事生産
誰能褰旗夜斬關斫賊手持龍爵鐶歸來獻馘長楊殿
奪取金印懸腰間
德潤堂為袁仲博賦
封禺之山仙所京石室金堂秘璚封當塗丈人居其中
乘彼白雲朝帝鄉上陳唐虞登俊良浹以厚澤覃遐荒
善實斯積流斯滂諸孫濟濟承餘慶構堂崇岡脩中黃
服食太和飲天漿靈臺虚明道日充日華曜英澈八窗
誰其主之曰汝陽佩蒼龍精冠芙蓉天君泰然軆凱康
稽首山立歌洞章岳祗川后翼兩旁千秋萬年鎮兹堂
題顔悅堂孝禪圖
堂背諼華黃鵠觜堂下江波流瀰瀰白頭阿母在庭闈
寸草春暉感游子顔師僧中學禪解談空憶得離家時
屋頭霜葉繞紅紫白雲英英度婁水迎母南來奉甘旨金
縷賜衣光纚纚獻壽稱觴母心喜越州剃髮睦州屨千載
高風差可擬初日照青桐啞啞語慈烏念母不復見粉
墨間新圖君不見東家甲第連朱樓千金買妾樓上頭
筝笛琵琶間箜篌俾夜作晝肆盤游婦姑勃蹊兄弟仇
讐不頋父母養而令父母憂顔師顔師曾閔儔烏乎顔
師顔師曾閔儔孝禪之書魯春秋
完顔巾歌
完顔巾金粟道人所製寄銕崖先生先生賦長歌以
謝率予同作
混同江流長白東完顔虎踞金源雄身如長松馬如阜
蹾蹋黃龍城闕空鴛鴦濼上鴐鵝雪春水秋山事游獵
黃河清後聖人生一代衣冠烟霧滅璊玉龍環四帝巾
柘袍吐鶻&KR0724;麒麟錦房芍藥大於斗驊騮坐擁真天人
傳自中原文獻家全勝白㲲小烏紗金粟道人髩己秃
挾以雙環歸銕崖銕崖先生面如玉繡縷盤花簇朱襮
鷓鴣小管沸筝琶春流銀罋蒲萄綠日日倒載高陽池
落花漂搖風滿衣九峰女兒拍手笑月中蹋歌歌大隄
先生醉筆蛟龍走報以長歌意殊厚脫巾花底一掀髯
笑倩柳枝來漉酒
趙仲穆遊騎挾彈圖(代作)
開元少年意氣雄任侠不數陳孟公文犀帶束鵠袍小
驕馬颯沓如游龍側身仰望日麗麗為有流鶯在高樹
兩騎聮翩未敢前看送金丸落飛羽白頭烏啄延秋門
漁陽塵起天地昏珊瑚寶玦散原野空令野客哀王孫
平原公子五色筆俗吏庸工俱辟易寫成圖画鑒興衰
未必奢滛不亡國
白頭母歌(次韻徐孟岳)
白頭母少為倡家女老作種花婦短布單衣纔掩股猶
記青年學歌舞櫻桃花發當窗樹藝成北上鳳皇城不
與長川教坊伍耶孃輕義重金珠㛰娶論財漫相許失
身為妾權豪門背立銀釭泣無語主家三入相中書萬
騎雲趨當要路馬前鷹犬亦遭時門下桃李自成蹊共
工一觸天柱折舞衫歌扇都分擕放還仍飲鄰嫗茶弟
妹凋零無一家嫁得湧金門外壻不觧耕田能種花錢
唐大家羅撿刮救死奚暇誇驕奢秋風荆棘迷花塢充
募新軍隸分府别時血淚萬行啼信州城下出征西前
夫後壻何翕忽貴賤同為道旁骨閉門花落清明雨夢
尋舊譜移筝柱覺來無地覓夫骸悔不身先木蘭去
至正己亥冬客杭有客持毛襪去久不見還因戱
賦以自觧
領軍家有一屋鞵東郭先生雙破履我家舊物值偷兒
赤脚端如玉川婢革鞾骨立寒無藉風霜凍皴皮肉死
綫材寸短無所長浮世榮名輕弊屣鵝毛縫罽將奚施
龜背刮毛徒爾為係帶難令釋之結嚙雪可憐蘇武饑
松窗朴渥久不至禇衾暖缾空自隨北來氈根如瓠肥
氄毛蒙茸光陸離金刀細剪雪花落成氈足可供驅馳
人生能著幾兩屐畏涂巉喦半榛棘何似山東李謫仙
酒酣雲卧游八極
來龜軒歌為頋仲瑛賦
昔日辟地商谿頭長涂風雪同放舟登樓見月思鄉淚
坐石觀雲憶弟愁落花芳草青春暮歸時喜蹋來時路
入門梧竹兩青青園池樹石還如故中庭有物状若能
贔屭踞石&KR0008;生苔相驚左頋一笑粲乃是河伯使者清
江來重門扃鐍嚴且密曳尾泥涂何處入固知異物神
所登却勝余且網中得吾聞靈龜壽綿綿搘牀一息三
千年從游鳳麐郊藪外會合龍虎風雲前舉目烽烟徧
區宇巷陌銅駝委榛莾玉山佳處屋鱗鱗鶯花春滿辛
夷塢道人當軒寫來龜邀我為作来龜詩蹇予材薄不
能賦願爾子孫金印懸纍纍
射魚行
東海大魚鬐鬛赤首昂洪濤數千尺鋸牙鑿齒鏡夾眸
嘘氣雲蒸天地窄惡蛟毒鱷垂饞涎射工黃能相后先
環以鼈甲鳴鼉鼓白日出沒清泠淵前年吞巨艦哆口
大江裏今年取渴虎掉尾南山阯任公投犗不敢釣刺
史移文詎能徙伏波將軍虎豹姿先驅陽侯后馮夷三
千強弩水犀手海鰌龍驤銜尾來天吴罔象俱辟易黃
間機張聲霹靂箭迸流星一點飛暴額推腮肝膽瀝皇
仁如天被海宇蠢爾恣睢自貽慼將軍奏凱登瀛洲取
封䲔鯢高若丘燭龍飛出天下白滄溟洶湧今安流君
不見枯魚過河泣肉棄泥沙螻螘食寄謝平頭黃帽郎
慎勿操兵取誅殛
柳風蓉月亭次銕崖先生韻
綠烟紅霧搖蘭塘嬋娟泣露啼秋芳金蟲樸帳花風熱
花底雙歌蹋明月畫闌十二懸晴虹美人香骨燕支紅
滿眼春嬌小蠻舞雲錦書傅青鳥語亭中主者江左客
春草夢回天下白
鄭明德先生賣壽器以贅壻玉山道人復贈一棺
賦詩以謝邀予次韻
山人右臂枯有棱日耕研田耘剡藤秪今年己六十五
感時念舊身凌兢文章海内鳴當日老病窮愁如蝟集
子亡女長當贅壻無錢賣棺情豈恤江空木落西風高
短衣破屋驚&KR0679;牢相逢玉山淚流霰老我太平難再遭
玉山重義急水火為製柟木棺若蠶得纏裹便呼老僕
荷鍤隨醉死何妨即埋我君不見北邙山荒墳纍纍白
草間積金何如積隂德黃鳥能致三公環
北山寓興
北山之中春載陽膏雨霡霂草木長谿蔬野蔌青戴土
老饕採擷充枯腸枸杞黃凝鞠菹熟蔞蒿青點芹羹香
步尋木雞竹風冷手拾菌釘松露瀼蕨拳敷腴竹萌嫩
韭木豐肥同芼薑鼈裙鵝掌俱退舍牛炙豚蹄難擅場
春光爛漫過三月靜愛幽香生野芳寒具藤花甘勝肉
涼餅蓼芽圓截肪槐葉光浮素盌凍含桃花暎清尊涼
石芥鼻觸氣辛烈金虀齒嚼聲宫商不蒙朱門貴介錄
獨許白屋幽人嘗物無定味貴適口冰壺先生真欲狂
萊公萬羊數己定庾郎三韭貧何妨分羹不均御者怒
染指未食天倫戕驕奢滛佚古所戒口腹累人良可傷
山中之樂樂無央秋風又到蓴鱸鄉菊黃橘綠萸蟹紫
桂酒新篘香滿觴菜園不愁羊蹋破便當爛醉眠糟床
雖然此腹久負我結交歲暮母相忘
再用韻懷錢塘舊游
憶昔南游浙水陽越山青暎吴山長青鞋皂帽紫笻竹
躋䟦鳥道登羊腸葛翁嶺下丹井冷西子湖邊花草香
螭頭畫舫載歌舞醉歸零露何瀼瀼幻仙時居靈石塢
清齋遠致霜前薑酒闌嘻笑即揮灑筆陳酣鏖文藝場
騎䲔上天雖不返潛德百世猶流芳柳洲數過拾遺宅
繞屋清泉甘若肪湖南憲幕官不調一别四見秋風涼
頋瞻停雲動遐思落落端如參與商欲謀斗酒恣歡謔
感念死生安忍當山隂狂客老更狂舟楫欲來道里妨
黃塵闇天尚格鬭島夷峒蠻相奪戕可憐殺戮到雞狗
今我不樂心孔傷興亡治亂固有數流毒海内誰遺殃
眼中之人美無度安得放浪來江鄉時維清和白日永
谿毛采掇供壺觴並游英俊屢入夢夢覺明月流空牀
但當痛飲醒復醉驩樂悲哀俱兩忘
題美人汲井養花圖
茝石鶯啼𤨏&KR1440;靜御柳條長拂金井美人初試薄羅裳
翠袖雙擎玉壺冷璚樹花開璧月圓一枝折得浸紅泉
莫教野鹿偷銜去狼籍香囊蜀道邊
紀行歌送陳士惟新喻教授
陳廣文短而精悍才且㒞投老遠之新喻任中流揚舲
張大颿烏帽霜華點秋髩憶别楚鄉今十年夢想江山
動游興憶昨經覽初看山數去程放舟婁江口挂席南
風輕長年三老椎大鼓釃酒割牲祈降靈開頭捩柁入
揚子東望淮沙海門紫鯨魚吹浪波冥冥不覺狼山去
如駛舟行三日數百里忽見金焦屹相峙鐡甕城頽壁
壘荒百戰英雄嗟己矣曉行朱金沙暮泊石頭城不聞
商女歌玉樹黃蘆苦竹生秋聲復泝彭郎磯還經敷淺
源落颿官亭湖遥見香罏烟却憶儀真不數日行盡長
江十三驛大孤雨晴冰鑑開白石青林暎行色始離墟
落見城市高閣魏魏對山起摩鐡柱弔旌陽俯仰清風
懷孺子三洲橘熟秋雨霜楓林點染兼丹黃烟華萬井
照金碧石城百雉圍清江范太史清江生視草登紫閣
看花游玉京子今往彼我歌紀行范公雖仙典刑在山
川草木皆知名醉歌擊唾壺君毋憂問涂安得成寬軰
寫作長江圖
遊惠山寺
蒼山蜿蟺蟠九龍石泉混混流其中下灌吴田數千頃
澤物豈止煎茶功支分餘潤及草木松杉枯栢青蒙茸
只今無錫天下濟鍜冶不復炎烟紅鼪鼯羣嘯叢祠空
遺像者誰桑苧翁波泉酹地薦蘋藻俯仰千古懷清風
靜安堂為婁下徐氏賦
婁江東下經昆丘上有新堂河渠渠軒榮窈窕通綺綠
挾以槐柳羅前廬堂中之人美而脩集芙蓉裳紫霞裾
心不妄動安無虞誰其主之曰姓徐女紅麻枲子治書
豐年多黍仍多稌視彼利欲爭紛挐噂沓權門足次且
何如靜安安厥居汝陽作詩置座隅勗爾朝夕勤劬劬
母縱逸樂荒于嬉審能行之寧爾軀
耕學齋詩集卷五
