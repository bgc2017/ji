耕學齋詩集别集類五(明)
提要
(臣)等謹案耕學齋詩集十二卷明袁華撰華
字子英崑山人生於元季洪武初為蘇州府
學訓導後坐累逮繫死於京師此集凡古體
詩七卷近體詩五卷不知何人所編明史藝
文志不著錄考楊維楨為作可傳集序稱華
自二十歲後三十年所積無慮千餘首吾選
之得如午首云云疑即所謂千餘首者後人
裒輯以傳也明之初年作者林立華為諸家
盛名所掩故人與詩皆不甚著實則銜華佩
實具有典型非後来偽體所能及固未可以
流傳未廣輕之華贈閔中孚初度詩有同生
延祐丙辰年句以干支推之下至明太祖洪
武元年已五十三歲故集中詩句元代所作
為多如甲午丙申巳亥庚子乙巳丙午丁未
諸紀年皆在順帝至正中惟癸丑正月風雨
中偶成一首作於洪武六年頗露悲凉感慨
之語蓋欲自附於元之遺民然已食明禄不
必作是語矣乾隆四十四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
