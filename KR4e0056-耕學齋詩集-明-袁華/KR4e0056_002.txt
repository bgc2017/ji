耕學齋詩集卷二
明袁華撰
古樂府
塞下曲
積雪深沒脛銜枚夜出關竒兵分三道已奪紇干山
襍言
君心如皦日妾心似眀月永願承清光繄須嘆圓缺
采菱曲
蘭舟蕩湖隂采菱湖水深願持花作鑒為照阿儂心
涼夜曲
玉枕木犀牀桃笙截翠方鳥啼驚夢覺涼月下回廊
木有蟲
木有蟲聲簌簌嚙木為糧穴木為屋風雨不漂搖淫淫
飽淹育獸罹網羅魚毒食餌木中之樂那可擬爾蟲慎
勿使穴穿穴穿身露集螻螘啄木飛來不貰汝
黃鵠曲(送朱某之膠州乃祖清開海漕)
黃鵠兮黃鵠金衣兮鞠裳銜粟渡海致帝鄉有雛有雛
羽翼長曾隨鳳凰集明堂曉栖上林樹暮下建章宫俯
眎燕雀槍榆枋高飛遠舉天門翔天門翔羽肅肅吁嗟
乎黃鵠
春夜樂(次韻鐡崖先生)
蟠螭歕熖蘭釭紅神仙小女乘青龍鳳麟膠絲光瑩蠟
㕍泣驪珠落銀甲鸞刀截肪五鼎烹紫微露瀉玻瓈罌
雙蓮飛觴左右行感君恩重甘結纓紅玉花房瑇瑁柱
錦帷屏暖春為主天雞喔喔鳩喚婦棃雲散作巫陽雨
鶯啼曲
麯塵波點楊花雪紅褪薔薇衆芳歇曉風寒透越羅裳
離鸞孤舞瑶臺月窗外一聲黃栗留綠隂如海樹樓樓
嫁得蕭郎輕遠别千金結客帝王州前年郎去鶯出谷
去年書來客巴蜀鶯啼花落又今年鴈柱愁調合歡曲
黃蜂蜜滿鶯哺兒鶯鶯隨母遷高枝願郎作官向京兆
歸聽鶯聲親画眉
遊仙詞(壽鐵崖先生)
鐡崖啟靈秀紫虚植仙宗歗詠登太霞八鸞韻雝雝東
華命考籍玉檢芝泥封飛行帝青上雲車扶蒼龍
楊君金庭彦按部昆侖丘左攬鳳凰轡前驅龍虎輈轟
雷歕小鐡河傾漢西流下眎臭腐軰尸行不知休
九華有真妃乃是安欝嬪學真龜臺館擢秀牛河津丹
章閟神虎餐霞啜日根飇輪宴七景雲轡躡三辰下邁
楊君家冥分締良姻既忻對景好夙契心所親奚必輕
中接塵勞穢七神
西池蟠桃子一實三千年翠羽銜璚花雙飛凌紫烟阿
母啟玉齒笑頋老鐡仙鐡仙青藜精主司文昌權不比
狡獪兒滑稽稱世賢
楊柳枝(送蘇彦剛奉母入汴)
楊柳枝春江曲千縷萬縷搖新綠柔條不解繫蘭橈相
逐遊絲向天北兒郎去未歸數徧江頭樹憂心如搖旌
縣縣逐飛絮絮飛葉成隂猶能庇本根嗟彼遠行子胡
為不思親枝上靈禽噪晴晝鶴髮倚門屢搔首綵衣南
歸拜堂下持觴起舞歌楊柳母樂洩洩子樂融融不比
楊柳枝零落同秋蓬母子歡樂情無終嗚呼母子歡樂
情無終
搗衣曲
涼風被䟽桐一葉下井幹夜氣徹虚宇露華凝微寒耿
耿脩月光流暉入重闌中宵抱孤影晤昧發永嘆良人
遠行邁守邊向三韓眷兹秋冬交感時不遑安含嚬理
篋笥紉補在苟完層波展東絹積雪明齊紈霜砧迭逸
響餘音徹雲端粉題流素汗鴈足焚膏蘭摼鍼秉刀尺
剪裁心悽酸縣知肥瘠何想像縫中單制成遠寄將緘
封涕汍瀾願酬報國心努力勤加餐
河之水
河之水流瀰瀰出昆崙導熊耳踰龍門激吕梁吾不知
其幾千里但見濁浪溷淈東馳入海日夜去不已奔湍
水瀺灂斷岸石碕礒北風揚沙雙目眯一夫操舟衆夫
檥長年百丈上急洪十步趨前九步止蒲伏力争磨旋
螘戱馬臺傾進履橋圯芒碭雲飛大風起漢楚英雄俱
已矣吾聞千年一清聖人生聖人臨御河當清河之清
萬方寧萬方寧歌昇平
驅車篇(送瞿惠夫鎮江學錄)
驅車聲轔轔駕言適朱方揚旌羽旂翠櫜弓菆在房褰
帷覽河山飛盖度康莊行矣闡文化天子正當陽
西北有高樓
西北有高樓飛甍與雲浮曉寅暘谷日暮挹崑崙秋仙
子下黃鵠美人行玉舟紫鸞雙度曲涼月在簾鈎
門有車馬行
門有車馬客繡轂夾朱輪玉鞍光照路翠盖影搖春高
堂翼翼雲承宇燕蹴飛花落紅雨升堂酌酒壽翁媼吴
娃歌歈楚女舞願翁多子仁且武執戟明光奉明主明
珠白璧安足數
驄馬驅
公子驅驄馬趨朝非冶盤金裝鹿盧劍玉刻鏤衢鞍曉
刷滄溟上暮秣燕雲端萬里起跬步那知行路難
清秋曲(次許彦温都司韻)
風雨滿城生薄寒𤨏窗烏啼夜將闌深閨驚秋思寄遠
金刀玉尺裁中單烽埃漲天白日暗坐使綠髩成凋殘
良人戍邊歸未得長林蕭蕭楓葉乾
金屏曲(次頋玉山韻)
蜀絲步障圍雀屏銅槃膩蠟光晶熒雲旗翻月招湘靈
蘭芽玉茁春娉婷寳釵翠滑欹雙燕鵠别鸞離訴恩怨
璚巵血漬燕支片牽挽飛光為花勸青蛇電掣星流虹
鯨呿鼇擲趨羣龍冶郎斷纓滅銀燭肉臺碎觸連枝玉
海塵愁吹桃李容洗粧並入華清宫羅衣蟬翼繡芙蓉
粉汗紅香飄蕙風珍珠撒地誰先拾露寒銅掌金人泣
芳卿寄謝無蹤跡東方煌煌太白出
小柳詞(為鐡崖先生賦)
小柳十三餘臨池解學書扇描金孔雀水滴玉蟾蜍(右一)
半臂蘆花白中單杏子紅惱公何限思春水画橋東(右二)
觧製烏紗帽能唱白銅鞮飛花雖作雪密葉自成蹊(右三)
度得嬉春曲金籠語雪衣不同雙燕子去逐野鶯飛(右四)
洞庭三萬頃君山一點青道人横笛過獨許柳枝聽(右五)
獨酌謠
晉王敦宋王安石不飲人以奸邪目之淮海秦約作
獨酌謠邀予同賦故及之
獨酌一壺酒獨酌樂天真又何須撞鍾擊鼓秦謳趙舞
列鼎坐重茵天地作蘧廬日月為戶牖隂陽作朋造化
為友不願白玉縣腰間不願黃金繫肘後但願年豐四
海清日月沉醉無何有獨酌有真趣可惜少知音清風
明月蛙鼓吹仰天浮白嗚嗚吟獨酌誠可樂撫事愁彌
深長歌拔劍舞渾脱壯氣激越秋隂隂君不見東家積
錢與斗齊美人如花白玉題一朝禍起口仰藥紅顔散
作他人妻悔不日日獨酌三千巵又不見王敦不飲愷
殺婢安石固辭司馬醉萬古垂名在簡編酒邊已蓄奸
邪意
花遊曲(次韻鐡崖先生招張貞居遊石湖)
暖雲霏霧搖空濛遊絲弱絮縈柔風木蘭載春石湖裏
呼弄璚英掬春水鐡龍飛霜招羡門鸞旌小隊青霓裙
凌波雙飛動塵步冶情漫憶鴛鴦墓蹋春撾鼓能幾來
便須一飲三千杯血色蒲桃凝冰盌欝輪袍催紫檀板
雲旗縹緲青鳥西口銜紅巾緘舊題璚林宴中探花使
骰子逡廵賜緋四醉攜紅袖寫銀箋不數公子花遊篇
龍王嫁女詞
海霞蒸紅電光紫洞庭女嫁涇陽子帝將鱗車三百兩
阿香驅雷投雙鯉冷光青熒紫貝闕玉綃淚染鮫珠血
天瓢翻鬛白馬嘶合歡杯吸鯨波竭兒郎燒尾負山走
神龜持書報髯叟魚鱗屋深人未知珊瑚鈎繫湖邊柳
織錦曲
繡帳錦流蘇畫閣金琅璫短機未成匹愁隨秋夜長綵
鳳銜梭動纖體萬葉干花勞素指海枯石爛此心存比
翼相栖木連理
雞嗚篇
素魄欲墜地啓明初上天攬衣出門望雞鳴高樹顛一
聲海色動載啼朱斗旋三唱車既牽征途何渺綿喈喈
復膠膠去騎何聮翩車中者誰子東吴美少年讀書碧
窗夜起舞淡幽玄豈效五陵俠金距鬭東阡行行向何
許言往鍾山壖金馬雲中聳蒼龍闕角懸雞人起呼旦
待漏禁門前矯首思君子長哦風雨篇
吴儂謠
四座且勿喧聽我歌吴儂二月春澹沲桃杏連村紅壺
酒操豚蹏太守出勸農所忻風雨時擊壤歌屢豐榆火
發新燧柳烟散輕風條儂墻下桑浸儂水中穜糓雨儂
播種盈疇綠葺葺四月五月交移秧向田中手龜指流
血壁立環堵空野菜襍糠籺饑腸豈能充八月官倉開
新糓不得舂晚禾穗離離大風來自東搖落滿區畝太
息心忡忡收穫將上場伍長追呼忙荷鋤㩦畚臿何暇
别耶孃言開白茅港兼程冒嚴霜州官點儂名里正與
儂粮夜投草中宿重趼脚成瘡昧爽起負土夜繼燈燭
光千夫百夫長程度施鞭榜里胥至儂家催粮入官倉
況無弟與兄有米不得將呑聲語哽咽獨立野徬徨朝
行河隄上暮宿河隄傍隄傍泥漸高所積如山岡儂力
日已疲河水日可航古者兵出農耕戰固其常屯成種
黍稌實作儂保鄣儂來敢生怨儂謠遂成章儂願干戈
息四海為邊疆銷兵作錢鎛老作太平氓
端陽曲(次許彦温都司韻)
蘭湯試浴銅龍吐美人䰀&KR0034;釵懸虎竹粉吹香撲燕泥
猩紅血點流花雨絳紗籠肉蟬翼輕木難絡臂如珠櫻
赤靈符佩練囊小宛轉中鎻相思情鎮東大閱臨細柳
甲光照曜狻猊口金僕姑穿楊葉飛帳下酣呼急傳酒
鑾輿北狩龍沙長槖它鼓鳴白日涼侍臣萬壽獻天子
紫霞玉醴浮昌陽
瑞蓮曲(為海虞趙實甫昆仲賦)
芙蓉花並蔕芳皎若嬴氏女雙騎紫鳳凌風翔趙家好
兄弟顔色似花美惻惻同袍念肯逐秋霜委露葉淨如
拭照映羅衫色雙花衰榮自有時白頭弟兄難再得
小遊仙
青旄節衛翠雲軿按部東行過赤城龍女遺珠雞卵大
結為雙佩賜方平
發軔朝從麐鳳洲五城弭節宿昆丘蕭郎吹得參差玉
更約飛璚十二樓
鸞胎麐脯侑璚巵五色雲旗阿母期樹上蟠桃如斗大
休令狡獪小兒知
樓觀岧嶤白玉京雲房中有董雙成璚漿百斛那解飲
要學叢簫作鳳鳴
帝京篇
金陵佳麗地神京欝巍峨帝車環紫極閣道近銀河日
上觚稜迥雲生象魏多五侯車接轊七貴騎鳴珂柳濕
烏衣雨花明太液波曲臺新講禮秘監舊書戈蜀郡王
褒起梁園枚乘過得賢陳雅頌平虜進鐃歌太史金為
匱司儀翠餙犧禮成蒙頋問簮筆立鸞坡
汎舟横大江
之子遠行邁汎舟横大江日華動蘭槳山色上篷窗遐
覽意有在壯遊心未降手揮如意一腰佩玉環雙臨流
莫嗟逝錦衣還故鄉
搗衣篇(送史仲先遊淮東)
碧梧葉落黃鞠開邊風蕭蕭鴻鴈來夫君結客向淮楚
無衣禦寒良可哀強將垢敝和灰澣湖澥臨流呼女伴
雙杵搗砧空外鳴寧憚手龜筋力愞火然金斗熨帖平
紉鍼補綴對短檠歸期遲速未易卜緁長縎短勞經營
明年四月蠶上薄繰絲盈車手親絡香羅斷機白雪明
裁作春衣寄郎著郎無厭故惟尚新新衣故衣皆妾紉
笑看墻角砧杵棄郎衣錦袍歸拜親郎衣錦袍歸拜親
有金不戱桑間人
遊僊詞(次韻)
金色烏啼若木東弱流沉羽直疑空飇輪不用青鸞御
萬里飛行一瞬中
貝闕瑶臺護絳雲玉階露氣曉絪緼真妃去校東華籍
縫絡明珠火澣帬
一塵隔斷聖凡分飛步何煩倩銕君雍伯俗緣猶未絶
尚㩦王子去耕雲
西池燕罷玉桃春新製龍綃穩稱身欲借胎仙三百騎
衆中誰是衛夫人
曾從子晉客金庭洞室巖居已遍經授得餐霞輕舉術
清齋底用覓芝苓
長爪靈姝身姓麻飯炊巨勝酌松花蓬萊三見波清淺
盡詫芳年始破瓜
齋房夜降九華仙異域香嬰一縷然寫竟丹章題錦軸
玉清神虎内真篇
坐騎赤鯉挾琴高璊玉新治小並桃笑指積金峯下路
醉吹尺八聽松濤
神仙鼇負過西瀛萬里洪波頃刻清使物主方咸不驗
却憐漢武事文成
冥緣夙契接佳期慚愧西成是我師碧柰花開青鳥語
洞房相對坐彈棋
紫荆曲(有序)
予友費君舜臣其曾大父榮敏公大父江夏侯父宣
城君皆著名當代宣城君宦遊西江舜臣嘗學禮於
余復卿先生之門遂脫去狗馬紈絝之習名聲藉甚
薦紳聞生二子子壯各有室一旦分財異居君歎曰
不能教以義方者我之責也呼三子立堂下而詔之
曰夫木由萌蘖以干雲霄本之固也水由㳙流以匯
湖海源之深也然本撥則枝枯源涸則流竭此理勢
之必然若不聞田氏之紫荆樹乎三子乃幡然悔過
復同居以事君如初汝陽袁華為製紫荆曲三章以
為費君壽云
紫荆樹花離離光榮何芬敷雨露之所滋百年蘢葱翠
羽盖費家子孫培植之
紫荆樹葉翳翳根既撥葉乃悴費家兄弟復同居華鄂
相輝似唐棣
紫荆樹枯復榮華開韡韡當中庭折華起舞壽雙親懿
哉費家之弟兄
春草詞
泉南陳彦廉氏少孤作堂奉其母莊以居名之曰春
草為賦春草詞六解
堂上綵衣斑戱舞娱親顔俯看堂下草生意待春還(右一)
春還芳草碧子長賴母力草色有枯榮母恩無終極(右二)
嚴霜催老榦弱蔓緣孤根春至清隂滿難酬雨露恩(右三)
薰風被荃葛兒衣袗絺綌一縷與一絲咸自母手績(右四)
既無池塘夢肯作王孫遊願身化為草根葉鎮相繆(右五)
主婦能調饍升堂具旨甘草蔬郎自飯舉案對宜男(右六)
蹋踘篇
冶家兒女髻偏梳教坊出入不受呼蹙金小韈飛雙鳬
飛雙鳬曳雙袂玉圍腰珠絡臂
柳風吹雲衮香綿六銀繡花明月圓湘波盈盈動金蓮
動金蓮汗霑粟展鮫綃釧鳴玉
女郎娟娟柳腰肢錦文嬌束金芙蕖玉纖團雲傾紫絲
傾紫絲軃羅袖蹴花心為郎壽
香輪小鞹戎葵丈官場蹋起齊青雲綵結門縣月為門
月為門&KR1143;身過五花團天上墮
湖州竹枝詞
月子灣灣照船頭阿儂聽我唱湖州儂心不似雙谿水
纔出城東各自流
荷葉浦北菱湖東清谿曲曲與天通莫將鐡笛弄小海
大風倒捲馮夷宫
黃姑浣花織錦衣留郎不住送郎歸一色銀河三萬里
手攜石子是支機
漚波春漲膩如油坐看青山船倒流桃花欲開杏花落
打鼓吹笛上杭州
西湖竹枝詞
儂家少長住西泠門對裏湖蓮葉青妾心如藕絲不斷
郎意忽作隨波萍
山上有山未還家日日望斷金犢車湖隂剩種宜男草
直待郎歸始著花
南山起雲北山隂暮暮朝朝晴未深公荷拳似小兒手
雖不成蓮已有心
昨夜憶郎開綺窗平湖月白水如江妾似兩峯日相望
縱有飛來不作雙
耕學齋詩集卷二
