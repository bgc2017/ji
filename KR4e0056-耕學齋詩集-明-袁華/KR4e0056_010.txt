耕學齋詩集卷十
明袁華撰
律詩(七言)
寄張師允御史兼柬高則誠省郎
中臺御史國元儒清廟雍雍列六瑚暫奉旂常司禮樂
又峩獬廌費謀謨河歸故道朝東海日麗中天照八區
遥想此時高錄事定陪&KR0865;馬步雲衢
送季景福鍊師遊武當
武當之山天與齊子往訪道窮扳躋石乳春流飛肉鼠
日輪夜轉聞天雞身試水崖松下石手援銕絙雲中梯
歸途儻遇白騾叟為我問訊君毋稽
次韻瀞天鏡見招奉東雲扉講師兼懷張外史
曾陪外史清涼室二老風流老更狂海上留衣無吏部
僧中愛馬獨支郎近傳蓮社開龍井更約蘭亭汎羽觴
己辦青鞋仍載酒舉杯同吸鑑湖光
小梅軒(舟名)
浮家一舸逐鴟夷瀛海微茫渺所思直欲星槎天上去
何如雪艇月中移窗開山木聽谿放簾捲江花看水嬉
獨倚飛軒瞰歸鳥楚雲湘雨念深期
次韻陳敬初陪貢泰甫待制降香婁上
使節煌煌照海濱錦袍光被寵恩新馬班父子昭前史
蘇宋文章繼故人甲帳泠風神欲語斗杓垂野月如輪
禮成歸蹋南州雪猶得延陪笑語頻
久懷簮盍話深期又阻江亭把酒巵詞客暫為遷客去
德星還傍使星移放情自愛閒兼靜違世真非懶與癡
待理闔閭城下棹共談京洛慰遐思
送趙季文湖州知事
昔日參軍今幕府水精宫裏又重來近除牧守皆清選
況復參謀得大材山色滿簾雙燕入溪光照雪一舟回
管公樓下花如霧應擬登臨送酒杯
錢塘秋興
木落江空鴻鴈横高秋倦客不勝情中原父老憂河决
南徼黔黎望賊平漢武宣房歌瓠子魯連遼海却秦兵
西風獨倚層樓上把酒無言對月明
慈雲嶺下拜郊臺遺老曾看鹵簿來自昔祊田供黍稷
于今輦道沒蒿萊金河鴈過沈寒日銀海鳬飛化劫灰
更上高丘表忠觀殘碑剥落重興哀
秋江釣艇圖
我昔繫纜桑落洲好山無數當船頭大孤絶立小孤險
江水遠兼湖水流扁舟老叟釣斜日斷崖古木含清秋
草堂撫卷重感慨滿眼風塵懷舊游
次韻答于彦成
賀監東歸謾自憐思迷芳草綠芊芊閒乘野鶴如騎馬
醉著宫袍不上船晞髮定從天姥頂餐霞應在會稽巔
荔漿百斛山中熟肯向蘇家覓酒錢
次韻頋玉山寄
草堂東郭帶烟蘿門外高軒客屢過鄭國上卿知叔向
新豐逆旅薦常何柳迷官道鶯遷木花暎春江水動波
已許芝雲分半席嘉時行樂醉時歌
送強彦栗募農赴都
燕趙開田千里餘募民南國課耕鉏豳風舊詠農官政
大有重看太史書麥秀郊原將乳燕花飛野水欲生魚
耕莘釣渭皆王佐行見承恩侍屬車
答頋周道
司戶謾憐稱畫絶都官翻訝坐詩窮也知困頓塵埃裏
何似栖遲草澤中江日荒荒連野白楓林槭槭帶霜紅
春來擬約錢湖上聮轡看山踏曉風
寄湖南經歴富珠哩子昇
洞庭湖南木葉黃桓桓憲府肅秋霜弭節還臨楚王澤
觀風定到屈原鄉澧蘭沅芷思公子郢曲巴歌唱女郎
好把音書寄千里冥鴻今己過衡陽
送友人赴都
闔閭城下送君初十月征途雪載車宣室蒼生應有問
新豐逆旅豈無書天開析木瞻辰極山合燕然抱帝居
倚馬定看書露布王門何必曳長裾
北固眺望
大江東下渺滄溟目盡淮山一髮青三國英雄終割據
六朝文物己凋零寄奴故宅今為寺瘞鶴空墳尚有銘
漁笛數聲天外落客懷無賴倚闌聽
金山寺
妙高峰下龍游寺小艇能為半日留靈物上隨雷電化
大江中抱石崖流濤頭鐘鼓黿鼉伏鼇背樓臺日月浮
欲汲三泠泉煮茗誰將長綆取深湫
送友人授館崇明
中州人物舊家聲皎皎風姿玉雪明過海綵舟無百里
傳經絳帳有諸生夜瞻北極天如盖曉望東瀛水似城
椒子花開春又暮好將書札慰離情
寄于彦成
莊北莊南雨乍零繁花如雪照空冥玉壺美酒拈重碧
石室藏文繙殺青儵忽無煩鑿渾沌春秋有待問冥靈
松顛騏驥飛行處定約麻姑訪蔡經
答繆叔正見寄兼東琦元璞
闔閭城裏連朝住秋雨秋風過客稀且泛徵君彭澤菊
誰歌義士首陽薇清霜滿野羣烏下遠水兼天一雁飛
憶共孤蓬婁水曲行觴聮句月中歸
空城落月噪饑鴉殷地秋風動鼓笳洗甲天河無壯士
馳車原隰有皇華人生擾擾投林鳥歲事怱怱赴壑蛇
只許龍門看泉者笑揮談麈落空花
寄岳季堅詩客計籌山杜丹丘洪碧海
牀頭有酒未為貧汗漫山林一散人巳過丹丘期洗髓
還從碧海看揚塵樓開千嶂雲霞曙泉落雙溪草樹春
何日相從問真訣綠隂深處岸烏巾
送湯子誠帥掾
掾郎匹馬南關去木落江空送鴈羣不但鄼侯能給餉
也知韓愈解從軍連營笳鼓花邊合小隊旌旗柳下分
況是大藩財賦地哦詩横槊屬夫君
次韻錢思復五山留題
蘭舟東下汎滄浪路入仙源草木長綵筆題詩情自適
白頭傾盖意難忘坐深河漢星流屋語久芙蓉露濕裳
别後相思對明月吴江楓落有清霜
丙申正月十七日避地商墓
谿閣春明雨乍停游絲百尺墮窗櫺燕歸故國蘼蕪綠
戰退空原燐血青未見王師除叛逆謾將詞賦慰飄零
囏時會合須謀醉笑指丹泉瀉玉缾
今朝雨晴天氣好黃柳葉深含夕曛高閣下臨平野闊
青山中斷大谿分樹嗟江夏桓司馬詩憶天台鄭廣文
海内風塵猶未息書生亦欲學從軍
次韻王叔正陪李廷璧郭希仲同集玉山草堂
亂離又見臘嘉平訪舊仍同上客行報國終慙結襪子
出關應慕棄繻生濤江水發船如馬雪浦春回柳似城
懷人索句草堂裏南望孤雲多遠情
草堂夜集
花落銀盤蠟炬紅杯行小閣夜無風應須通籍金閨裏
且要埋頭麯蘖中石室書紬司馬史草堂吟絶杜陵翁
酒酣莫笑疎狂甚我欲相從盖次公
丙申嘉平二十四日鐙下偶成
歲晏蕭蕭風雨生交年節近月書正杯盤羅列昏祠竈
鼓角悲淒夜扞城未獻椒觴陳雅頌且分豆粥泛膏餳
乞將得酒年逢酉會見承平息戰爭
陪趙仲光頋仲瑛遊崑山
林壑秋高絶點埃畫船載酒對山開霜明遠浦蒹葭老
木落空江鴻雁來魏國王孫多麗藻華陽真逸有仙才
翠微閣下經行處重為題詩拂紫苔
病中次韻答諸葛用中見寄
連朝寒熱相攻戰帕首伸吟擁被眠頭但岑岑如砭骨
身常兀兀似乘船謾憐方朔饑求米誰似蘇卿凍嚙氈
料得故人同寂寞客窗泚筆寫詩篇
避地移舟江水濱風塵愁殺未歸人夷亭城下空懷土
甫里湖邊又見春日落長林烏亂呌雪晴大澤鴈飛頻
題詩寄遠還相憶坐對梅花月色新
玉山對雪
玉山山中歲未暮斗柄先回八日春水邊楊柳開青眼
窗外梅花似玉人得子須當探虎穴上書誰解逆龍鱗
草堂對雪栖禪夜定有驚呼祈孔賓
送張天爵奉賀正旦表航海赴都
相臣奉表天邊去使者乘槎海上行旌旗影拂波濤靜
宫殿春開日月明中原未必無王猛前席須當問賈生
風景不殊民物異江南遺老望休兵
颿檣跋浪駛如鴻縹緲神京在眼中天地未明先見日
九天直上更凌風蓬萊水弱流清淺龍虎臺高氣欝葱
咫尺鳳城春似海五雲端拱帝王宫
耽耽雙闕起中央繚繞紅雲黼扆傍麐史己書王正月
鳳函初上帝封章殿頭楊柳黃於鵠海子鴐鵝白似霜
拜賜君恩歸佐郡錦衣光彩照高堂
憶得長淮汗漫時樓臺歌吹錦城圍吕梁水落河魴美
芒碭霜寒野雉肥道路久無人北上關河空有鴈南飛
可憐風物非疇昔蒿棘如林蔽夕暉
青松白石軒
高人種玉玉山中上有支離之怪松絶壑雲根蹲虎豹
隂崖雪幹攫蛟龍青精飯受神仙訣金粉花浮虎魄醲
為折長枝當麈尾何妨踞石語從容
岳季堅王叔明梧竹堂同集時季堅將歸黃鶴山
長日園池水竹隂臨深展席酒同斟花開薝蔔五月雪
果熟枇杷萬樹金未覺山王稱曠逹更逢頋陸寫蕭森
獨憐黃鶴歸耕者詩酒何時再盍簮
頋國衡海上歸會于可詩齋分韻得從字
出處能全孝與忠寧辭大海駕蒙衝祗將禮義為干櫓
豈但韜鈐閟虎龍烽火頻年成遠别酒尊今夕復相從
金符紫綬居重慶勲業當期上景鐘
夜坐聽雨偶成
哦詩聽雨向西窗猶勝銜枚夜渡江赤壁焚舟驚破魏
馬陵斫木善收龐身經喪亂家何在老去情懷酒易降
清坐不知更漏永抛書假寐對殘缸
寄于彦成
欲采蘋花遺所思玉山山中秋日遲遥天孤鳥沒蒼靄
急雨大魚飛碧池握手過谿當此夕攅眉入社定何時
獨憐滿地干戈起對酒毋煩重賦詩
方塘如鑑淨無波花氣生香雨乍過河漢露涼星斗濕
江湖水落鴈鴻多不辭歸隠在松菊莫遣移文裂芰荷
安得手招笙鶴侣會稽山裏聽笙歌
留題長慶寺呈天鏡淨公
長慶寺普竹園寺西則會稽縣學黃竹園境頗幽寂
余將南歸題以誌别
隂隂雙梓晝當門問訊毘耶丈室尊謫仙時過青蓮宇
異道或來黃竹園山近蓬萊深雨露地隣泮水薦蘋蘩
會稽自昔多竒跡奈此南歸駕短轅
芝雲堂小集
池館風微白晝長芭焦葉大午隂涼蜻蜻點水高低見
燕燕衝花下上忙酪粉蔗漿銀盌凍蓴羔鱸膾玉醪香
醉騎黃鵠雲中去豈為暌離慘别腸
送岳季堅歸黃鶴山
草堂新築臯亭下雞犬相隨問去程牧犢謾傳琴上操
伯倫真得酒中情荷鉏曲澗霜初下晞髮陽阿日始生
莫向囏時嗟不遇龐公猶隠鹿門耕
登綽墩
白雲屏上倚危闌陡覺梅風四月寒雲接姑蘇山莽蒼
春生澤國水瀰漫秔稻再聞輸貢賦王師誰報渡桑乾
道人築就栖禪窟好似香山八節灘
次韻酬鮑仲孚出郭偶成
春波門頭春己深曖曖遠村樹隂隂故人江海三年别
老鶴雲霄萬里心暇日何妨隨步屧清時未許擲朝簮
竹橋東畔齋居好尚記持杯對月吟
頋玉山新成釣月磯軒
荷蓧行歌與世違鶴歸城郭是耶非種桃道士玄都觀
汎月仙人采石磯大野龍蛇方起陸青冥鴻鵠自高飛
軒前一架薔薇樹猶放疎花向落暉
寄陸原祥
幽人抱道不出戶水竹蕭然繞舊居清坐自臨修禊帖
感時閒擬絶交書烟銷艾納薰金鴨酒瀉松肪膾鯉魚
日日題詩慰牢落未應與世頓相疎
送梅節判兼寄謝湖州(次韻)
白舫青帘海上回賦詩莫訝雨頻催阮瞻作掾惟三語
王粲傷時詠七哀閶闔風生銷酷暑攙搶星墮淨氛埃
吴淞東接婁江水乘興毋煩數往來
明公持節洞庭丘文采風流禮數優朱幡皂盖干城日
青雀黃龍大閱秋漢室興圖恢鄧禹唐家諫䟽屬韓休
水西開士時相見爛漫新詩共倡詶
萬姓流離荷厚恩依然桃李滿深村謝安已起居廊廟
梅福何緣隠市門喜見淳龐如魯俗不聞暴虜似羌渾
政成奏對長揚殿賜酒應霑白獸樽
初適嘉興次韻答鮑仲孚先生
於越敗吴於㰎李兵交豈意古今同傷心遺老風塵際
舉目河山草莾中白骨似霜秋滿野大星如月晝行空
獨憐鮑叔偏如我對客揮毫目送鴻
七月五日送葛天民歸湖州
傾盖相逢英妙年靜依禪客興蕭然叩閽未上平戎策
佩犢歸耕負郭田水落烏程谿似帶星明牛女月將弦
飛樓結傍長松樹最愛青山墮几前
武林即事
不到錢塘己五年故交零落倍&KR1008;然何人拔劔歌玄武
有客題詩拜杜鵑錦繡湖山多虎跡鸎花巷陌斷人烟
傷情獨有中天月依舊清光照冷泉
切雲雉堞欝崔嵬氣壓江山勢壯哉萬騎貔貅金作甲
九關虎豹玉為臺棄繻獨羡終軍志保鄣唯稱尹鐸才
天運循環真有數腐儒白首重興哀
次韻寄謝錢塘
新開别墅對西山燕坐凝香日閉關鶗鴂先鳴農事動
兜鍪不舉羽書閒花前五馬春遊樂月下雙鞬夜邏還
上番梅花曾有約舊題重拂石苔斑
施克讓大監以效忠輸貢南來會于錢塘
秘監風流髩未絲為詢忠義向南陲黔黎思漢中興日
繡斧還鄉奉使時金匱紬藏書灝灝木天儤直漏遲遲
好期勲業書麟史行贊謀謨入鳳池
海内紛紛亂若絲乘桴直泝浙江陲中原將帥休兵日
南國稊航入貢時賈誼感時多太息馮唐投老尚栖遲
客窗獨坐無聊賴靜數飛花落研池
還歸鳳閣掌綸絲況爾風烟靜四陲海上乘槎無博望
關中置驛有雷時羽書己報荆襄復饟運休嗟蜀漢遲
聖代秘書皆宰輔扶搖九萬起天池
送唐本初之茅山
唐君本出公房裔寄跡黃冠髩己華欲訪洞經參玉訣
不求句漏覓丹砂弟兄得道惟茅氏父子登仙有許家
老我平生遠遊履塵緣未斷獨興嗟
九老仙都印未刓華陽宫闕聳高寒隠君書著登真訣
長史碑題舊觀壇望拜竹宫流爟火步虚菌閣侯神官
姓名己在龜臺籍鶴背風清聚鶡冠
闕中孚予同年也至正丙午五十一歲中孚上有
慈母下有曾孫一門五世十月卄又四日適逢初
度賦此以慶之
同生延祐丙辰年惟子斑衣舞膝前上壽百齡尊齒德
一門五世見曾玄筍輿春侍花間去竹馬朝迎柳下還
有子有孫皆孝敬山南崔氏世稱賢
野航軒
軒開花柳照波明嘯傲篷窗悦野情恍載春流天上坐
翻疑晩飯越中行攜家未遂鴟夷隠汎宅甘從甫里耕
不問主人當往造樵青還解笑相迎
梅花汎酒
姑射仙人挾麯生醉鄉寄跡類浮萍影沈若水驚横玉
香散黎雲夢吸鯨止渴屢呼仙掌送和羔錯訝素娥擎
傾杯片片沿流去應誤漁郎放棹行
挽張子英别駕
瀟洒丰姿冰雪如甘泉閒止有齋居囊中秘訣神人授
墓上雄文太史書曳杖軍門曾獻策歸耕田里欲縣車
雙鈎晉帖皆希世洗玉池空月影虚
送人歸京師
秦淮水落大江奔西溯蘭舟海上村柳色曉濃鳷鵲觀
棣花春韡脊令原紫髯上將初分閫白髮慈親政倚門
歸向高堂躬定省對床風雨擬重論
送錢虛白鍊師還茅山
青山卵色起中天馬領良常紫翠連雙璧己薶秦相篆
五鍾猶記地皇年黃連乳爇神初下紫术膏成骨易仙
安得同騎大鶴去華陽南便覓真詮
雙舄凌空去莫扳惟聞飛佩玉珊珊故家遺老俱凋謝
采藥名山自往還鳳尾盖隨雲影動鹿皮冠映雪痕斑
海桑陵谷雖遷變獨有壺中日月閒
寄錢淮南
風清淮海水無波緩帶輕裘自雅歌玉壘金城嚴虎豹
丹書銕劵誓山河也知韓范懷經濟不數儀秦用揣摩
況是玉堂揮翰手紀功銘向石崖磨
全吴分閫鎮殊方坐擁貔貅十萬強蓄糓廣田推鄧艾
運籌決勝屬張良儲胥蔽日清江浦䆉稏連雲白水塘
時憶壯游興感慨相思目送鴈南翔
送閔鍊師省兄還茅山兼柬錢虚白
伯兄兵隔海之隅仲也東尋軼兩鳬閔氏聖門稱孝子
道家句曲號仙都塤箎迭奏宫商合風雨連床語笑俱
此去定逢錢逸士為詢芝术寄來無
耕學齋詩集卷十
