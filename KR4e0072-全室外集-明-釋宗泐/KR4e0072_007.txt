全室外集卷七
明釋宗泐撰
七言絶句
次韻錢塘懷古
愛梅處士住孤岑吟對花前雪正深不是蘇卿識佳句
文章辜負一生心
山川形勝說錢塘海接江流入混茫百五十年成底事
一丘衰草委秋陽
暑夜
此夜炎蒸不可當開門高樹月蒼蒼天河只在南樓上
不借人間一滴涼
春雪
眼看平白失前坡三日青松奈老何昨夜東風消不盡
古牆隂處曉猶多
秋日錢塘雜興
宋朝宫殿元朝寺廢址秋風見黍離百歲老人知故事
殷勤為說世皇時
處士梅花千樹盡蘇公楊柳一株無向來畫舫今何處
落日西風埜水湖
風篁嶺上看龍井百尺寒泉徹底清二老風流今不見
一聲山鳥夕陽明
訪胡守中不遇
入郭尋君不見君柴門閒對一溪雲空山積雪無行路
何處今朝友鹿羣
送人歸南昌
紅顔綠髮暎春袍三十年前白下橋亂後重逢天竺寺
相看如夢說前朝
故人多在大江西欲寄封書懶不題昨夜東風吹夢斷
曉來無賴是鶯啼
道中
青石懸蘿花羃幕綠田分澗水泠泠人家深住黃猿塢
漁網高張白鷺汀
吳淞江逢清明
吳淞江上看春雨客路扁舟三月行兩岸人家插楊柳
不知今日是清明
漁樵圖
析薪岸口晚風和罷釣灣頭月滿簔相對無言成一笑
黃塵回首是非多
宣城見吳溥泉
江海山林兩故人敝貂殘衲總清貧今朝疊嶂樓前過
不是五雲坊口春
秋塘小景
西風昨夜到南塘楊柳蒹葭色轉蒼飛鳥獨來荷柄立
不教涼露滿蓮房
秋光淡淡水盈盈曾在耶溪緩棹行日莫采蓮人散後
柳隂風度一蟬清
畫梅
今人寫花不寫實古人詠實不詠花晉代清談多少客
羞將勛業向人誇
對鞠
病裏看花更惜花誰分龝色到禪家一年一度催人老
相對無言日又斜
步虚詞贈湯煉師
風送仙香度玉墀朝天歸路月明時忽逢子晉雲中下
借得龍笙鶴背吹
微宗雪江獨棹圖
艮嶽秋深百卉腓沙塵吹滿衮龍衣凄涼五國城邊路
得似寒江獨棹歸
度潼關
潼關西去入秦京今古人多此路行誰料不緣名利客
黃塵撲面聽車聲
别隴頭
帝遣山人遠入戎半年情緒客程中隴頭流水今朝别
人自西行水自東
題蘭
溪寺曾栽數十叢紫莖綠葉領春風年來蕭艾過三尺
白首看圖似夢中
題畫
閒門寂寂掩芳春坐看梨花帶雨新鳥自白頭渾不覺
可堪啼向白頭人
偶作
竹外茅齋橡下亭半池荷葉半池菱匡牀曲几坐終日
萬叠青山一老僧
山水圖
綠水青山茂苑西荷花開滿越來溪漁郎蕩槳灣頭去
五月深林謝豹啼
送劉道士葬師
欲成仙道古來難曾向先師學内丹不省稚川屍解去
人間猶自葬空棺
寄東軒
黃鞠初開白露零淮河水落遠山青一聲鴈度秋雲冷
吟到黃昏月滿庭
次韻題宋孝宗朝馬和之所畫三篇詩圖此圖
乃王風揚之水篇也
馬卿獨念宋中微圖寫詩篇墨采輝戍甫戍申都不及
西風淮岸鐵為衣
題徽宗山鵲圖
落日黃塵五國城中原迴首幾含情已無過鴈傳家信
獨有松枝喜鵲鳴
題小景
數箇幽篁著雨低兩株高樹倚雲齊錢塘惟有空山在
莫是閒情寫會稽
觀吳子行别仇山村詩作絶句弔之子行詩云
劉伶一鍤事徒然蝴蝶飛來别有天欲語太玄
何處問西泠西畔斷橋邊
吹簫人去竹房空海内猶憐學術工最是西泠橋畔路
淡烟疎柳夕陽中
題天台歸老圖
白頭天外未歸人江上看圖愧此身閒却溪頭半間屋
桃花流水幾經春
山水圖
危峯削玉出雲端仙館霜清古木寒記得匡廬秋雨後
彭郎湖口倚篷看
全室外集卷七
