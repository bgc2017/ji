全室外集卷六
明釋宗泐撰
七言律詩
回朝次韻
日華初轉萬年枝西武樓前賜坐時獨荷聖情親有問
敢言吾道合無為寶爐嫋嫋天香細紫閣沈沈晝漏遲
歸路鍾山纔咫尺晚涼松下賦新詩
九月晦日高僧同朝賜饌
百官朝退萬幾閒供奉雙趨更引班御座近瞻天咫尺
方袍連奏殿中間碗浮牛乳玻璃碧甌薦龍團瑪瑙殷
奉詔且留京寺住敢期何日定還山
進應制獻佛樂章
曉進封函紫殿深九重齋沐政虚心翰林拜署延慈曲
樂府翻歌法壽音清廟烈文同盛大白雲黃竹異荒淫
由來製作當時事千古揄揚始自今
病中作
身老那堪病更纏小齋欹枕秪高眠階前秋雨連三日
籬下黃花自一年摩詰不知除病法嵇康空著養生篇
尚方再賜千金藥慚愧皇恩下九天
送羅斛使者郭元恭歸國
危檣鉅舶在津亭一曲商歌酒半醒新水滿江過北固
好風十日度南溟瘴雲起處桄榔黑毒霧開時島嶼青
到日蕃王應勞來皇仁無外說朝廷
送詹承旨致仕還鄉
玉堂學士老歸田聖主垂情賜寶篇辟穀張良方遂志
散金疏廣共稱賢晴江畫舫波濤穏秋浦黃花雨露偏
應夢榻前催草詔夜深宫使送金蓮
河湟謾興
雪峰西面是羌渾天設竒關限土門出塞已聞收部落
乘槎亦欲問河源霰鋪青草烏雲合風卷黃沙白晝昏
聖代安邊有良策只今遺孽自星奔
五雲西蜀王讀書處
五雲繚繞日華西柳外旌旗簇仗齊綠水接連青瑣近
黃鶯飛過畫橋低朝迴席上焚香坐詩就屏間縦筆題
獨有鄒枚曳裾客每因獻賦上丹梯
送陳中復許寫予真
武英殿裏朝天日曾見曹公奏放還老鶴有心歸海國
白雲無意戀鄉山九重城外征車遠一曲湖邊釣艇閒
為報僧繇休閣筆興來貌取道林顔
送張生歸永嘉
憐君高興在林泉來伴枯床獨夜禪客館偶逢殘暑雨
歸裝應及早秋天山光閃閃三台外海色蒼蒼九斗邊
往事舊游成一夢臨岐攜手意茫然
和程續古秋日見過兼次韻
上方高處古禪關一曲清溪萬疊山松樹不嫌僧共老
鞠花應笑客能閒西風岸口孤帆轉落日林邊獨鳥還
一自兵餘行樂少且須今日盡歡顔
送王惠芳之金陵
涼風一棹送君初秋雨荒溪草樹疎十載丹陽舊遊地
數封燈下故人書已看有志能投筆豈謂無門可曳裾
後日天邊見鴻鴈憑將消息報何如
入櫟山寫呈無極老禪
干戈擾擾客難禁避地來依碧嶂深亂裏獨驚浮世事
難中多見故人心千章古木羣峯合一徑長松十里隂
更欲移茅入重崦白雲無路可追尋
入麻谷
入谷初疑路不通一溪流出萬山中化人宫殿非今制
野老衣冠有古風黃獨斸時朝雨歇紫芝歌罷莫雲空
重陽且莫登高去厭見涇川賊陣紅
贈郭子莊之南昌
昔觀王粲登樓賦近識林宗墊角巾淮上小山千里夢
江南芳草十年春來尋松院棲雲客去作轅門草檄人
明日天邊一回首涼風吹老賞溪蘋
故人至
十年吳楚念西東豈謂高談此夕同坐對燈花渾似夢
驚看鬢色已成翁關河阻絶朋游少天地蒼茫吾道窮
西閣小琴閒挂壁且將一曲和松風
歲暮寄琴溪釣者
溪上天寒草屋貧古臺幽處獨垂綸已無綠醑消閒日
只有青山似故人鯉背好游天上國羊裘不染世間塵
一年幾度能相見明日匆匆歲又新
登峩眉亭
千尺蒼崖一小亭大江東下入滄溟磯頭牛渚從來險
天際峩眉不盡青南北山川分歷歷荆吳檣艦去冥冥
十年兵後重來客獨倚闌干兩鬢星
曉出吳門
曉出吳門有北風片帆高挂一飛鴻如騎鶴背行天上
似聽猿聲下峽中楊柳人家迷咫尺蒹葭漁唱隔西東
十年霸業同朝露回首蒼茫故壘空
和張光弼留别
老來心事向誰論且對青山酒一尊湖上夢醒思舊將
江西書去問諸昆可憐漢祖今無廟還喜留侯尚有孫
手把過眉笻竹杖與僧閒步出松門
和徐大章登南天竺山樓韻
徐君為愛南竺幽登此塢口之飛樓鄉山數點海東際
客路十年湖上頭澗泉翛翛落靜夜風葉淅淅吹高秋
便當倚檻和新作為報主人須少留
錢塘懷古
欲識錢塘王氣徂紫宸宫殿入青蕪朔方鐵騎飛天塹
師相樓船宿裏湖白鴈不知南國破青山還傍海門孤
百年又見城池改多少英雄屈壯圖
天地無情日月徂鳳凰山下久榛蕪獨憐内殿成荒寺
空見前山映後湖塞北有誰留一老海南無處問諸孤
蓬萊閣上秋風起先向燕京入畫圖
送憲上人歸臨海龍華寺
鞠花開日問歸舟三載錢塘已倦游舊業池臺因夢去
異鄉風土為誰留白雲山寺楓林晚黃橘人家海岸秋
珍重而翁好懷抱幾時同倚夕佳樓
曉晴坐流止亭俯視山下眠雲有作
非烟非霧曉濛濛萬象都歸一氣中深似海時初歇雨
白於綿處不隨風得閒漸有還山意偃卧寧無澤物功
亭際老僧來倚檻只疑下界頓成空
翠微深處為傑上人作
翠微深處亂山中築室閒依桂樹叢夜榻泉鳴空澗雨
曉園花落滿林風窗含細靄衣長潤橋擁浮槎路不通
異域十年天萬里幾番歸夢海雲東
送吕尚書除兩淛鹽運使
曉别都門柳似烟大江積雨水如天朝中舊聽尚書履
吳下新迎運使船自古均輸資國用即今綱領任才賢
莫言此去南京遠咫尺錢塘是日邊
次韻寄延齡峯講主
五年不見老齡峯高枕吳山似卧龍海菜晨充齋鉢供
天花晴撲講筵鐘琅函久閟金襕密石塔新圍寶樹重
道貌近來聞瘦甚莫如秋後看山容
隋堤
搔首隋堤落日斜已無遺柳可棲鴉岸傍昔道牽龍艦
河底今來走犢車曾笑陳家歌玉樹却從后土看瓊花
四方正是無虞日誰信黎陽有鼓笳
送懷以仁還雪竇
此日重歸乳竇峯筍輿十里度松風月明谷口聞猿嘯
雨過巖前見虎蹤下界任從滄海變舊房應許白雲封
暮年相送情何限安得還山志願同
偶作一首
新鑿方池水未平晚晴獨自繞池行好花都向雨中盡
幽鳥忽來林外鳴科斗黑時初種藕鴨頭綠處欲生萍
匡山舊業閒料理更結茅亭此計成
送懷以仁法師歸錢塘
西湖茭笋夏如玉龍井楊梅舊有名白髮故人千里去
青山獨客此時情呼猿洞口蘿龕老石蟹泉頭茗椀清
回首天涯來往迹海門潮落又潮生
送崔生之錢塘
黃鶴仙人過遼海一見賢甥似舅多家世未應憐寂寞
丹青曾不廢吟哦天邊白月思鄉夢江上涼風發棹歌
為報錢塘舊相識空慚桂樹小山阿
山林隠居為周道士作
冶城高處蕊珠林此是仙家第一岑煉藥火殘雲淡淡
步虚聲動月沈沈階前瑶草千年碧門外黃塵十丈深
欲訪華陽陶隠士松風閣上聽鳴琴
秋江夜泊圖
舊遊不記是何年曾向山隂夜泊船鐘磬遠來青嶂外
桅檣半出碧灣前蘆洲月白鴈初下竹屋燈紅客未眠
欲訪支郎無處覓至今清興尚悠然
送福長老
五載西行同苦辛扶持老病最情真千山雨雪獨騎馬
萬里沙場不見人京國歸來天闕近鄉閭去建法幢新
今朝相見仍相别目斷孤雲碧海濱
紫虚丹室
紫府真人洞裏天住來丹室是丹田玉池細細浮青液
金戸霏霏出絳烟緱嶺或來王子晉蒙山時下羨門仙
日長别殿香雲合細讀南華内外篇
題道士曹&KR1545;鳴祀恒山贈卷
魏公承詔祀恒山更遣仙官列從班六月函香天上去
三秋乘傳北邊還笙簫度月金童遠幢節飄空紫鳳閒
聞有清詩三百首不將一字落人間
送徐生之蜀省覲
春風初起送江船西上迢迢路八千巫峽波濤通七澤
成都花柳接東川元戎號令飛荒徼公子才華騁少年
遥想峩眉山上月夜深應照綵衣筵
和蘇平仲見寄
蜀中人物在江南喜有文章繼邵菴卧病已聞辭翰苑
老來深欲事禪龕留衣寄别猶存跡解帶投機不用參
尚恐時人知姓字肯書博士舊官銜
西去諸峯千萬層帳房牛糞夜然燈馬河只許皮船渡
戎地全憑驛騎乘青蓋赤旛迎漢使茜衣紅帽雜蕃僧
愧如玄奘新歸洛欲學翻經獨未能
緇衣垂老忝朝臣未敢辭官愧古人今代有誰為棄物
萬方無地不歸仁休論服色青如玉自笑頭顱白似銀
它日放歸華頂去政須結社約遺民
寄題邵武虞公忠恕齋
聞說樵川郡郭西高齋住近紫雲溪吟成滿地綠隂合
睡起一聲幽鳥啼澤物心同時雨洽致君道與古人齊
晚來客散重扉靜閒整書籖手自題
送項處中歸越
詔下山東遠賜歸去官如此世間希黃冠賀監遺風在
白首馮郎舊念非一鏡平湖蓮葉艇千巖寒雨薜蘿衣
今朝相送長安道目斷秋雲獨鴈飛
贈郭子莊之南昌
一騎新辭白下橋豫章南去雨蕭蕭元戎妙略歸孫楚
賓客英才重鮑昭近水高城江勢轉倚天長劍斗光搖
湖邊孺子亭猶在應采芳蓀賦大招
送曹國公北征
上將提軍事北征旌旗百萬出南京直教大漠空沙磧
豈但先鋒破敵營瀚海無冰堪飲馬天山有石可鐫名
由來衛霍多勲業從此三邊不用兵
偶作次王以中韻
拄笏高人塘外居作詩直與古人如偶從荷芰香邊得
閒向篔簹節上書白露濕階涼氣早青燈照壁雨聲疎
曉來不署金吾事帶劍承明去直廬
澹泊軒
澹泊軒中澹泊人蕭然一室甘清貧寒到唯披百衲帔
饑來但煮三合陳斷薪續牀自可卧熟炙待賓良不嗔
細嚼梅花和新句屋頭月出如冰輪
全室外集卷六
