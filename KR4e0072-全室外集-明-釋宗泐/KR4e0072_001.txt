全室外集卷一
明釋宗泐撰
欽和御製暑月民勞律詩一首
田夫豈暇納微凉赤日流金數畆秧自是吾皇能體物
極知黎庶有飢腸萬家共仰秋成富百世先培國本強
白首方袍無用客獨於林下和宸章
欽和御製思親懷古律詩二首
玄堂冬日尚玄衣獨有思親外萬幾虞帝泣天當雪鬢
漢皇歸沛度河磯中都勝地疎遊幸大孝終身靡間違
天下蒼生欽聖化老臣寧不念庭闈
海内承平有底愁皇陵松栢老園丘滁山南去關門壯
淮水西來郭外流轉眼光隂三十載興王事業百千秋
中都父老頭如雪長望龍輿此地遊
欽和御製大將征回朔漠空虛二首
萬姓謳歌朔漠清都緣聖主有經營北邊自古存甌脫
瀚海于今屬大明鴻鴈三秋隨入塞風雲萬里擁歸旌
漢家曾奏無人曲未若天朝此一征
百萬旌旗蔽野隂聮翩戈甲耀南金一朝白草無秋牧
千里黑松空舊林追敵不知飛騎遠下營俄見湧泉深
將軍功業過前代刻石天山第幾岑
欽和御製江東橋詩
玉作闌干石作梁銀河清夜共輝光經營自出天工妙
鎪琢仍歸匠者良大駕親臨觀氣象羣臣載拜獻詞章
誰知千古不磨跡地久天長轉更彰
石梁高架奠長江要路通津捴帝鄉一代規模天廣大
萬年功業日昭彰吾皇製作親曾賜臣下賡歌孰敢當
聖子神孫承大統願言鴻祚永延昌
欽和御製山居詩賜靈谷寺住持
松風蘿月滿禪房物外高情孰可當鳥為銜花渾不恐
兔因暖足自相忘峯巒重繞何深䆳樓閣新開更煒煌
勑賜良田供萬衲不須日糴太倉粮
城外重岡一逕微中開寶刹獨巍巍松根燕坐雲生石
廡下經行月到扉問答箭鋒能破的嚬呻師子不藏威
幾多不解知端的水潦鶴云諸佛機
紺宫勝槩自天工大士中居鏡作容松頂月來多伴鶴
巖前雲起忽從龍奎文勝似珠千斛寵賜過於粟萬鍾
僧遠不知天仗到時人錯道有高風
刹幢高出衆峰巔禪者家風靜處便世上塵埃千市合
谷中花木四時鮮幽深共仰慈光溥愚懦咸資化力全
為報學流心是佛著鞭當在祖生先
山林麋鹿性相便稱意何須負郭田掛樹獼猴常近席
散花仙侶不離筵半窗梅月清宵梦一榻松風白晝禪
慧約草堂渾忘却獨於相府住多年
鐵錫初將壁上懸聖恩容我此安禪曉看草木霑多露
夜睡星河近九天石與道心無動日樹同僧臘不知年
請看八德池中水一洗勞生累劫愆
誰識千峰頂上幽羚羊挂角沒蹤由談玄自折松為拂
遇困聊將石枕頭寒谷花開多向日空巖葉落始知秋
莫言與世相疎甚此是山居道者流
偶向溪頭坐石磯水禽沙烏自相依敢言有道忘人境
秖欲無心契祖機莎草似茵迎日軟荻芽如玉到春肥
巖扉半掩歸來後步屧修廊月色微
新到山居興趣多松門盡日客稀過經行偶見巖花落
睡起忽聞山鳥歌捷徑固非今世有移文爭奈昔人何
老來已得安心法一念纔生即是魔
開善堂前長綠蘿欲探遺跡興蹉跎一千年事猶堪舉
十二時辰尚可歌送供天人曾雜沓分身街市自婆娑
今朝寶塔移東嶺更覺山林氣槩多
通玄有路好追遊須踏毘盧頂上頭薦福古公言莫莫
桐城投子道油油溟濤終見鵾鵬化枳棘徒聞鳥雀啾
一墮聲塵忘歸客寒巖虚坐幾春秋
欽和御賜詩一首
奉詔歸來第一禪禮官引拜玉階前恩光更覺今朝重
聖量都忘舊日愆鳳閣鐘聲催曉旭龍池柳色弄晴烟
有懷報效慙無地智水頻澆道種田
欽和御賜詩廿字
宫殿雲霄近山林雨露深九重明主意一寸老臣心
欽和御賜淮遊行
初作淮南賓空山隔蹄輪烟霞淡為侶水石清相親結
茅有餘地風雪忘苦辛或來野人服亦有居士巾饋糧
稍相繼倏忽踰三春雨露滋萬彙巖壑容此身常欲息
諸見以之空六塵種蓮一池小引泉清澗濱丹書俄遠
召殊恩異兩人再瞻鴛鷺序永辭麋鹿隣不願東歸越
不願西入秦但願居轂下終身荷皇仁大哉乾坤内何
物非陶鈞
欽和御賜詩
天街春曉踏微霜觀闕嵳峩首屡昂品彙捴承陽氣早
賡歌敢頌聖躬康御溝綠轉千條柳齋室烟浮百和香
有道年年登黍稷歲星不獨在金穰
欽和御賜復住持善世新寺詩一首
松下閒居幾度秋燈前顧影獨無儔遣情不似圓通輩
談病何如積翠流每愧向來多寵賜豈圖今日更推優
此恩此意誠難報惟演真乘讃化猷
奉制賦靈谷寺住持濬天淵三首
聖朝新建鍾山寺此日禪翁奉詔居雲漢載瞻仙闕近
山林大啓法筵初世緣隨順心無著靜地重修趣有餘
萬籟不生鐘鼓寂一堂松月夜窗虚
五年闕下預朝班新奉綸音又住山覺苑喜逢今日盛
道林行見古風還豈惟行業高流輩更有才名動世間
五色奎文曾賜與朝回擎出九重關
入門撾鼓便陞堂龍象筵中聽舉揚最上宗乘開後學
無邊壽量祝吾皇人心都與天心合法運將隨國運昌
從此山林增氣槩松頭白鶴也低昂
應制詠鍾山老僧雪中早朝
鍾山禪客早朝天毳衲披來雪半肩好似解空無住著
龐眉皓首玉階前
應制賦無事出山
白雲巖壑自幽閒偶被天風引出山本是無心亦無事
曉來只欲近龍顔
應制賦甘露詩十二韻
天地清寧日時和歲又豐側聞甘露下近自禁城東淅
瀝浮松上晶熒絢日中圓明珠的皪透暎玉玲瓏喜訝
霜初結驚看雪未融竒祥慶雲類嘉應醴泉同競采千
官合高擎衆騎叢獻當青𤨏闥覆以碧紗籠勝味醍醐
劣清光沆瀣空薦豋先祖考分賜及王公載筆歸青史
歌詩付樂工敢隨鴛鷺序稱頌未央宫
全室外集卷一
