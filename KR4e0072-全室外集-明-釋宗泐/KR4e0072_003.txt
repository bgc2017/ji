全室外集卷三
明釋宗泐撰
五言古詩
寶訓堂
聖君體皇極建國封親王全蜀形勝地西南控戎羌劍
閣天下壯象馬稱瞿唐堡障千萬祀崇德乃安康昭鑒
有嚴訓寶之靡或忘服御既有節出入亦有常上承宗
廟重下垂胤祚長開門看天宇白日行穹蒼中宵卷簾
坐仰視北斗光羹墻契王意一飯在斯堂
喜清遠兄至以齊已詩長憶舊山日與君同聚
沙十字為韻
一别動二紀累念山海長何期風雪裏來此溪上航乍
見如不識大喜忽欲狂燈花解人意今夕爛生光
因亂阻殊邦及見消往憶始愛道貌清復驚鬢毛白論
新無少驩話舊有深惻坐久忽忘言芳梅照寒席
前年淛僧來稍稍聞去就持斧住越山移幢入吳岫高
居既隣支朗詠亦依晝應世自無心麻衣澹如舊
今年遠書至念我戀兹山如魚在池沼江海忘往還不
才負高誼此生多厚顔惟思拂衣好老去一身閒
昔事龍河師法筵全盛日童年與君居衆訝早入室廻
首白日飛浩劫彈指疾平生竟何為志願良未畢
良友平生親風塵散何許草莽或零落雲霄亦鶱舉天
地日凄凉折芳欲誰與所嗟芙蓉花白露下秋浦
昔下廬山雲停橈宛水濆咫尺不我見千里長思君却
寄千金劍寒光動星文至今在篋笥騰氣時絪緼
少年同居日聞君拂絲桐高齋月照席兩耳生秋風當
時青雲士竒文詠空同往事春花歇江水今自東
人生空中雲東西散復聚古來賢達輩何曾定出處乘
流任所之遇險從自阻今日偶重逢相看復何語
同遊賞溪曲清興浩無涯澄潭弄新渌芳蹊踏晴沙緣
崖采秋菊搴林摘春茶留連此中意當期歲月賖
懷以仁講師入觀圖
旭日千萬峰白雲三四朵一笑山容開獨自松下坐瀑
流天上來飛花面前墮此時中觀成無物亦無我
霅上題青山書舍圖為周伯陽作
春日遊苕霅復兹對畫圖青山白雲際綠樹幽人廬衆
芳生磵曲新泉落巖趺不見黃叔度東風忽愁予
雜詩十一首
少小薄世榮雲泉寄幽賞冉冉三十年誤身墮塵網流
形大化内萬古同羈鞅得中久已安遺外非所強但望
還山雲時時結遐想婆娑雙桂樹芳枝春正長
自我來涇川星歲已再周託兹山水勝謂可成遲留奈
何外物牽撫事心悠悠久知世道惡奚事仍夷猶璚林
有竒鶴未嘗識羅罦翩然覓靈鳳接翅昆侖丘
羣邪可干正衆枉能矯直蕭條孤生篁隠忍在叢棘白
璧竟何愆青蠅自懷慝公論苟不存孰辨夷與跖
伯陽西度關仲尼東浮海道大無所容一身置何在蘭
蕙秋風前芳香竟誰采天道自茫茫知命不復悔栖栖
止百年赫赫向千載
呂梁險可逾大行危可陟如何方寸間中自多荆棘尊
前生白刃舟中起敵國一感睚眦瞋報之甚仇隙咄嗟
難與居俯仰隘八極思欲凌風翔恨無凌風翼
猛虎出深山往往多渴飢居然肆彼惡隳突當九逵機
檻素弗設赤手安可羈衝颷激脩坂白日翳隂霾吾思
陽羡子延佇心凄其
夜久無與適塊然坐空堂白鳥一何多營營來我傍靜
言聊假寐遂以襲單裳噆膚猶可忍聒耳諒難當晨星
耀東廡明月度西廂念爾能幾何滅跡於朝陽
福禍無定在倚伏誰先知於事既難料在理亦罔推西
伯稱大聖羑里却見縻况居千載下風教日已衰願君
略形累所存心不欺
魯連天下士片言能解紛千金博一笑永絶平原君高
蹈東海上卷舒若浮雲清風散八表繼者今誰聞
四月維孟夏六陽云已盈靡草夕凋瘁螻蟈晨悲鳴運
序迭衰王萬彙紛枯榮斯理信昭灼君子宜守貞
清晨曲肱卧夢昇華頂岑殊庭就巖構左右修竹林仙
人五六輩列坐調玉琴莞然頋我笑子獨何苦心石梁
有縣水濯此塵中襟
冰雪窩
道人冰雪窩巖栖稱岑寂洞門白日隂三徑青苔色片
雲簷外生落葉階前積更深芋火紅晝靜茶烟碧淡泊
中自怡安居無不適彼美西方人時時勞念憶
送裕上人歸天台
我家赤城東不識華頂嶠遠道送君歸昨夜夢中到崖
泓有泉瓢竹室留茶竈珍重山中人拂衣願同調
梅詠
天寒清磵阿貞姿照冰雪幽賞衆莫同孤芳為誰發東
園桃李春簫鼓夕猶咽君子天一涯微香坐消歇
送銛上人省親
青山澹斜暉驚風在高樹行客起遐思雙親髮垂素雲
飛滄海遥雁下寒空暮老來惟夢歸隨君故鄉路
題五龍山房圖
剡中東南竒若人緇侶勝一住忽十年禪房得深靜高
扉敞重崖修橋入危磴林端識名香水際聞清磬微茫
度雲壑掩映披華逕長松支遁吟盤石曇猷定别來幾
夢思遊塵生麈柄晨窗對新圖蕭條發孤詠
春雨吟
驅車涉泥坂首路流大河河水際天白飄風激層波神
龍不安處作横鯨與鼉強暴相啖噬纖鱗其如何感此
吾安適旋駕西山阿碩人不敢儗考槃有遺歌
溪南有竒山不見二十日今朝雲忽去天高數峰出東
風晚生寒細雨又復密坐觀微霧昇化作白練羃側想
巖居人林卧頭不櫛崖滑徑且暗何由采芝术
桓茂倫詩(并序)
予所居水西寺右有山曰湖山晉宣城内史
贈太常桓簡公彛之廟在焉頃余嘗讀晉史
愛其人致死王事志節可尚遂造其祠作詩
弔之
晉氏中遷播期運仍遘屯奸雄覬周鼎聮翩起峻敦伊
人抱中和勁節凌秋旻骯髒救國難捐軀遂成仁方其
少孤日識鑑夙有聞高追郭許迹迥邁周庾塵迨夫職
常侍密謀佐戎軒皇綱藉輔翼男爵示公勤簡才鎮宣
郡王室得屏藩抗表非所任廼獲依先墳未幾豺虎横
長驅逼帝閽紏衆前赴敵誓欲如鷹鸇一聞王師潰流
涕下沾巾偽和安忍垢壯氣雄九軍朱生既效力俞子
亦懷恩時哉久失利力屈涇川濆玄兆誠不謬果爾符
景純世和倡高義收骴歸下泉巖巖太常贈燁燁光前
文時有卞都督方駕揚清芬後來冨瓜瓞挾貴負崇勛
夫何忝令德逆節生君門昔余探古史掩卷思其人兹
焉董山寺華祠照西隣是邦足遺愛炳煥圖像存蘋蘩
累登薦簫鼓無冬春私衷若神契酌水酹忠魂雲屏下
雜沓徒御來駿奔微生久息影於世無戚欣因君激五
内慷慨著斯言
病中作
此疾從何生形容遽憔悴默默求其端體弱易為致始
受寒熱攻恍然若沉醉兀坐強自持倒卧終不寐朝聞
樹間蟬意覺秋風至夜窗月逾明悲蛩攪情思嘗窺衛
生術吐納運六氣呼童具杵臼稍復親藥餌今辰眼忽
明展書識文字起繞中庭行兩足如重膇况逢亢陽災
高旻尚炎熾秔稻化為茅糲食恐不備一身固多患又
復念時事不到無生域空為有形累
雷氏逸清堂
逸人在山澤境靜心自清樹堂不必廣取適三四楹几
席何所有圖書浩縱横尊罍時復具客至輒與傾東風
散庭樹衆鳥相和鳴高歌有至樂所樂非世情食薇卧
首陽空留苦節名舊衣起草廬勛業竟何成士師與乘
田行義不在榮嗟嗟雷夫子吾知得其生
斸黃獨
雨歇林氣凉草沒澗西路荷鉏入深幽石邊欣一遇長
歌對白雲清風滿山樹向來垂涕人遥遥千載慕
采芹
深渚芹生密淺渚芹生稀采稀不濡足采密畏沾衣凌
晨携筐去及午行歌歸道逢李將軍馳獸春乘肥
霜下菊
英英當窗菊獨於霜下妍誰知婉娩姿中自抱貞堅衆
卉值陽和競媚東風前當時豈不好于今乃凄然昔人
曾謂此能為制頹年吾生寧復爾但用寫幽悁
西澗獨行憶相空
今旦風日好獨尋西澗行叢梅未盡拆幽蘭已復生樹
頭暖光泛石罅新泉鳴遇境意自適思與良友并
冬夜憶清遠道初二兄
夜深霜氣寒窗月皎如燭鳴鴻尚遐征孤鶴亦驚宿念
我平生親悵焉動心曲四明是何處苕溪如在目異方
詎能通遠道何由縮十年無一字信是如金玉白髮漸
欺人晤言安可卜
寓興
水草冬不死豈為寒所侵巖松風力勁歲暮青滿林念
彼苦節士艱難持素心雖存太古操惜哉無知音守中
固有道庶為君子欽
無旨兄將歸番昜龍臺寺遂用宋洪内翰遊兹
寺韻賦古詩一首以贈
十年兩情展一旦千里違念此俱皓首晤言寧有時楚
天眇無際孤雲杳難期故山樟樹老秋風亦剛薇舊房
兵後在勝侶存者稀諸孫新入道迎歸候傳衣
蘭窗詩為戴原忠賦
蘭生在深谷獨負幽貞姿一蒙君子賞遂與巖壑辭移
植南窗下靡靡生華滋綠葉承曉露微香散清颸美人
結新愛似遇深相知取適會良友怡情吐芳詞自登柏
臺選經歲忽若遺常恐霜霰侵復畏蔓草欺擷英欲為
佩青年阻良期異鄉不可見天長有餘思
酬張來儀見寄
東閣日無事能枉野人書坐想西巖菊寒花媚秋餘闐
闐車馬道赫赫王侯居寂寞揚子雲遊心在玄虚
監齋詩贈毛起宗
禱晴嚴祀典名山啓靈壇奏章通玉帝環珮集仙官祥
光紛下燭誠心馳上干瑶空景方霽金漏夕未闌衆職
或少怠飛文遂清彈居然執法吏凛若秋霜寒沉沉虎
豹戶肅肅獬豸冠始知天人際監齋良獨難
風雪歸莊圖
山路獨歸翁手携一壺酒千林雪正深扁舟在溪口茅
茨闞石根垂蘿穿戶牖江城看圖人幾廻興嘆久
辛亥新歲程處士見過常孰别墅臨别賦詩
獻歲春未廻風雨連十日荒村少朋驩窮巷絶人跡程
君泛扁舟茅齋破幽寂遠來見真情欵言忘永夕顧惟
艱難際出處各有役世紛日相纏誰能念疇昔因君尚
道誼臨别增太息獨棹去茫茫空瞻海虞碧
莫過賞溪
日莫衆鳥歸孤雲亦還山市人爭渡息小舟沙際閒我
屋西峰下半出青林間鐘聲動深念無為尚塵寰
雜詩
落葉委通衢紛然無人掃但覩新行迹不見舊時道古
木倚道旁亂藤絡其杪歲暮雖青青終非本容好世人
懷往途悟此苦不早振衣無後期來從漢隂老
夏夜與錢子貞坐西齋以欲覺聞晨鐘令人發
深省之句為韻各賦詩以敘會别之意
一見江海竒夙聞鐘鼎傲山靈訝雄談木客爭清嘯悠
悠鹿門期落落東海蹈笑問經世人大夢誰先覺
明月不可招流光入堂中白雲不可約掛我屋上松兹
會固難得後會寧易逢明朝在東郭隔水但聞鐘
無能甘寂寞息影在山深采薇東谷口汲泉西澗潯朝
隨白雲往夕伴清猿吟他時倘相憶遺我天外音
曲池難容舠狹路不可騁萬事付一默閉關深自省魚
行不動波鳥飛無遺影何處未忘情月白空山靜
題山水圖
辭山始兼旬見山心輒喜披圖忽悄然舊遊宛相似微
茫敬亭雲迢逓賞溪水猿啼樹蒼蒼漚泛波靡靡巖阿
桂叢生茅屋無人理何為滯江城眯眼黃塵起
奉和劉彦基待相空至
實公同門英論交二十載賦詩多新語亦足邁前代偶
與仙翁言久别思一會溪山入春明花烏亦相待孤雲
本無期行蹤定何在日暮倚東風疎鐘起天外
答夏景瞻
昔居賞溪曲怵廹靡所侵衲衣掛石壁燕坐長松隂子
來慰幽寂語合相知深孤雲十年别明月千里心而我
亦何事投迹此禪林向來結茅地回首空青岑寧知江
海遠遇子復在今百挫志矯矯猶能發狂吟清辭入古
調一鼓薰風琴吁嗟衆響作過耳無留音
柯生畊讀軒
耕田村外歸抱書窗下讀讀書期業成耕田待秋熟一
飯充朝飢所願良亦足聖賢日相親志不在干禄白水
涵春陂青燈照茅屋寵辱吾不知門前羽山綠
贈畦樂翁
開圃藝嘉蔬芳畦繞茅屋春雨昨夜來滿眼浮新綠短
鋤日已携不課兒與僕但知此中趣餘外非所欲陶令
頗從容董生何局促浩歌對青山孤雲暮歸麓
裴季和著存堂
白日山下沒長江天際流思親無時已寸心良悠悠高
堂親所憩虚榻經幾秋桑梓必恭敬况此今尚留憶昔
具慶日艱難進庶羞吁嗟受君禄庭樹風颼颼
分題八功德水送人歸金華
鍾山祇樹園中涵一池碧貯滿忽若虚測深杳無極遥
通太液波近映寶珠色八德類淨區竒蓮毓靈質屢同
金華彦煩襟時一滌垂筒汲清甘煮茗松月夕今朝惜
分袂對此翻不懌歸弄雙溪流應思池上客
朝陽軒
開軒面東旭晴光絢蒲座霜顱眼倍明壞衲如雲破乞
來五色帛針線堪自課窗戸洞虚白心田無雜涴爐香
裊餘烟棾唱松風和天寒補未完短日簷前過
耕樂軒
耕田良苦辛所樂果何事百年安吾生食力非役志衡
門無軒車榆柳蔭閒地遥遥草廬人回首空長喟
分題道林寶塔送貫道先生歸湖南
鍾山禁城東浮圖出林麓層級凌紫烟虛簷交翠木異
人昔垂化千載有遺躅夕夢鏗清鐘晨筵散華燭一諧
湖南英憑高曠遊目江山環帝京形勝天下獨安知復
遄邁悵焉此遐矚寒日下西南輕帆駕孤鵠
題三笑圖
過橋本無心三笑亦偶爾當時肯垂名好事傳畫史巍
巍匡廬峰湜湜虎溪水援筆寫清高幽興殊未已
分題龍宫寶石送陳庭學之官成都
成都山水區龍宫遺寶石苔蘚滋古紋波濤含潤色驪
珠化海榴神變安可測想當聽經時雲寒夜堂寂蜀中
天下險兵戈屢充斥城郭雖已非此石尚如昔京華歲
將闌萬里送行客時清衛府間搜竒撫陳迹平生獨往
願蹉蛇頭半白悵望西南天空慙遠飛翼(成都唐高僧智浩常誦法)
(華經所居近龍祠龍女時來聽經一夕遺一明珠不受珠化為石似石榴以水洗之有四字曰龍宫寶石至今)
(存焉)
出峽圖
瞿塘水如馬五月不可下兩舟何處來披圖一驚詫前
行稍趨平勢若閒暇者後來方履險衆篙不停把巖廻
古木披峽束哀湍瀉嗟爾駕舟人安危在撡舍
松石室
青青山上松鑿鑿山下石移來近禪居窗戸生秀色室
中老比丘怡然坐終日轉境不在遺觀心了無得疎雨
洒嶄巖微風動蕭瑟所適不自知何有喧與寂
日彰法師得旨還山王生作泉石閒齋圖予題
詩其上以為贈行
奉詔還故山江船復東下獨帆如飛鴻秋日照平野王
侯贈新圖山水儼幽雅石崖天際高茅屋長松下清香
散佛龕妙觀了空假白雲席上生碧溜階前瀉神清境
自閒所適無取捨佳趣政在兹健筆老能寫乃知遺世
情獨有還山者安得添我身閒齋共瀟洒
張侍郎栖鳳山房詩
番禺饒名山鳳臺獨竒峭丹崖耀白日連林際飛鳥葛
嶺勢相向羅浮狀如抱昔年鳳來栖高梧成翠葆山房
結構新門徑烟花繞幽人不出戶典墳肆探討卷簾蘭
氣清倚檻泉聲小騎羊五仙侣時時來論道一從乘傳
車十年迹如埽出處成兩途榮華異枯槁披圖思茫然
夢中歸路杳炎海靜無波秋巖桂花老
萱堂詩
堂後萱花明堂中白髮清堂下弟與兄上堂稱壽觥白
髮常在眼諼花願長榮人生有至樂此堂日日陞
雨花臺送客
梁朝雨花臺近在城南陌不見講經人空林澹秋色登
高俯大江目送千里客白鳥下滄波孤帆遠山碧
題竹石圖
竹石吾所愛眼中無此清如在異鄉客忽逢親弟兄竒
質含古潤虚心抱幽貞渾忘是圖畫疑有風雲生
焦山寺鑑師臨江軒
一峰如鉅石屹立江水中寶刹蔚崇構勢與山爭雄若
人於此住超然塵外蹤開軒當水面下瞰馮夷宫魚龍
近几席波濤蕩襟胸有時天宇淨倒影清若空燕坐觀
衆有起滅殊無窮一念寂不動㗳焉心境融焦先邈千
載遺丹射林紅浩歌倚闌夕明月生海東
送大彰徐博士還錢塘以客路青山外五字為
韻賦詩五首
白髮出都城青山引歸策凉風江上秋驚濤海門夕老
驥厭長途倦鳥思歛翮芙蓉白露零惆悵遠行客
出郭醒客心馳車復東路得官遂清貧還家慰遲莫諸
生日討論詩書自成趣閒尋南塢僧長吟倚巖樹
少壯若傲世閒居謝榮名徵書劇羽檄白首試大廷人
材樂教育泮水清風生應憐舊山桂歲暮有餘青
流水出山外固不如在山孤雲度天際眇眇何時還伊
余巖下客于今乃塵寰逢君一長嘯人生有誰閒
累懷湖寺逢何時江城會况當秋夜凉明月坐相對來
日非今日握手復一慨相别無遠行出門即天外
汧陽雪中
朝寒擁衾坐隔屋聞書聲起埽車上雪千山雲霧冥春
泥沒深轍前路不可行雖無督廹令惻惻如有程邑中
賢令佐尤篤鄉里情暖屋延笑語照眼雙璧清慰此逆
旅懷忘却留滯并行客何所願長歌望天晴
孤凰引鶵行題何氏母子貞孝卷
丹山有孤凰獨引羣鳳兒朝曛待哺急風雨護巢危鳳
兒日長大感念凰母慈母亦弗忍舍願兒長相隨晨曦
出暘谷文采方葳蕤和鳴當盛世九土春熙熙上林有
竹實亦有梧桐枝嗟爾母與兒銜圖一來儀
題畫
青山半天高白雲如海濤溪流轉谷口茅廬闞林坳山
人何處去月明猿夜號
寄題雲門松風閣
何處聽松風金雞山下閣夜凉月照窗冷然滿幽壑如
卧江上樓夢覺海濤作疑行洞庭野兩耳鈞天樂溪翁
聞性空妙觸了無著野馬從鼓漂太虚自寥廓緬懷師
友情撫卷翻不樂人亡閣亦非題詩付冥漠
松下居偶作
我此松下居即事良可悅閉戸留白雲開軒放明月松
響風急來泉流雨初歇時有西齋人相親默無說
送僧遊廬山
廬山天下竒良游遂平素江帆渺何之連峰散晴霧雲
端五老人粲然風骨露青衣或來迎木客時相遇夜坐
松底石天燈知幾處忽聞巖際鐘忘却東林路
送瑄上人
揚舲下大江江寒欲飛雪高帆天際遥獨鴈雲邊沒烟
波渺何之倏忽成楚越遂令白首人年華感消歇
不羈行贈吳客
倜儻不偶世落魄江海游雖來京國久不謁公與侯仙
人五城高彩雲十二樓天街看明月一身風露秋翩然
下揚子棹歌發吳謳太湖三萬頃鳬鴈中沉浮且作拍
浪兒赤脚坐船頭笑指闔閭墓千古成荒丘
樂樵
明時忘世士所樂在樵蘇自無鐘鼎念此心常宴如清
晨礪斧出孤雲引行裾薄暮負薪入明月照庭除新篘
已在甕隣叟行可呼大瓢喜滿眼醉後歌嗚嗚青天若
覆盂白日無根株不見北邙道貴賤同丘墟
夜坐雜言次韻
老來百念忘外緣何用屛乘月坐更深和雲卧峰頂青
燈靜照壁白髮垂到領尚懷分芋人寒巖甘息影
羣生不同趣所本非異原有耳醉曼曲誰能聽玄言粲
粲白月珠可照長夜昏不逢希世客吾衰尚何論
明月出東嶺照我窗牖間羣動夜方息白雲亦孤還緬
思支道林沃州曾買山遠公竟不出逸駕安可攀
坐致不請友翩然遠來集幻境非久留白日西馳急此
宵曾幾何晨露下階濕紅顔不可駐瑶草無人拾
再用韻二首
孤燈坐二更茶具獨未屏春寒逼清明紬帽猶在頂大
音本無聞含笑秖自領月上猿亦來窗前弄林影
羣情尚怵廹烈火方燎原縱能齊得喪不如無一言有
耳但如聵有眼從自昏至道念縣曠𤨏𤨏安足論
隠耕為陳參政作
孔明南陽廬伊尹有莘野遭時展經綸豈是長隠者陳
君蒲田居耒耜常自把致力良已勤所入未為寡矧今
副方伯承宣及秦夏厚禄代躬耕峩冠稱儒雅生逢堯
舜君恥在稷契下他日請歸田此志方可寫
偶地居
偶地即吾廬絶勝樹下宿不在千萬間安居心自足古
人三十年辛勤乃有屋我無一日勞何必較遲速燕坐
白日間青山常在目明月到床前更深代明燭几有寒
山詩興來時一讀十日不出門滿階春草綠
北萱堂
萱草可忘憂樹之北堂後此堂何為設白頭有慈母暑
月萱始花凉風吹戶牖母顔和且悅上堂奉尊酒歲歲
見萱花年年獻親壽兒孫滿眼前甘旨亦具有昔當艱
虞時東西屢搔首幸今際承平日不離左右我間南陔
篇古人相戒守願入北堂詩絃歌同永久
雲巢雪洞
雲巢萬物表雪洞鴻濛先結搆自無始安居可長年雪
色共清素雲氣同周旋六窗既虚寂神宇何廓然白鶴
繞巢外長鳴月當天仙人從空來散花滿璚筵有時乘
飈輪浩蕩游八埏俯視滄溟水倏忽成桑田下士夢未
覺如醉方酣眠茫茫百年内寧知此中玄
蘿壁山房為趣上人作
石壁掛青蘿禪房在其下松枝裁作扉茅覆不用瓦若
人百念忘襟懷自瀟洒行看塢雲生坐聽巖泉瀉怡然
朝復曛在已無取捨於中亦不存何有空與假一從入
山來見山不見野寒拾千載人誰是同流者
題畫
城居不見山披圖得佳趣茆茨隠石根槎橋入溪路欹
崖勢若飛半嶺開晴霧將非夢境中或是曾游處如登
華頂峰稍識蔓菁渡振衣寧後期松華滿春樹
樵隠為江子瑜作
日出上山去日入負薪歸明月照茅屋凉風吹薜衣濁
醪在瓦缶大白兀自持嚶嚶春鳥鳴載歌伐木詩不羡
買臣貴不學犢牧悲軒車自高駕野雉從朝飛平生一
丘壑此志良弗違田竇門易軌不知誰是非
夜宿陜州
烈風振林木中夜聞號呼重衾冷於水照壁青燈孤念
此苦寒月單車走長途明當度關去歲晏將何如
望崑崙
積雪覆層巔冬夏常一色羣峰讓獨雄神君所棲宅傳
聞嶰谷篁造律諧金石草木尚不生竹産疑非的漢使
窮河源要領殊未得遂令西戎子千古笑中國老客此
經過望之長太息立馬北風寒廻首孤雲白
贈安古心還山中
子來能幾日遽有還山想長笑輕别離一策晨獨往舊
房清澗阿夜雨新泉響門前嘉樹林隂隂夏條長即此
人事絶遂爾長偃仰得句林花開彈琴山月上蕭散世
念疎澹泊道心朗白駒空谷中誰能復羈鞅何彼勢利
人勞生在天壤
待月軒
開軒坐深更待月出東嶺須臾海上來四壁光烱烱托
茲聊自娛觀心庶遺境獨羡寒山人無物堪比並
全室外集卷三
