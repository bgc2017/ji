全室外集續編
明釋宗泐撰
題顧仲瑛雅集圖
良時不再逢嘉會難復得斯人亦云亡玉山空黛色有
生能幾何忽如駒過隙昨日歌舞地迴首成陳迹臨淮
秋雨朝覽圖增太息黃鵠招不來蕭條望八極
送一初講經還京師奉詔住天禧寺
鳳城夜來雨南風生綠槐良友捨我去老懷誰與開晨
雞戒蓐食使者行相催空餘淮甸月長照講經臺中都
寡名緇有此萬人特問法常滿堂白日無虚席去留係
重輕山川為改色風雨舊房前蕭條芳草積相知二十
年相見輙傾倒平生江海遊如此眼中少白首送歸情
何以寫懷抱曉日幽林中和鳴有黃鳥
遠山樓為嚴子明作
去年曾上遠山樓樓上疎簾不下鈎一點峯巒青髻出
半空臺殿采雲浮烟生近郭千村暝水落長淮萬里秋
門外紅塵深没馬何人知有此清幽
南閣偶成
南閣一躋攀川原指顧間野烟低度水暮雨暗連山去
馬黃沙路征帆碧樹灣不知人世裏今古有誰閒
題張士衡畫竹
誰寫琅玕近石傍半叢春雨半秋霜雲門山客豈無意
老幹不如新笋長
題盧生山居五事
畊田
前村後村雨歇舍南舍北水生借問南山扣角何如谷
口深畊
牧牛
綠草茸茸滿蹊牛迹遠近都迷烟外數聲桐角溪東吹
過溪西
灌畦
抱甕歸來日暮高槐樹下月明喚取鄰翁對坐一樽濁
酒同傾
采藥
日出長鑱在手獨入千山萬山忽見桃花流水誰知不
是人間
洗竹
雜生千个萬个淨洗三叢兩叢眼底亭亭玉立美人含
笑迎風
題畫
白雲生遠岑明月照空谷松下兩仙翁行歌紫芝曲
霜清鏡湖水木落剡谿山寂寞草堂客看雲終日閒
水仙梅
月白羅浮夜波生洛浦春夢中相見處對雪寫風神
湘妃出鮫宫玉佩随風舉不見九疑山愁雲隔遠浦
畊雨
鳩鳴桑雨深蓑笠耦畊叟短歌三兩聲東風動楊柳
龍江送别圖馬仁安寫贈郟志行時志行歴
城縣丞仁安郿縣主簿同時之官
相送龍灣雨雪寒齊秦千里各之官青山綠水江南意
留取新圖别後看
送人歸南昌
白首相逢又别離好懷開處不多時江頭柳樹春風裏
怪底千絲與萬絲
山水圖
仙閣崖根桂樹叢釣絲溪口荻華風支公吟對千峯晚
放鶴歸來月滿空
題翠竹芙蓉
眼前清麗是秋光翠竹疎疎映拒霜王母燕歸風露冷
碧雲影裏淡紅粧
寄陳生
疊嶂樓前九曲坊曾同墨客坐華堂卿家好事能投轄
簾卷春風白晝長
渭水離亭圖
太白峰前渭水邊柳亭春雨惜離筵江南回首三千里
一度披圖一惘然
感時
不謂承平日居然有亂離感時空自嘆避地欲何之蛇
虺江淮塞鯨鯢渤澥危青山雖滿眼無處著茅茨
題然本中已山樓
此地昔年過憑高興若何市聲歸院少山色入樓多白
日下空際片雲生碧阿今朝易為感回首一長歌
送術士李光道歸越
送客都門道落花逢暮春還持鬼谷術歸隠海東濱流
水溪頭屋白雲松下身他年應辟薦來訪赤城人
梨園圖
千樹花如雪梨園春晝遲霓裳齊起舞鳳管不停吹院
落深沈處君王醉醒時玉人憐貌損折取半開枝
藥庵
卿家藥作庵因病却相諳品數居南北溫涼識苦甘洗
當泉脈活晒待日光酣四壁無佗物應知老更躭
秋興
六載江淮厭用兵遺民處處困徭征蕃商舊日多歸漢
海漕于今不入京萬壘鼓鼙生夜月幾家砧杵落秋城
西風無限思歸客王粲登樓最有情
近聞方東軒新造軒成復用前韻賦詩以寄
移家淮甸久玉樹已成林江漢放情早文章用意深雅
無浮俗態獨有古人心莊舄何為者區區動越吟
題畫竹
美人湘北岸翠盖倚中洲斜日雨初歇斷雲横未收
題江山小景
長林帶晚照極浦起寒波茅屋遠山外扁舟歸興多
題畫
茒屋隔榆林孤舟繫柳隂明時無逸客誰在白雲深
寄題張天師耆山菴
聞說耆峯勝地偏菴居别是一壺天雅宜河上仙翁住
穏稱山中宰相眠塢口白雲深似海階前瑶草碧如烟
閉門不語坐終日妙入無為合自然
上巳日西澗獨游
三月三日天氣好西峯獨往成幽尋黃鳥交交柳烟重
斑鳩喔喔桑雨深草花已滿古石路澗水亂穿修竹林
寄語蘭亭脩褉客吾將此地為山隂
讀斷江集
直上丹山擷鳳紋倒翻滄海取龍筋攜來世上無人識
散作青天五色雲
重過東菴
小菴深住亂峯西古木逢春葉未齊記得去年三月裏
松花滿樹杜鵑啼
題虞邵菴遺墨
閣老仙翁去不還雀巢詩卷落人間璚林臺上秋風冷
天藻亭前野草閑
滕王閣圖
滕叔錢緡辱獻陵洪州都督更驕矜至今高閣漳江曲
却與文章萬古稱
琢鍊堆(舊天界寺方丈後一小山也)
琢鍊堆何竒哉平地湧出青崔嵬喬木一簇翠隂合閧
市咫尺無纖埃緇客吟登最高處琢辭鍊意肝膽摧蟬
與吟聲兩宛轉鶴隨舞袖相盤迴當此時也如耄如倪
飢不索飯盌渴不求茗杯倚松坐石無次第蹋碎半畝
青青苔劃然一得如醉醒涼風颯颯懷抱開天葩筆底
動光怪珊瑚出水珠含胎吾聞古來苦吟者貫休齊已
名相儕後生崛起會陵轢豈獨二子稱竒才嗚呼豈獨
二子稱竒才
全室外集續編
