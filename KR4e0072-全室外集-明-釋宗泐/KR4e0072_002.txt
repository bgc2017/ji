全室外集卷二
明釋宗泐撰
樂府
長安道
長安大道八達分道旁甲第連青雲夜月長明七貴宅
春風偏在五侯門貴侯勢熖不可炙烈火射天天為赤
家僮盡衛明光宫侍史皆除二千石一朝盛衰忽顛倒
夜月春風亦相笑鳳笙龍管坐不來又向東家作新調
東家車馬日已多向來賓從無經過貴賤交情捴如此
翟公何事嘆雀羅
戰城南
進兵龍城南轉戰天山道烽烟漲平漠殺氣霾荒徼將
軍重爵位天子尚征討不辭鬭死多但恨生男少
空城雀
啾啾空城雀戀戀空城曲朝傍空城飛莫向空城宿草
窠乳子成𡋯土翻身浴不隨鳳凰遊不畏鷹鸇逐野田
豈無黍太倉豈無粟食粟遭網羅食黍傷箭鏃丁寧黃
口雛飲水懷止足歲晚雖苦飢全軀保微族
風入松
高堂初宵山月明長松飀飀奏清聲清聲希微坐獨聽
援琴細意寫得成調弦轉軫聲方起忽覺松風生繞指
更深鬼哭巖前雲夜半龍吟澤中水一彈一奏聲緩促
有似松風時斷續含商流徵清復哀能使幽人聽不足
聽不足琴忽罷此時寂寂松無風明月滿天凉露下
桂之樹行
桂之樹桂生一何偏兩株分立於庭前西株憔悴東株
妍桂之樹桂生一何蠧西株方來采其榮東株又復無
人顧桂兮桂兮非汝憐縱觀萬事無不然武安堂上席
方暖魏其門前秋草芊莫道榮枯長異勢從來反覆無
根蔕高歌感激君不聽請君試看庭前桂
俠客行
平生重然諾意氣横素秋拔劍悲風吼上馬行報仇報
仇向何處堂堂九衢路突上秦王庭直入韓相府回身
視劍鍔血漬霜華薄敢持一片心為君摧五岳五岳即
可摧此心終不灰恥沒兒女手完質歸泉臺
西極天馬歌
天馬來自西極流汗溝朱蹄踏石眴目逕度流沙磧天
子見之心始降九州欲省民痍瘡宛王何人敢私有貳
師城堅亦難守等閒騎向瑶池前周家八駿爭垂首天
閑飽秣玉山禾苜蓿春來亦漸多感君意氣為君死一
日從君行萬里
盛唐樅陽歌
漢家天子天馬良羽林十萬何煌煌山川望秩禮孔彰
誰言此竟成淫荒舳艫千里長江水江平浪穏頑蛟死
摐金伐鼓海上過驚散蓬萊幾仙子朱衣急走傳詔書
乘輿所至除田租載拜願君千萬壽歲歲望君一廵狩
交門歌
不其山頭月將午交門沉沉夜擊鼓博山火爇凝絳烟
霓旌𨗳騎來容與玉顔綽約含春花向坐分明君自覩
君心有欲神不違側耳傾心聽好語雲收雨散意不傳
起望星河獨延佇明朝更入芝房齋神其相之復來下
茂陵新樹起哀風五柞宫中淚如雨
江南曲
泛舟出晴溪溪廻抱山轉欲采芙蓉花亭亭秋水遠心
非檣上帆隨風豈舒卷但得紅芳遲何辭歲年晚
隴頭水
隴樹蒼蒼隴坂長征人隴上廻望鄉停車立馬不能去
况復隴水驚斷腸誰言此水源無極盡是征人流淚積
拔劍斫斷令不流莫教惹動征人愁水聲不斷愁還起
淚下還滴東流水封書和淚付東流為我殷勤達鄉里
春江曲
春江沉沉春水滿柳條拂水蒲芽短鴛鴦睡美不畏人
日色遲遲素沙暖
平陵東
赤運中微光不競奸雄竊比周公聖滿朝盡是蒙漢恩
忍為新家頌符命當時憤激惟義公挺身一呼生雄風
時哉不偶命也窮至今人怨平陵東
猛虎行
雷霆為威電為目行處腥風動林木利牙如劍生食人
婦女獨在家中哭城東少年名射獵聞此揚鞭去還捷
却將羅網四散張擬欲當前氣先懾周郎膽氣何獨豪
等閒射殺仍斬蛟
上之回
塹崇山堙鉅谷發軔甘泉狩維北屬車連連複道平離
宫况有三十六蕭關無堠塞無烽單于稱臣月氏服上
之回朝萬國
巫山高
巫山高望不極十二危峰倚天碧陽臺神女徒盈盈艷
質妖容果誰識襄王荒怪不足徵宋玉微辭豈堪惜至
今雲雨自朝昏山鬼哀猿呌蒼壁
短歌行
白日去茫茫清川流浩浩有生能幾何少壯忽復老王
母蟠桃花萎紅不成好扶桑半摧枯枝葉隨瀛島仙人
王子喬兩鬢如秋草况聞安期生形容亦枯槁漢武與
秦皇一生空自擾短歌詠至言庶以安懷抱
苦寒行
祝融峰南三尺雪黃河到底頑冰結洛陽賈客船柂膠
長安公卿馬蹄裂人言冨貴即可避貧賤從來不相棄
昨夜樹頭風簌簌東家孤子號天哭
挽歌
隂風起枯楊寒日照衰草丹旐辭中堂輀車即周道親
戚及隣里送者皆素縞一歸長夜臺萬古不得曉憶昔
盛容儀被服懷美佼今采朽腐餘復為蝼蟻擾富貴與
榮華滅迹空中烏彭殤久已淪不知誰壽夭
古塞下曲
候吏過輪臺傳言敵可摧嫖姚揚旆出驍騎治兵來瀚
海驚波湧隂山積雪開前軍正酣戰日暮氣雄哉
三臺詞二首
年去年來易老花開花落相催便是封侯萬戶何如儘
意三臺
采藥樓船久去傳書青鳥不來海水何時清淺蟠桃幾
樹花開
銅雀臺
西陵樹色暮蒼蒼明月相將入御床寂寂帳前歌舞歇
幾多含涕憶君王
楊柳枝詞
赤闌橋外有東風舞態委蛇學不工公子等閒來繫馬
梢頭斜插酒旗紅
萬樹千株汴水隈春風青眼為誰開錦帆曾拂中間過
只到楊州竟不廻
百花洲畔覆青坡苐六橋頭蘸碧波鳳管龍笙春寂寂
綠隂終日伴漁歌
祖龍歌行
祖龍廼好長生者沉璧徒來華山下目斷樓船海氣昏
鮑車亂臭沙丘野驪山下錮三泉開泉頭宫殿仍崔嵬
當時輸作方亹亹函谷無關小龍死百尺降旗軹道傍
十二金人淚如水
長安少年行
日晩新豐醉酒廻玉鞭敲鐙萬人開綠槐馳道横穿過
不管金吾導騎來
鬭雞贏得海東青臂向東街覓弟兄白馬翩翩相逐去
㶚陵原上曉雲平
腰下青蛇鞘裏鳴一身長為報讎輕今朝莫共空街語
京兆新聞廣漢名
從軍行
明月照孤營蕭條數聲角開門天宇高仰見妖星落撫
髀一慨慷龍泉立鳴躍
少壯方矜武兇渠遠避威力全金鏑迅氣勇鉄鎗飛疋
馬搜山去生擒探卒歸
拾骨當炊薪淘屍作泉窟平野不見人寒雲鴈飛沒悄
悄横吹悲梅花為誰發
草枯馬不肥風烈衣盡破建牙帳外立枕鞍雪中臥倉
皇火伴驚校尉點兵過
微霜下高城哀笳破新弄孰使耳邊來驚我還鄉夢家
貧子尚孩寒衣復誰送
天雨雪
天雨雪出門何所之渡河正遇風浪惡回船少住溪水
湄舉頭見飛鳥歛翮欲下無樹枝
武溪深
滔滔武溪載廣載深我今欲濟兮畏此毒淫武溪滔滔
飛鳶跕跕我不先濟兮士不敢涉既濟既涉我師孔武
蠢爾有蠻服我王度
楚妃歎
宫城禁兵夜蔟蔟君王不返宫中宿戎車彭彭雲夢林
獵火煌煌漢臯曲章華臺前江水流君心如水無日休
虎狼勍敵却不憂草間狐兔為深讎
寄遠曲
美人别時春尚早清池坐見芙蓉老湘江水滿鷓鴣飛
夢中歷歷相逢道黃金可變石可移此心皎皎終不欺
登高丘而望遠海
登高丘望東溟溟水方蕩激中有怒吼鯨聳脊類峰嶽
鼓浪如雷霆嘘涎噴沫雲霧冥揚鬐掉尾三山傾腹吞
巨舟者百十蝦蠏不足飢腸撑奈何驕悍當海横官漕
賈舶不敢行鮫人織綃機杼停神仙跼蹐居蓬瀛天吳
既辟易龍伯亦震驚徒為蟲族長空有水神名制御一
顛倒含羞請尋盟吁嗟彼鯨何爾獰恃其險惡雄勢成
若失此海水何以藏其形使居陸阜間轉眼遭剥烹海
濱壯士瞋目瞪拔劍欲往心懸旌曷不訴之於上帝天
威下殛無遺生立見海水清且平海光不動青瑶璚
王子喬
王子喬好神仙吹笙駕白鶴遨遊上青天青天一去三
千年七月七日緱山巔下士慕之空爾憐寧知有氣凝
丹田
獨漉篇
獨漉復獨漉水深泥更濁水深終見底泥濁不見石翩
翩者鳬鳥引子遊水湄我豈無矰繳悵然為爾悲南山
有喬木北山有梓樹此物本無情俯仰如有度羅幃空
堂上塵暗蛛絲繞倚門久踟蹰慷慨不可道床頭龍鱗
劍中夜躍鞘頻父讎不及報空愧七尺身斑斑深山虎
白日下林麓豈敢避生獰人能食其肉
三閣詞
複道麗明霞阿房未當奢半空傳笑語長夜後庭花
檻車出城去望閣暫回頭昔道千年樂今成萬古愁
墓上華
墓上華開滿枝行人看花行為遲行人有恨花不知不
生名園使人愛却生墓上令人哀誰家此墓臨古道寒
食無人來祭掃莫是東君惜無主遣此閒花伴幽兆聊
持一杯酒酹爾泉下客今日此花開正好但恐明日花
狼籍人生似花能幾時古人今人皆可悲
道傍屋
道傍誰家有古屋主人不在行人宿門戸蕭條四壁空
野草依然暎階綠春燕歸來細相認繞屋低飛疑不定
徒令獨客久咨嗟無復高堂樂繁盛一從兵火照坤維
十家九家無孑遺願留此屋行人宿莫問主人歸不歸
南鴈詞
胡鴈向南飛八月湘江道水清菰米香兩岸被紅蓼栖
息已自安飲啄良易飽不憂羅網危方矜羽毛好故鄉
窮漠陲歸夢空杳杳蕭條古塞春雪深沙浩浩
烏啼曲(并序)
天台王文起以故官例遷汴梁念其親老不
得朝夕養思慕彌篤其寓邸旁有古槐樹俄
羣烏集啼其上久而弗去及文起以舍壞遷
其居烏亦隨之其孝感有如此者予聞而異
之遂作烏啼曲一首
客舍門前古槐樹羣烏啞啞啼不去烏啼解知人意苦
遷客思親朝復暮五年生死無消息一聞烏啼淚沾臆
汴水東流白日飛老親在南兒在北南地靈鵲北地烏
烏啼報有平安書
善世曲(迎佛)
體虚凝兮真常妙應化兮無方啓崇筵兮日吉辰良禮
孔修兮眇躬齋莊目眷眷兮遥望感必通兮在誠(叶祥)紫
磨軀兮白玉毫光駕雲車兮旌幡侍傍睠閻浮兮斯格
仰盛容兮洋洋
昭信曲(獻香幣)
維此妙香五分普熏筐篚斯實有玄有纁物微禮具敬
奉慈尊庶祈鍳只展我殷勤
延慈曲(初獻供)
泥連先饋純陁後供進兹肴饍間奏鼓鐘皿器斯潔黍
稷惟豐無遠弗届至誠廼通
法喜曲(亞獻供)
仁風廣被春日載熙天人共仰顯幽靡遺豈惟華竺覃
及島夷因齋以頌於禮攸宜
禪悅曲(三獻供)
禮誠在敬三獻靡加釋尊燕喜樂奏無譁明徵瑞應昭
著光華冥幽溥濟蒙被禎嘉
徧應曲(徹豆)
飶馨既歆籩豆尚列始終匪懈肅雍以徹禮文有序樂
舞有節洋洋在上無意弗逹
妙濟曲(送佛)
赫其臨兮優遊俄復去兮難留八部從兮如毛(音謀)儼先
後兮靈輈凝睇兮夷猶冀慈雲兮遐周
善成曲(望燎)
瞻燎于西祥熖騰空惟饌與帛遄逹靈宫仰慈于玄祀
禮有終企而眷之大地真風
獻幣
禮有至重無踰法施浩乎鉅海孰知其際欲致微衷敬
奉兹幣以報以祈式嚴祀事
獻茶
有茁者茗于彼先春泉甘且潔薦此芳新味相本空識
含根塵不腆其物所獻惟寅
讃佛上
下兜率兮悲智融跡垂化兮誕王宫金園幽兮寶樹重
浴聖體兮香泉濛角衆伎兮伊誰同世所習兮殫精通
覩四相兮心忡忡夜逾城兮登雪峰一麻食兮苦行工
羣魔却兮波旬降廓妙悟兮星曈曈託修證兮成厥功
應世間兮月行空燭羣幽兮開衆蒙海之鉅兮罔不容
道無上兮稱太雄
讃佛中
成覺道兮坐寶蓮金容赫兮螺髻旋威德聖兮福慧全
三身具兮萬行圓演一音兮龍象筵應羣機兮施化權
由雜花兮至鹿園大小乘兮假蹄筌彼諸子兮悔應愆
運大車兮等無偏囑王臣兮法流傳末拈花兮妙無言
三百會兮五十年度弟子兮陳如先量虚空兮知其邊
讃功德兮何由宣
讃佛下
猗正體兮住靈山順世間兮處泥洹雙林白兮浩漫漫
天人憂兮發長嘆香樓成兮架寶棺火光煜兮設利繁
應軀謝兮聲教存崇遺範兮集法言化周流兮亘五天
後千祀兮來真丹道無為兮妙莫論顯幽利兮神明完
資世治兮輔化源善以勸兮惡以悛佩聖謨兮矢弗諼
願永劫兮垂無垠
歌福應
大哉覺皇乘悲願以度人視羣生如赤子運廣大之慈
仁降福垂祐若時之春有萌必逹其生蓁蓁今日何日
漸溉膏澤愉樂且恂尚克均于衆庶匪獨萃于一身
全室外集卷二
