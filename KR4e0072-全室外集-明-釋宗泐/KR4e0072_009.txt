全室外集卷九
明釋宗泐撰
疏
清遠和尚住淨慈山門疏
學者得師猶衆流歸乎大海至人應世如明月行乎太
虚為衆生到處開堂念五濁隨機說法某才高行輩望
重叢林胷中鉅浸稽天孰窺涯涘眼底豫章拔地衆仰
丰標一甌兩躍嘉名四海共傳盛舉化馴異類訥公顯
神用於雲峯學會諸宗永明逞雄才於南宕既踵乃兄
故武必追大父遺風應真五百軀不用施呈伎倆大法
二千載敢煩整頓宗綱慧日光輝聖圖廣大
實章法師住上竺諸山山門二疏
宗師負大法之重遁迹非高人才為當世之賢超遷不
次雖用捨無關於我而出處故有其時某物外通才法
中偉器入慧光室而味甘露洞開真源承五色詔以館
鴻臚發明奥義與其化行中吳之久孰若位冠五山之
雄妙演一乘非藏非通非别互明三觀即空即假即中
况竹屋有先人敝廬而白雲乃昔年分座載脂載牽早
駕指南之車將翺將翔願接垂雲之翼共扶末運敢不
同心
翊祖高行絶塵始現普門境界辯才碩德邁衆肈開教
海淵源從兹冠冕諸宗仰止風規百世代多作者今見
其人某器宇恢宏才學優贍明宗辯旨孰能相抗立幡
赴詔講經何異忘言揮尺况教府委宗極之重而吾徒
得北道之賢由梁父登泰山諸峰在下駕大車歸寶所
家業斯存觀四衆之機宜闡一代之時教桂子月中落
分來鷲嶺清香鳥語山容開坐見白雲深處一音普被
萬壽無期
業海和尚住天衣杭諸山疏(有序)
業海和尚以耆年碩德居會稽大唱佛智之道化洽鄉
里道滿江湖今年八十六矣而容貌粹美康強無恙猶
不倦槌拂以接物利生為已任實東南一善知識也論
者咸謂必得大道場處之乃克稱其施設耳比者教府
命至延居郡之天衣禪寺為衆開堂四方衲子聞其出
世如景星鳳凰莫不爭先快覩故吾三宗之士相率具
疏為賀盖賀學者之得師而非為師賀也
大法垂秋搖落祗園千樹老師出世瑞現優曇一華不
圖漢官威儀乃有是翁矍鑠某神觀超詣道行孤高南
屏當時千百象龍舊交盡矣鏡湖一代風流人物今誰
過之大鵬舉翮便高蟠桃開花何晚鄉閭有待非支遁
購沃洲之山家世克昌即天衣大雪竇之道宜兜率見
素翁而下拜如西伯得吕望而載歸搖六震雨四華願
聞提唱朝三吳暮百越誓欲從游
約之和尚住育王杭諸山疏
訥公在圓通不奉朝天之詔大覺來玉几特受還山之
書惟出處之無恒信古今之同致某行高前哲德重當
時江西八十人曾見象龍之會廬山幾千仞任從猿鶴
之驚快哉順水張帆干以過家上塚兄弟一門盛事棣
萼相輝祖翁三代遺風竹篦重舉痛埽語言關鍵孰窺
妙密鉗鎚人境俱竒大坐殊勝吉祥之地東西相望載
歌秋水明月之章言不尚文禮以通好
木菴和尚住天童杭諸山疏
西丘晚住天童門庭益峻暮翁閒居紫籜聲價愈高起
家有二難聯裾接武見諸孫奕葉某言超象外行冠叢
林三聖大孤大覺大賖克明授受九峯在前楊岐在後
益喜激揚未誇金地招歸合羨青衣給侍正宗可慟見
破沙盆話重行大雅無聞聽師子觔琴再奏走四方之
學者追三代之遺風一身繫大法重輕世事堪忽千里
想美人襟度道義不愆匪溢其辭用脩于好
雲天章住四明香山杭諸山疏
青錢付孤注一擲有盧雉之雄鸞膠續斷弦三嘆起宫
商之妙所慨洞宗危甚必得竒士振之某德性溫良語
言簡拔擅芝山之獨秀得自鏡之密傳桂花飯客棃子
啖仙久分真味銀椀盛雪明月藏鷺大闡玄猷起家繼
隰州高風結社得香山勝地法道重任冀一身以當三
千雲路孤騫去六月而摶九萬少效彈冠之慶尚期秣
馬以從
辯無言住溫州僊巖杭諸山疏
取貳師以得宛駒樹功甚偉入趙營而立漢幟出竒無
窮惟志士克展其材而通人乃識夫變某語絶㵕漏理
造玄微嘉禾二甘露門我入其室靈山一大藏教孰究
其源買臣懷印綬以示邸人萬回著錦袍而歸鄉里楞
嚴破讀巖泉尚為舉揚證道忘言江月本來無照足任
單傳之重用增吾道之光提破沙盆握黑竹篦總歸妙
用焚迦葉衣碎維摩座獨脫全機山川不阻甌吳書疏
尚傳魚鴈
調用明住福州鼔山杭諸山疏
巖頭在鄂嗣德山不肯德山雪峯歸閩出鳶嶺復入鳶
嶺道既行於鄉里跡未泯於江湖孰謂斯時乃逢作者
某詞傾三峽氣吞諸方潛子上書萬言心存大法善財
歴城百所學無常師久聞持斧住山猶自領徒行脚機
緣再舉聖箭射入重城山水昔游輕車駕就熟路豈無
望塵下拜亦有負弩前驅乘天風觀海濤一何壯也布
慈雲洒甘露衆所望焉勿以遐陬遂疏交義
西白和尚住天界杭諸山疏
大覺於汴京演法累受宸奎圓悟就廣陵開堂特頒師
號眷兹禪門獨冠欽承帝命維新振耀古今光輝宗教
某識高先德名重當時早追圓照遺風已讖法雷震地
壯游雲門故里共驚慧辯縣河今何時欲安眠為大法
宜再起南山玄豹七日霧以澤文章北溟大鯤萬里風
而舒羽翮寔賴匡宗之重匪惟觀國之光喜動天顔蕩
茶杯而忘世禮力行祖令握竹篦以顯家風千載罕逢
諸方交賀
觀靈原住北平慶壽京刹疏
竹林諸師實嗣東山正脈慶壽名刹總領臨濟一宗昔
聞北産人材之多今見南方法道之盛粤維此舉適際
昌時某淮海明珠龍淵赤鯉精神烱烱清冰置寒露玉
壺文章翩翩阿閣舞朝陽丹鳳克紹祖庭之舊欽承帝
命之新折一蘆而渡江不妨游戱將三篾以束肚未覺
艱難笑彼匾頭之領徒游南愛夫鐵脚之傳宗向北飛
虹橋畔到時楊柳依依黃金臺前往事烟雲漠漠寸心
如水千里同風
濟汝舟住虎跑諸山疏
神駒墮地志在騰驤利劒吹毛功由淬礪既為剸象斬
蛟之用必騁追風掣電之材某人表堂堂才華燁燁用
紙衣抄冷泉剩語如玉如金繞禪床轉大藏全經非華
非梵取青紫如拾地芥乘風雲以化天池趙州在北雪
峯在南光輝諸友周公拜前魯侯拜後榮萃一門握竹
篦便展家風負栲栳徑入閙市百神共仰東峯石墖猶
存諸祖有靈南屏喬木在望庶幾振起相與周旋
琮蘊山住溫州天寧諸山疏
真覺至曹溪一宿即還永嘉雪峯於江外久遊亦歸閩
海論其道則播於宇宙計其化乃盛於鄉閭由古若兹
匪今獨爾某嘉名藉甚美行卓然受經問道皆出一師
建刹移幢俱於故里盖欲假扶宗之力非徒羨衣錦之
榮内不避親外不避讎舉無不當出則為人處則為已
志有攸從况喬木有先人故廬而某丘乃舊時遊處松
風江月雅宜世外逍遥鴈宕龍湫敢效胷中竒勝有如
曒日毋渝此盟
昕東谷住台州靈鷲杭諸山疏
一釣而連六鼇海水震蕩再見而封萬戸聲譽蜚揚不
惟絶類離倫亦乃驚世駭俗某襟度沖曠言論高閎飲
薑杏湯鐔津豈知真味持鈯斧子石頭未是作家欲移
茅舍深居爭奈諸方交聘起天香之家世此有人焉分
鷲嶺之祖燈屬之子矣所羨過家上塚非誇駟馬高車
剖破藩籬新展一家之好混同文軌遠傳千里之音欲
踐斯言請自今始
康穆菴住福州開元杭諸山疏
神鼎幽棲南嶽豈有意於住山天目高卧西丘亦無心
於應世皆敦迫而就道欲利益以及人出處得宜古今
同體某氣劘壁壘舌卷波濤辭徑塢以見南堂盡翻窠
臼自明巖而移雲嶺密運鉗鎚雖談禪病以暫閒當為
佛法而再起道過雪竇宜勇禪師之在保寧名重閩王
即稜道者之遷長慶黑豆法星移斗換破沙盆玉應金
舂琴瑟必解更張當施妙指甌越自相攻擊庶革囂風
雖曰阻脩靡愆音問
因了菴住越州明化杭諸山疏
簫韶正音聞者心閒而體靜醍醐上味飲之神澹而慮
清明師登席來學爭歸賢士用時善類相賀某宗門鉅
敵海内勝流為法忘軀類潛子抱書詣闕唆人喫棒笑
睦州古寺掩關嘗憶蓴菜以歸吳匪資章甫而適越惠
文直下宜如羽嘉鳳凰了幻門中有此封胡羯末瞻會
稽千峯堪數視錢塘一葦可航丞相遺德未衰雲衲有
賴國師化風不墜吾子其承欲尋牛耳之盟豈限衣帶
之水
真性存住上虞等慈杭諸山疏
垂棘璧屈産乘寔能照夜追風雲夢竹棠溪金宜作勁
才利器既為人所貴者必有時而用之某柏操松姿錦
心繡口江左早稱獨步蒼鷹脫鞲吳中閒住多年老驥
伏櫪競看棚頭傀儡孰窺爨下焦桐春到人間芽枿自
然萌達雨施萬物風雲先為馳驅莫因茘子思閩且倚
柂樓行越山川形勝有虞之德尚存人物清高支遁之
名不朽力弘法道大慰宗盟
楩用堂住四明彰聖江湖疏
切謂倖門既啟庸孺寖登旦評不行耆碩見棄絳縣老
辱在泥途雛道人動成阡陌勢之若此人其謂何粤若
用堂禪師學貫諸宗理探衆妙才美而不外著業成而
道益窮四十餘年湖海宿衲厥志靡伸有識所隠今移
彰聖雖曰序遷亦未饜衆望然古德應緣貴行其道位
之高下固弗足較吁百金之刀不斬蛟兕試用於雞豚
千里之馬不騁康莊緩步於邑里利鋒逸足綽有餘裕
矧今叢林不振人物眇然得一士以匡宗俾善類而吐
氣亦曰幸焉庸可賀已
岳原靈住台州鴻福杭諸山疏
蓊萼首創真如吾道東矣佛照初居鴻福物論翕然至
今猶有耿光當代豈無作者某儀矩端重才智優長汪
汪萬頃之陂孰能澄撓昂昂九臯之鸐迥脫樊籠三處
鈯斧住山十載錦衣行晝涼風生畫角昔人言句如新
翠微開竹房先師面目尚在起家聲於已墜振法道於
方危胡馬北越鳥南信故鄉之可樂日暮雲春天樹眷
交義之難忘欲寫永懷尚馮尺素
悟空叟住淛江萬壽諸山疏
束帛見徵誰是鑿坯以遁上書自獻類多懷綬而歸方
欲致北山之移其可廢汝南之論聿觀斯舉迥出常流
某行檢清脩風神簡遠門前一湖水見永明宗旨歷然
支那四百州笑寶掌行脚事畢思橘向洞庭深處觀瀾
到吳地盡頭炊無米飯接不來人方稱好手披忍辱衣
據法空座合闡玄機等閒把定要津何妨混居閙市木
瓜種草挺然又出一枝祗樹園林衰甚無如今日庶幾
戮力相與扶持
竺芳和尚住湖州道場京都諸山疏
聖皇重道起遺老於海濱吾宗得人回真風於像季兹
既出當治世矧曰簡在帝心某行解相應語默一致用
斷薪續床脚貧無卓錐緘白紙到峯頭氣劘高壘五百
僧中而得一士三千年後乃見蟠桃吳越令行不妨隨
處作主風雲際會固知藏器待時舉足即是道場稱性
無非禪悅上雲峯下幽谷地位清高東啟明西長庚光
輝交暎有懷千里彼美一方
性源和尚住金山京都諸山疏
切謂古有道知識多晦跡自高弗就師位其志毅不可
奪及聞善言或乃俯徇以汾陽之堅卧聰公一言矍然
而起以神鼎之閒靜湘人一語舍已以從卒成叢林以
弘大法然出處一致寧貳吾心應化隨緣豈違衆望惟
性源和尚深徹法源洞明宗眼行足以服人德足以化
俗自金鵝散席即奮策長邁放情物表雖屈從龍河分
座而累却諸刹之聘比者金山具疏請師開堂師猶力
辭耆耄之士以汾陽神鼎出處勸之始黽勉屑就嗟乎
蘭生幽谷香氣遠揚玉袐重厓光輝外耀孰得而揜之
哉惟上承祖道之重下以副學者之望焉耳
淳復初住蘇州萬壽京都諸山疏
吳下禪林全盛時不復見矣海内人物老成者能幾何
哉故選用以得士為優而責任以匡宗為重適當繼發
所賴作興某妙理深談玄機獨運舊游如夢蘭亭勝迹
已陳往事堪論石城潮痕尚在累却諸方之聘猶懷一
室之安素老與兜率交談句中有眼舉公見瑯琊用處
語外無玄宜乎内不避親况爾人皆曰善茂苑繁華地
更聞迭奏塤篪江東日暮雲其奈多情猿鶴力弘少室
單傳之道當效華封三祝之辭
明性源住宣州護國疏
卧壑長松豈負千尋之質鳴臯老鶴寧無萬里之心此
行雖未稱其設施衆論盖欲舉其遺佚幸紆象步早赴
法筵某妙語春溫生機電掣龍門獨步少年志剉一國
之師猊座高陞兩會話行三佛之地惟長材善於應世
而清議足以服人移茅舍入深居固非至計負栲栳行
閙市迺見作家故人歌日暮碧雲往事問桑田海水重
來何晚眷杜牧尚念昔游得位非榮比桓彛可依先隴
作興叢席密贊蘿圖
瓊蘊中住台州多福疏
方將軍肇興禪刹偉勣儼然韶國師大闡化風嘉聲籍
甚千古豈無繼者一門尚有諸孫某學問精深風神秀
整凌霄峯頂親當井底蓬塵之機靈鷲山中慣詠月中
桂子之句不起妙嚴本座即登多福覺場雪峯盛化七
閩久游外郡永嘉親承六祖即返故鄉當逢交友下車
豈羨邦君負弩維桑維梓尚懷先世植時某水某丘總
是少年游處丕揚至化上祝蕃禧
智海巖住太平萬壽京刹疏(有序)
國初有制以應天太平鎮江寧國徽州廣德六府所屬
州縣止留一寺一觀令僧道會集同居於是太平府萬
壽寺在裁減例僧既集居光孝其寺遂虚有司令黃冠
居之洪武七年秋上特詔復為寺寺之老成合衆議曰
昔為徒居分十八院衆餘三百其志不一寺用弗振今
所存六十一人宜易為十方禪刹延名師主之講行古
規隂翊王度以無負皇上復寺之本意且聞前百福海
巖智公禪師耆年宿德菴居乳山緇白嚮化具禮迎請
必能俯從衆志翕然狀申禮部俾天界住持覈實符下
禮請吾屬覩兹盛舉有光宗教義不得無辭遂序其事
以致勸焉
摧邪顯正降九重之德音革律為禪得六卿之符命幸
賴聖朝崇教復喜法社得人恭惟某心地坦夷行門清
淨鍾阜何曾說破妙挾機先姑溪不是生緣獨超物外
與其移茅舍深入孰若著錦衣晝行排闥直言何時而
安眠也據鞍勇往是翁尚矍鑠哉雲本無心出山鏡非
有意鑑物恢張家法破砂盆玉振金聲力闡宗乘栗棘
蓬東抛西擲克全厥美不負所期
性源和尚住靈隠京刹諸山疏(并序)
性源和尚居金山廢刹五載大旺其化今靈隠以虚席
聘之使者疏幣往返數四金山徒衆固留弗予而兩寺
爭之不少置或有言於師曰金山藉師復振靈隠亦廢
刹也一往起之豈不可哉師乃幡然俯從即趣辦戒途
吾屬聞而壯之其與請留圓照明覺故事盖相類於是
作疏抒其意以為法門賀
或出或處何有局於方隅固請固留咸謂私我知識雖
則攀轅卧轍其如奉幣致書不意斯時乃聞盛事某話
行湖海望重叢林德雲不下妙高豈無方便永明升住
靈隠亦徇時緣起宗綱於已頽回狂瀾於既倒借師植
福圓照曾慰杭人對衆揚言明覺終歸乳竇况是本色
宗匠宜居絶勝覺場如來禪祖師禪真風再扇我北海
君南海明月一方
焦山復西源住金山京城諸山疏(有序)
性源禪師既赴冷泉乃舉焦山西源復公禪師補其席
盖西源居浮玉甚久凡所設施皆可稱述且於京口之
人有大緣契求善繼者莫西源若也故於此舉僉曰攸
當於是具疏以致賀焉
金鰲之於浮玉其猶季孟之間妙喜之於應菴本是叔
姪之行孰謂傳持不可兹焉舉代尤宜某學有旨歸言
無緣飾半生多居京口盛見父子一門故鄉原在天台
素稱人境雙絶據形勝當南北之要化瓦礫為釋梵之
宫慈受由浮玉而登蔣山學徒益衆别峯自金鰲而遷
徑塢聲價彌高雖弗較位之崇卑亦惟在緣之去住少
迂脩步爰繼芳猷何時安眠哉便當投袂起矣清風半
帆耳自可遡流從之力任單提光揚李運
跋王達善梅花詩
詩乃性情流至者苟本性情而發則如風行水面自然
成文今王君達善梅花詩是已况其天姿英邁出人意
表一夕之間百篇具就既敏且美雖七步之才不足多
也故書之左方以告賞音者焉
全室外集卷九
