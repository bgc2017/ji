提要
石屏詞詞曲類一(詞集之屬)
(臣)等謹案石屏詞一卷宋戴復古撰復古有
石屏集已著錄此詞一卷乃毛晉所刻别行
本也復古為陸游門人以詩鳴江湖間方回
瀛奎律髓稱其清新健快自成一家今觀其
詞亦音韻天成不費斧鑿其望江南自嘲第
一首云賈島形模元自瘦杜陵言語不妨村
誰解學西崑復古論詩之宗旨於此具見宜
其以詩為詞時出新意無一語蹈襲也集内
大江西上曲即念奴嬌本因蘇軾詞起句故
稱大江東去復古乃以已詞首句又改名大
江西上曲未免效顰至赤壁懷古滿江紅一
闋則豪情壯采實不減扵軾楊慎詞品最賞
之宜矣此本卷後載樓鑰所紀一則即係石
屏集中跋語陶宗儀所記一則見輟耕錄其
江右女子一詞不著調名以各調證之當為
祝英臺近但前闋三十七字俱完後闋則逸
去起處三句十四字當是流傳殘闕既未經
辨及後之作圖譜者因詞中第四語有揉碎
花箋四字遂另造一調名殊為杜撰至於木
蘭花慢懷舊詞前闋有重來故人不見云云
與江右女子詞君若重來不相忘處語意若
相酬答疑即為其妻而作然不可考矣
斷腸詞詞曲類一(詞集之屬)
(臣)等謹案斷腸詞一卷宋朱淑真撰淑真海
寧女子自稱幽棲居士是集前有紀略一篇
稱為文公姪女然朱子自為新安人流寓閩
中考年譜世系亦别無兄弟著籍海寧疑依
附盛名之詞未必確也紀略又稱其匹偶非
倫弗遂素志賦斷腸集十卷以自解其詞則
僅書錄解題載一卷世久無傳此本為毛晉
汲古閣所刊後有晉跋稱詞僅見二闋於草
堂集又見一闋扵十大曲中落落如晨星後
乃得此一卷為洪武間抄本乃與潄玉詞並
刊然其詞止二十七闋則亦必非原本矣楊
慎升菴詞品載其生查子一闋有月上柳梢
頭人約黃昏後語晉跋遂稱為白璧微瑕然
此詞今載歐陽修廬陵集第一百三十一卷
中不知何以竄入淑真集内誣以桑濮之行
慎收入詞品既為不考而晉刻宋名家詞六
十一種六一詞即在其内乃於六一詞漏注
互見斷腸詞已自亂其例於此集更不一置
辨且證實為白璧微瑕盖鹵莽之甚今刊此
一篇庶免於厚誣古人貽九泉之憾焉乾隆
四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
