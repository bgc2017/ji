蔡中郎集别集類一(漢)
提要
(臣)等謹案蔡中郎集六卷漢蔡邕撰隋志載
後漢左中郎將蔡邕集十二卷註曰梁有二
十卷錄一卷則其集至隋巳非完本舊唐志
乃仍作二十卷當有官書佚脱而民間傳本
未亡故復出也宋志著錄僅十卷則又經散
亡非其舊本矣此本為雍正中陳留所刊文
與詩共得九十四首證以張溥百三家集刊
本多寡增損互有出入卷首歐静序論姜伯
淮劉鎮南碑斷非邕作以年月考之其說良
是張本刪去劉碑不為無見然以伯淮為邕
前輩宜有邕文遂改建安二年為熹平二年
則近于武斷矣張本又載薦董卓表而陳留
本無之其事范書不載或疑為後人贋作然
劉克莊後村詩話已排詆此表與揚雄劇秦
美新同稱則宋本寔有此文不自張本始載
後漢諸史自袁范二家以外尚有謝承薛瑩
張璠華嶠謝沈袁崧司馬彪諸家今皆散佚
亦難以史所未載斷其事之必無或新本刊
于陳留以桑梓之情欲為隱諱故削之以滅
其迹歟乾隆四十五年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
蔡中郎集原序
漢蔡中郎傳邕博學辭章為靈紀十意及雜文凡百四
篇傳於世傳所載者釋誨幽冀刺史闕疏陳政要七事
金商門答灾異疏被收時表及世傳獨斷女訓文選陳
太丘等碑文初學記短人賦纔十數篇而已按唐書藝
文志洎吳氏西齋書目並云邕集十五卷今之所傳纔
十卷六十四篇其中可疑者宗廟頌贊述武皇風昊天
眷祐我魏之句盖以宗廟指魏也又魏武帝祠橋太尉
文稱丞相冀州牧魏王操又姜伯淮碑稱建安二年卒劉
鎮南碑建安十三年薨太和二年葬按邕傳董卓被誅
邕為王允所害時年六十一據邕金商門答灾異被收
表云臣今年四十八靈帝光和元年也董卓被誅獻帝
初平三年也光和元年戊子至初平三年壬申邕正六
十一矣又初平至四年改興平二年改建安至五年正
月薨操薨三月改延康十月禪于魏王丕即初平四年
是為二十六年太和二年乃魏明帝之二年至是又八年
計邕死已三十六年矣按初平誅卓之歲操始為東郡
太守破黃巾於夀張至建安十三年操自為丞相二十
一年操自進為魏王始有魏宗廟而操不得先稱魏王
武帝及武皇也其姜伯淮劉鎮南薨葬先後年代差遠
邕安得紀述耶集既缺五卷今所傳者盖後人好事者
雜以他人之文非本編也建安黃初文體多相類復不
逮廣披衆集固不可知其誰之作也因參證事跡識於
帙末天聖紀號龍集癸亥餘月哉生明後八日海陵西
齋平陽歐静識之序
