温國文正公文集卷第六十九
贈諭訓樂詞
贈
書心經後贈紹鑒
諭
諭若訥
訓
訓儉示康
樂詞
樞密院開啓聖節道埸排當散念作語
御筵送李宣徽口號
慶文公八十會口號
書心經後贈紹鑒
余嘗聞學佛者言佛書入中國經律論三藏合五千
四十八卷般若經獨居六百卷學者撮其要爲心經
一卷爲之注者鄭預最簡而明余讀鄭注乃知佛書
之要盡於空一字而巳或問楊子人有齊死生同貧
冨等貴賤何如楊子曰作此者其有懼乎此經云照
見五藴皆空度一切苦厄似與楊子同指然則釋老
之道皆宜爲憂患之用乎世稱韓文公不喜佛常排
之余觀其與孟尚書書論大顛云能以理自勝不爲
事物侵亂乃知文公於書無所不觀蓋嘗徧觀佛書
取其精粹而排其糟粕耳不然何以知不爲事物侵
亂爲學佛者所先耶今之學佛者自言得佛心作佛
事然曾不免侵亂於事物則其人果何如哉西京僧
官凡六員曰錄曰首座曰副首座左右街各有一缺
則選僧之有行業者補之又缺則以次上遷逮左錄
而止崇德僧紹鑒旣爲左首座矣會足有微疾乃嘆
曰吾棄家爲僧固求自安逸今巳病而猶自勤於僧
職豈吾本心哉即投牒自請解去時左錄新物故其
徒皆上之以爲宜待次補鑒不聽旣解去明日右錄
亦物故補其處者乃位於鑒下之人也其徒皆爲之
恨鑒處之恬然噫鑒儻不知事物之空能如是乎鄭
經刻石於天寶末今頗殘缺余賢鑒能不以所重易
所輕且欲勸之俾全其所得乃命吏好寫一通以贈
之元豐五年十二月甲寅涑水迃叟書
諭若訥
熙寕六年冬光在洛有衢州僧若訥袖書來見曰仁
宗皇帝時若訥得召對化成殿命講所學經且作頌
三篇上甚喜後數日中使賜若訥紫衣若訥辤曰臣
所爲不遠千里求見明主者欲獻其所學庶幾廣之
於天下今陛下乃賜臣紫衣非臣志也臣不敢奉詔
使者三返終辭不受上飛白安淨二字以賜若訥然
後手加額受而藏之若訥野僧也生江湖間一旦萬
乘之主召入禁中面訪所學授以二字蓋師號之類
也天下僧受師號者何可勝紀有能親屈帝筆如若
訥之光榮者乎若訥是以不敢忘先帝不貲之恩思
有以報之曏聚吾師所述之經五千餘卷合爲一藏
命曰報恩經藏徧請朝廷輔佐之臣譔文書石瑑而
立之今又將刻所賜二字于石以傳于後子爲我序
其事而記之光謝曰光儒者素不習釋氏書將何以
發明上人之學與受賜之由且文辭鄙陋何敢輙寓
名諸公之末自䧟不知量之罪乎若訥固請不巳曰
若訥去冬巳嘗犯寒至洛值子西適秦不克見而返
今兹復来非有它求欲得記文而巳若訥豈不知朝
廷貴人及四方之士能文者甚衆欲爲斯記者亦不
鮮若訥皆不願得而唯子之求何子拒我之深乎光
甚愧其言因諭之曰上人之志於光勤且厚如此光
敢無辭以爲復抑仁宗皇帝旣嘉上人不受命服賜
以二字豈師號之謂邪蓋以褒勸上人之德也上人
亦嘗思其指乎夫安淨德之美者也旣曰安矣則於
物宜無求旣曰淨矣則物不得而間之是故安如磐
石雖加減萬鈞不爲之低昂淨如清水有一毫入之
則累矣上人旣能知先帝之大恩當謹守聖言而力
行之以無負先帝之所期乃所以報也經藏奚爲哉
况光之文又足求邪
訓儉示康
吾夲寒家世以清白相承吾性不喜華靡自爲乳兒
長者加以金銀華美之服輙羞赧棄去之二十忝科
名聞喜宴獨不戴花同年曰君賜不可違也乃簮一
花平生衣取蔽寒食取充腹亦不敢服垢弊以矯俗
千名但順吾性而巳衆人皆以奢靡爲榮吾心獨以
儉素爲美人皆嗤吾固陋吾不以爲病應之曰孔子
稱與其不遜也寕固又曰以約失之鮮矣又曰士志
於道而恥惡衣惡食者未足與議也古人以儉爲美
德今人乃以儉相詬病嘻異哉近歲風俗尤爲侈靡
走卒類士服農夫躡絲履吾記天聖中先公爲群牧
判官客至未嘗不置酒或三行五行多不過七行酒
酤於市果止於梨栗棗柿之類肴止於脯醢菜羹噐
用甆&KR0238;當時士大夫家皆然人不相非也會數而禮
勤物薄而情厚近日士大夫家酒非内法果肴非遠
方珍異食非多品噐皿非滿按不敢會賓友常數月
營聚然後敢發書苟或不然人爭非之以爲鄙吝故
不隨俗靡者蓋鮮矣嗟乎風俗頽弊如是居位者雖
不能禁忍助之乎又聞昔李文靖公爲相治居第於
封丘門内聽事前僅容旅馬或言其太隘公笑曰
居第當傳子孫此爲宰相聽事誠隘爲太祝奉禮聽
事巳寬矣參政魯公爲諫官真宗遣使急召之得於
酒家旣入問其所來以實對曰卿爲清望官奈何飲
於酒肆對曰臣家貧客至無噐皿肴果故就酒家觴
之上以無隱益重之張文節爲相自奉養如爲河陽
掌書記時所親或規之曰公今受俸不少而自奉若
此公雖自信清約外人頗有公孫布被之譏公宜少
從衆公歎曰吾今日之俸雖舉家錦衣玉食何患不
能顧人之常情由儉入奢易由奢入儉難吾今日之
俸豈能常存一旦異於今日家人習奢巳久不能頓
儉必致失所豈若吾居位去位身存身亡常如一日
乎嗚呼大賢之深謀遠慮豈庸人所及哉御孫曰儉
德之共也侈悪之大也共同也言有德者皆由儉來
也夫儉則寡欲君子寡欲則不役於物可以直道而
行小人寡欲則能謹身節用遠罪豐家故曰儉德之
共也侈則多欲君子多欲則貪慕冨貴枉道速禍小
人多欲則多求妄用敗家喪身是以居官必賄居鄕
必盗故曰侈惡之大也昔正考父饘鬻以餬口孟僖
子知其後必有逹人季文子相三君妾不衣帛馬不
食粟君子以爲忠管仲鏤簋朱絃山楶藻梲孔子鄙
其小噐公叔文子享衛靈公史鰌知其及禍及戍果
以冨得罪出亡何曾日食萬錢至孫以驕溢傾家石
崇以奢靡誇人卒以此死東市近世寇萊公豪侈冠
一時然以功業大人莫之非子孫習其家風今多窮
困其餘以儉立名以侈自敗者多矣不可徧數聊舉
數人以訓汝汝非徒身當服行當以訓汝子孫使知
前軰之風俗云
樞密院三月十三日於大相國寺開啓
聖節道場錫慶院排當第一盞散念
紫電流樞元聖誕應於丕運妙花雨地輔臣祗奉於
仁祠憑不垢之勝因佑無疆之遐筭仍修高會共洽
多娱宜盡從容式昭慈惠
第二盞散念
䕫龍滿坐集緌紳花雨仍添一日春欲識華胥何處
在只應近與醉鄕憐
作語
德水澄瀾上聖應期而降誕崇丘儲粹大賢名世以
挺生蓋精神之會昌若符契之相合必資同德用底
太寧恭惟尊號皇帝陛下容覆如天照臨若日躋群
生於冨壽之域納庶俗於仁讓之塗雷雨弗迷魚鱉
咸若伏惟某官某官丕宣忠力克壯遠猷筦樞機而
均四時撫韜鈐而制八狄屬呈祥於里社冀徼福於
香城大啓梵筵同祈睿筭玉毫珠髻旣瞻仰於慈雲
寶案金觴仍涵濡於湛露肴羞交錯笙磬駢羅仁澤
醲於惠風喜色饒於淑氣某謬參樂吏獲對台廷不
揆蕪才敢獻口號
華渚流星表聖期宗工齋祓𣢾仁祠異花散漫承嚴
供妙樂從容奉宴嬉印紱相鮮金錯落佩鐶交映王
葳蕤乹坤長久南山固此地年年捧羽巵
句曲
八音繁會七律鈞諧上悅台顔把色合曲
御筵送李宣徽(昭亮)知真定府口號
匈奴舊畏李將軍今日重來幾代孫旗尾飄揚山燒
裂馬蹄騰踏塞塵昏胡兒稽顙朝南闕天子垂衣御
北門幕府事閑刁斗靜碧潭佳景日開樽
作語
天文垂象貴將陪扈於太微地險流形常山控臨於
大漠矧聖神之御辨懷荒憬以嚮風秋塵無驚夜戶
不閉眷是股肱之郡委於心膂之臣某官武節兼人
雄規絶衆元戎十乘董銳士以啓行清酒百壷命賢
王而出餞榮生道路威動塞垣駐大旆於近郊留朱
輪於清籞某叩居樂部幸對台光不揆蕪才敢獻口
號
秋風蕭瑟引華旌祖宴高張出斗城玉饌芳菲羅百
品鐵衣照耀擁千兵驪歌未闋長楊苑騎吹先臨細
柳營雨露醲恩何以報沙埸不惜樹功名
慶文公八十會口號
仙才聞三王之盛未有遺年五福之先莫如享壽恭
惟開府太師才爲人傑位極帝師黑頭強仕之時巳
登廊廟黃髮老成之日還賞林泉贊熙洽於三朝保
康寧於八十太公望口餘兩齒猶釣渭濱田千秋身
乘小車尚腰相印何曾則始爲太宰石鑒則甫拜司
空平津之談論多聞方叔之謀猷克壯獨兼具美度
越前脩留守相公鎮撫都畿典司宫鑰遇唐虞之無
事喜稷卨之得朋大啓華筵益祈遐筭提舉端明惜
盛事之難值慕賢者之所爲親邀相車就宴甲第跪
斟芳醑仰祝椿齡仙才不揆荒蕪敢獻口號
元勲茂德古無倫海内高閑第一人台席巳酬調鼎
志磻溪還作釣魚身師臣首冠三旌貴歲曆行開九
帙新願過期頤躋上壽飛觴四十有餘春
温國文正公文集第六十九
