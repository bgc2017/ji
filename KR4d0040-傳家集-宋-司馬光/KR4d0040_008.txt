温國文正公文集卷第八
律詩三
送楊祕丞(秉)通判楊州
送光禄王卿(周)致仕歸荆南
贈清衍
和道粹春寒趨舘馬上口占
同次道元日宿尚書省聽誓戒寄常州邵不
疑(去&KR0882;是日次道同不疑宿直)
和子淵除夜
春祠致齋寄呈景仁次道
雙井茶寄贈景仁
送王殿丞(悋)西京簽判
和子淵元夕
送謝都官(顗)知光化軍
送仲更歸澤州
二月二日太常致齋晨起呈景仁次道二同
舍
送劉觀察(從廣)知洺州
寒食御筵口号二首
致政楊侍郎挽歌二首
送晁校理(仲衍字子長)知懷州
席上賦得榛
二月二十日與同舍宴李氏園晚歸馬上賦
詩(用歸字韻)
送師道知長溪因歸覲省
雙竹詩
和次道奉慈齋宮見寄
送次道通判西京
送劉儀先輩大名尉
送皇甫寺丞(穆)知藍田縣
酬次道板橋晚望見寄
送祁嶠穎陽主簿
送李尉以監丞致仕歸閩中
和伯鎮再入館
和同舍對菊無酒
文太師挽歌三首(文路公父)
送李祠部(復圭字審言)知滑州
和道粹垂拱早朝王范二直閣班列在前戲
成小詩
荅劉邍父賀龐公惠炭
送田校理(諒字仲孚)知晉州(前判吏部南曺)
正月三日與廣淵同出南薰門分趨齋(宮塗中有作)
寄題常州東山亭
送人爲閩宰
送才元知廣安軍歸成都覲省
送上雒王推官(經臣)
送瀛州簽判蘇袐丞(寀)
和次道西都元日懷不疑并見寄
王金吾北園
二月二十四日館宿興宗舍後桃花盛開偶
書牖上
送周寺丞(畋)知洛南(周華人)
送齊學士(廓字公闢)知荆南
送王待制知陜府
送張景淳知邵武軍
送章伯鎮知湖州
送王伯初通判婺州
送張少卿學士(子憲)知洪州
送昭遠兄歸陜
寄清逸魏處士
送雲卿知衛州
送昌言知宿州
送濟川知漢州(二首)
哭公素
送程端明知成都
丁尚書挽詞二首
奉和濟川代書三十韻寄諸同舍
和始平公貽一二賓僚
留客
和始平公長句寄漢州何學士
濟川有書見貽云以親老湏守遠郡以便禄
養不得如光在主人幕下因以詩荅
閼逢敦牂二月十一日與一二僚友遊叔禮
園亭以詩戲呈
十四日小園置茶招宗聖應之皆辭以醉爲
詩贈之
同僚有獨遊東園者小詩寄之三首
小詩招僚友晚遊後園二首
小園晚飲(賦得春字)
李花(得韻同前)
東䆫
奉和始平公酬大資政吴侍郎
晚行後園見菊戲宜甫
野菊
送楊秘丞(秉)通判揚州
苦聞小杜說楊都當昔豪華今在無江勢横來控南
楚地形前下瞰東吴萬商落日船交尾一市春風酒
並壚得意莫忘京國友滿塵衝雪奉朝趨
送光禄王卿(周)致仕歸荆南
九列誰云非顯塗人生巳不負爲儒拂衣長揖䕫龍
貴散髮還爲黃綺徒白鶴歸飛心自遠青霞高舉勢
何孤千金盡與鄕人費不向江頭買木奴
贈清行
我厭俗緣苦空爲薄宦牽如師真逹者於世必超然
敝笠衝塵陌寒雲擁雪天﨑嶇遠相顧深愧此心專
和道粹春寒趍舘馬上口占
殘臘尚要春清寒更着人雪華猶惜别物意倍添新
雲壓宫城重風調玉漏勻行遊宜結轡九陌未多塵
同次道元日宿尚書省聽誓戒寄常州邵
不疑(去歲是日次道同不疑宿直)
椒花獻歲新瑄玉侍祠頻此夕同華省非才愧後塵
江風迎茜旆沙雨待朱輪不比齋官冷端居棄擲春
和子淵除夜
緹室重飛玉琯灰物華全與斗杓回依依殘臘無情
别歴歴新春滿眼來強取酒巵浮翠柏懶開粽葉覓
楊梅男兒努力平主志肯使功名落草萊
春祠致齋寄呈景仁次道
比日聚官舍笑言曾未厭暫成揮手别各有侍祠嚴
晴景朝朝麗春容物物添解齋當共醉莫遣此期淹
雙井茶寄贈景仁
春睡無端巧逐人驅訶不去苦相親欲憑洪井真茶
力試遣刀圭報谷神
送王殿丞(恪)西京簽判
清白世風存王公復有孫挺生如玉樹不竭似淮源
日背崧峯紫春添洛水喧幕中多勝友肯使負芳罇
和子淵元夕
神嶽嶣嶤闕角齊銀檐無影玉䋲低風傳絲管交加
發燈滉星河上下迷清醴横飛金鑿落香塵不染錦
鄣泥誰知此夕齋祠客近在宮城槐柳西
送謝都官(顗)知光化軍
廏吏整車馬忩忩辦曉裝青緺出閶闔朱旆指滄浪
野店杏初發津亭柳巳黃行行不可駐猶及勸耕桑
送仲更歸澤州
太行横擁巨川回三晉由來産異才展墓乘春走鄕
陌負書拂暁下蘭臺河陽路側花應合天井關頭雪
未開會使鄕人驚六印莫羞今日弊裘來
二月一日太常致齋晨起呈景仁次道二
同舍
官舍春蕭瑟朝來尚薄寒人雖繁陌上塵不近門端
巳負踏青約(同舍先有是約)仍無舉白歡(從次道求酒不獲故云)憑君
御溝上試折柳條看
送劉觀察(從廣)知洛州
漢家英俊士衮衮出金張久襲諸侯籍新腰太守章
畛封連故趙廬井帶清漳春色迎鐃吹應忘道路長
寒食御筵口号二首
雨意沉沉潑火餘䕫龍盛集退朝初酒殽絡繹來丹
禁冠劒參差下玉除紫鳳歸飛雲爛漫黃鸝新囀柳
扶疎麥禾滿野邊烽息佳節何妨賦樂胥
聖主褒優鼎軸臣金觴玉醴照青春萬家煙火朝來
静九陌風光雨後新高鷰翔飛驚紫綬餘花點綴託
朱輪問牛因得觀民俗不獨嬉遊惜令辰
致政楊侍郎挽歌(二首)
時論歸清德皇心重老臣祖風終骾直家學本深淳
便殿談經久安車就第新如何金未盡奄忽棄鄕人
憂國心如石當朝有古風挂冠雖在遠遺扎不忘忠
飛旐西歸洛新阡背倚嵩還令往來客下馬白楊中
送晁校理(仲衍字子長)知懷州
鷄犬相聞桑柘春風光明潤帝鄕鄰群峯斜轉太行
角萬谷同趨馬頰津簮組傾都邀别𬒮壷漿滿路候
行塵非君厭薄承明直天子方今重治人
席上賦得榛
微物生山澤蕭條荆棘鄰何人掇秋實此日待嘉賓
雖無木桃贈投此寄情親
二月三十日與同舍宴李氏園晚歸馬上
賦詩(用歸字韻)
門前蹀躞金羈滿坐上連翩玉斝飛數尺遊絲留客
醉一行垂柳送人歸同邀勝友時難得重到名園花
巳稀莫惜芳辰䞉行樂無端風雨橫相違
送師道知長溪因歸覲省
羈旅帝城久逢人青眼稀聞君又當去使我益思歸
佳色鄰鄕樹高堂望綵衣春流先自疾心出片帆飛
雙竹詩
上苑通丹禁脩林繞玉堂周阿紆鏤檻並榦擢新篁
蕭灑駢瑶甃連翩拂璧璫虬騰雙角直鯨噴兩鬚長
曉泊煙華重晴留雨氣涼分音成律吕齊秀待鸞凰
碧借雲霞潤清依日月光物情知有爲天造固無方
比節群誠合虚心至道彰吾君愈動德不敢有嘉祥
和次道奉慈齋宮見寄
去住邈如霄與塵依依欲别更相親雖知洛邑饒英
俊莫忘齋廬並直人
送次道通判西京
相府新承檄蘭臺舊校文題輿榮得士把𬒮惜離群
首夏郊原秀晴陽草樹曛觚稜日邊遠闕塞霧中分
翠嶺林端出飛泉竹外聞金羈遊爛漫珠履醉&KR0813;紛
人服聲光重官無簿領勤歸期肯留滯漢主待淵雲
送劉儀先輩大名尉
潭潭相府開旌騎擁三臺聞道廷中吏無非天下才
策名新振拔把板尚低回勿爲卑飛困青冥盡此來
送皇甫寺丞(穆)知藍田縣
南山三輔劇百里古諸侯誰謂絃歌小不分宵旰憂
煙橫輞水暝雲照武關秋安得無羈束從君一縱遊
酬次道板橋晚望見寄
春來曾約醉河橋深負垂楊千萬條今日都門相望
處西風亂葉正蕭蕭
送祁嶠穎陽主簿
蒼山臨縣郭雲木冷蕭騷人有漁樵樂官無簿領勞
垂天起膚寸合抱本纖毫志意誠脩立歸飛羽翼高
送李尉以監丞致仕歸閩中
行行歌式微浩嘆返荆扉却著登山屐盡焚趨府衣
溪清魚影亂竹闇筍芽肥應悔浮名誤空將白髮歸
和伯鎮再入館
甘泉獻賦人流落浙江濱自歎三年謫歸來萬事新
銓衡時進對戶牖日相親明主方思賈非徒問鬼神
和同舍對菊無酒
黃花倚秋色曄曄爲誰開更使窺殘榼空令洗舊杯
嗅香行繚繞撚蘂立徘徊盡日柴門外白衣來不來
文太師挽歌三首(文潞公父)
汾晉地形美古今多鉅賢况承勲烈後宜有慶霊傳
著位登朝右聲華出衆先起家從此始圭組遂蟬聮
美化流民物薰然遺愛多欒公當日社邵父至今歌
庭有三鱣集門容駟馬過欲知餘慶在公鼎格平和
夏屋封何處山田有卧牛蟠根走伊水回首負嵩丘
忠孝家風備哀榮禮秩優龍鸞舞宸翰万古照松楸
送李祠部(復圭字審言)知滑州
東郡隄繇苦曏來煙火疎提封百里遠生齒万家餘
賢守車纔下疲人意巳紓行聞謠五袴京廪滿郊墟
和道粹垂拱早朝王范二直閣班列在前
戲成小詩
霽日扶霜仗祥煙覆曉班帝車回北斗天闕竦南山
紫殿鴻鸞肅金門虎豹環蓬萊兩仙伯迥立白雲間
荅劉邍父賀龐公惠炭
東郭先生履半穿禦冬深愧主人賢應憐道上雪欲
積意使爐中灰復然麴蘖暗添寒酒力圖書共免濕
薪煙茅齋斗似饒光彩客至何憂臘後天
送田校理(諒字仲孚)知晉州(前判吏部南曹)
銓筦萃賢豪夫君主劇曹長才沛餘𥙿衆論蔚推高
逮此分符貴知無頓刃勞公卿如有缺不獨賜金褒
正月三日與廣淵同出南薰門分趨齋宮
塗中有作
並轡出都門葱籠日欲昕野寒餘宿雪樹闇濕春雲
梢望郊宫近先愁馬首分一朝猶戀戀可復久離群
寄題常州東山亭二首
謝傳英聲高可攀結茅積土想東山常憂勝槩一朝
盡豈信風流千古還塵尾蒲葵供永日酒樽棋局奉
歡顔賢侯心跡遥相望不使蘭陵風月閑
閥閱崔嵬動四方入門鸞鶴自成行青緺舊巳臨佳
郡墨客新歸耀故鄕醉舞幾應摧屐齒對棋正欲賭
香囊階庭玉樹寒相照更使東山逸氣長
送人爲閩宰
萬里東甌外溪山秀出群鄕人皆嗜學太守復工文
正用慈良化居無牒訴紛誰云遠京國佳政日相聞
送才元守廣安軍歸成都覲省
皂蓋五驊騮今來異昔遊簞壷交里舍鐃吹下瀛洲
壽酒行當舉歸鞭不可留春光久相待先在錦江頭
送上雒王推官經臣
墨綬百里宰紅蕖幕府僚民淳無闘辨地勝得逍遥
日上雲未散春深雪不消知音巳交薦勿茹紫芝苗
送瀛州簽判蘇祕丞寀
高陽十萬兵幕府藉時英塞上風猶勁關南春未生
投壷邊柝靜倚馬檄書成不忘塵中客征鴻可寄聲
和次道西都元日懷不疑并見寄
露冕優分竹題輿佐畫圻比年攜手樂兹日賞心違
齋祀春來併娱遊别後希誰怜從窶卒草際犯寒歸
王金吾北園
丞相後園天籞鄰年年分借上林春目前但識禽魚
樂門外何妨車馬塵花蘤秪疑名品盡圖書方驗古
今貧將軍朝下無餘事端爲風煙作主人
二月二十四日館宿興宗舍後桃花盛開偶
書牖上
金馬春寂寂穠桃隨意開夕風零落盡不待主人來
送周寺丞(畋)知洛南(周茟人)
太華指商於中間百里餘稍行山驛遠漸與世塵疎
楚塞參差接秦民錯雜居惜哉非肯綮不足試投虚
送齊學士(廓字公闢)知荆南
漢家太守治才高楚國山川氣象豪旗旆逶迤蟠夢
澤樓舡贔屓壓江濤雄名誰復知宣武遺愛猶應祀
叔敖何必三年求奏計詔書朝夕賜金褒
送王待制知陜府
疇昔誠相契間關分不渝(先君知鳳翔府待制通判事以道誼相知非直僚友两巳)
絶絃悲宿草撫首念諸孤位略尊榮間年忘德齒殊
清隂容息足重語辱嘘枯(待制主漕京西光仕武成幕府仍叨奬引)鶠
閣騫雲表虹旌拂海隅明光新出綍陜陌重分
符豐潤還桑椊讙謳復路衢寕湏更條教耆舊
巳簞壷(待制爲陜牧光寔陜人)
送張景淳知邵武軍
閩嶺窅何在東南千里遥仳離傷草草會合更迢迢
隋岸微吹絮吴江欲上潮肯無同舍念回首弭輕橈
送章伯鎮知湖州
江外饒佳郡吴興天下稀蓴羹紫絲滑鱸鱠雪花肥
星斗寒相照煙波碧四圍柳侯還作牧草樹轉清輝
送王伯初通判婺州
煜爚屏星駕迢遥婺女區嵐光睛向背溪溜暖縈䊸
萬室鳴機杼千艘隘舳艫若逢耆舊問能說隠侯無
送張少卿學士(子憲)知洪州
相府典刑在朝閨望實高紬書榮史觀典樂重卿曹
夷路迎飛鞚桑林應奏刀家籝傳舊學廟鼎刻前勞
祇服屯千騎連檣閱万艘劒芒衝夜氣閣影動秋濤
風色傳花信煙光拂酒膏使君專問俗無意在遊遨
送昭遠兄歸陜
種種親頭白帝城難少留倚門應有望列鼎本無求
清夜多歸夢紅塵厭久遊此行殊捧檄轅下五驊騮
寄清逸魏處士
鄕樹三搖落臨風歌式微徒嗟俗緣重端使素心違
茅閣杉松冷山園藥草肥不能如海鷰嵅歲一西飛
送雲卿知衛州
汗簡成新令褰帷刺劇州韋平家法在邵杜治聲優
野竹交淇水秋瓜蔓帝丘三年歸奉計肯顧石渠遊
送昌言知宿州
煒燁符離守中流蔟鼓旂柳隂濃不断舟勢激如飛
魏闕行歸奏承明秖暫違星軺晨夕度尺素勿令稀
送濟川知漢州二首
金馬從容樂問君何所之客心彯若梗親髮暠如絲
舊學巳孤陋素交仍别離執經時有問使我復從誰
千騎擁朱&KR1650;青霞晝繍還復尋題柱迹重過棄繻關
曉棧流雲濕秋湖脫葉殷久遊仐得意真不愧江山
哭公素
負書遊上國拾芥取榮名雅度津涯闊高文風雨驚
忘懷飜得謗縱酒遂傷生忍使泉臺客悁悁不自明
丹旌倚輤車榮辱尽虚无半道驊騮頓先秋蘭茞枯
兒癡纔過齓親老不勝扶家事今䔥瑟寕將未第殊
送程端明知成都
高陽將幕開濯錦使旌來欲識關頭雪正如江上梅
宵衣矝遠俗霞冕寄良才豈待三年最脩梧茂帝臺
丁尚書挽詞二首
鳳蹕遊汾曲非熊得偉人閨臺光顯重訓誥愈深淳
論道參黃閤撗經侍紫宸如何天不憗志業未全伸
丹闕晨趍退蕭然忘世榮閑齋虚自白永日澹无營
脫略簪紳累沈冥丘壑情貪夫誠有激千載素風清
奉和濟川代書三十韻寄諸同舍
金馬延群雋芸香聚衆書杳疑神境絶深與世塵疎
氣逼煙霄爽光分日月餘不材叨誤選故友幸聮居
雲蓋森朝騎天閽謹契魚後先陪賈馬左右揖嚴徐
朱閣霜清外琁題日上初詞林精採擷蓺囿縱遊漁
决勝楸枰暝窮歡綺席舒朝昏升紫闥咫尺侍彫輿
玉壘俄鄕思銅符忽詔除綵衣承几杖華轂照園廬
四郭柑垂蔭千塍稻散渠壺漿迎露冕鐃吹擁高旟
有德能仁虎無欺恥怒狙道塗繁楫讓犴獄絶淪胥
滯穗棲場圃鳴桴静里閭貧寕費官燭飢不茹家𬞞
翁子懷青綬文園駕赤車古今相與校勝負定何如
上正開宣室人方誦子虚追鋒行入謁委珮復傳臚
撫已聊睎驥臨民遽起予居然耗廪禄豈不愧簮裾
鵜翼顔何厚錐囊意未攄因循戀糠籺汩没老塗淤
自顧徒爲爾誠非益者歟俄承吕公檄遂策阮生驢
驛騎傳巴徼詩筒逹魯墟琳琅固無價燕石敢沽諸
和始平公貽一二賓僚
儒冠藹藹從平津東閤由來盛衆賓終始何嘗忘教
育高卑曾不問䟽親共陪樽爼無虚日空喜谿山得
主人白雪屢歌殊未和自知羞愧後車塵
留客
酒煙漠漠自生春舞䄂飄颻拍拍新湏信客歸絲竹
散清風白月解愁人
和始平公長句寄漢州何學士
勢交倏忽易蕭條頼有伊人尚建標湏信松筠凌雪
茂肯爲蒲柳望秋凋欽賢高館三年别廣漢專城百
舍遥書紙如雲詩叩玉數憑疾翼度青霄
濟川有書見貽云以親老湏守遠郡以便
禄養不得如光在主人幕下因以詩荅
千騎駸駸簇畫輈高旌大蓋五驊騮齋中酒美連翩
醉湖上花繁爛漫遊雞犬相聞通故里旨甘不絶奉
晨羞秪應朝夕平津閤得向君前立勝籌
閼逢敦牂二月十一日與一二僚友遊叔
禮園亭以詩戲呈
下馬久徘徊林芳殊未開春風眞有意湏待主翁來
十四日小園置茶招宗聖應之皆辭以醉
爲詩贈之
草樹弄春暉家家倒載歸誰怜獨醒客日暝掩雙扉
同僚有獨遊東園者小詩寄之(三首)
車馬東城路芬芳數里塵風光不相待愁殺未遊人
右
咫尺東園樂無如簿領何春風連夜惡聞道落花多
右
城樓傳晚鼓稍稍訟庭稀起拂衣中土還乘𣢾叚歸
小詩招僚友晚遊後園二首
五陵年少競春暉肥馬銀鞍白玉羈何似松間煑新
茗更來花底覆殘棋
右
麥田小雨隴微青草樹欣欣照暁晴花下客來醒亦
好猶勝閉戶過清明
小園晚飲(賦得春字)
公府豐暇豫眞成棄擲春招邀俱勝友爛漫醉芳辰
花豔穠無敵文鋒徤有神猶勝擁朱墨終日坐埃塵
李花(得韻同前)
嘉李繁相倚園林澹泊春齊紈翦夜薄吴紵下機新
色與晴光亂香和露氣勻望中皆玉樹環堵不爲貧
東䆫
臨風梳短髮䔥颯晚凉新不識市朝客何如江海人
沉吟憑棐几欹側戴紗巾濁世事无尽東䆫聊放神
奉和始平公酬大資政吴侍郎
道盛經綸業文高翰墨場雍容偃藩地密迩釣璜鄕
回首紅塵遠清心白日長山形抱城堞谿影照公堂
䄫稏千塍碧芙蕖萬頃香跨波横略彴逼地亞篔簹
大壄禾麻溢高齋几席涼夔龍屢𢋫唱東壁正垂光
晚行後園見菊戲宜甫
野菊荒無數班班初見花徑湏来一醉試遣問東家
野菊
野菊未嘗種秋花何處來羞隨衆草没故犯早霜開
寒蝶舞不去夜蛬吟更哀幽人自移席小&KR0933;泛清杯
温國文正公文集卷第八
