温國文正公文集卷第五十
章奏三十五
辭不正謝劄子
内批依近降指揮審取指揮劄子
辭放正謝第三劄子
論西夏劄子
辭放正謝第四劄子
乞未禁私市先救西人劄子
又劄子
乞堅守罷役錢勑不改更劄子
辭不正謝劄子
臣伏聞降聖旨在閤門宰臣執政官近遷轉巳正謝
訖内有司馬光見患在假特放謝仍免赴景霊宫福
寧殿恭謝臣聞命震駭無地自處豈有朝廷特遷一
官卧家受之並不入謝君降異常之澤臣無一拜之
勤自古以来未嘗有此臣雖頑暗必不敢當伏望聖
慈早賜收還今来指揮候臣疾患稍痊只依前来指
揮減拜入謝及赴景霊宫福寧殿恭謝庶使賤臣粗
能自安取進止
内批依近降指揮審取指揮劄子
臣昨日具劄子奏爲聖旨特放正謝仍免赴景靈宮
福寧殿恭謝臣以自古以來未有此禮必不敢當當
夜准御批依近降指揮臣勘會今月十四日内降以
臣轉官所有將來正謝特令兩拜起居免舞蹈十七
日又准内降所有臣將來合赴景霊宫恭謝逐殿宜
止令兩拜二十八日又准入内供奉官劉永年傳宣
放臣正謝及景霊宮福寧殿神御前恭謝臣未審御
批依近降指揮是依十四日指揮十七日指揮依二
十八日指揮須至再奏禀取進止内批依二十八日
指揮
辭放正謝第三劄子
臣昨夜准御批指揮今早再有奏禀蒙復降御批依
二十八日指揮臣承命驚惶措躬無地伏念臣忝爲
人臣陛下賜之一顧賜之巵酒賜之瓜果臣亦當稽
首拜謝况進以高位加之寵名榮動搢紳澤流苗裔
豈可即安私室專飬沈痾不造王庭坐受圭組不獨
爲海内之所共責有司之所直繩天威違顔不出咫
尺隕越斃踣爲聖朝羞臣雖至愚粗知自愛何敢受
此自納於不測之誅伏望聖慈矝閔候臣所患稍痊
安日止依十四日十七日所降指揮減拜入謝及於
景霊宫福寧殿神御前恭謝庶差可自安其二十八
日指揮臣以死自守必不敢奉詔取進止
論西夏劄子
臣伏見神宗皇帝以夏國主趙秉常爲臣下所囚興
兵致討奮揚天威震蕩沙漠虜攜其種落竄伏河外
諸將收其邊地建米脂義合浮圖葭蘆吳堡安彊等
塞此蓋止以藉口用爲已功皆爲其身謀非爲國計
臣竊聞此數寨者皆孤僻單外難於應援田非肥良
不可以耕墾地非險要不足以守禦中國得之徒分
屯兵馬坐費芻粮有久戍遠輸之累無拓土闢境之
實此衆人所共知也王師旣收靈州不克狼狽而歸
卒疲食盡失亡頗多西人知中國兵力所至自此始
有輕慢之心是以明年邊臣築永樂城虜潜師掩襲
覆軍殺將塗炭一城久之又舉一國之衆攻圍蘭州
期於必取將士堅守僅而得全虜自是銳氣小挫不
敢輕犯邊矣臣聞此數寨之地中國得之雖無所利
虜中失之爲害頗多何則深入其境近其腹心常慮
中國一朝討襲無以支梧不敢安居是以必欲得之
不肯棄捨一年前虜嘗專遣使者詣闕深自辨訴請
臣服如故其志無它止爲欲求其舊境而巳朝廷旣
許其臣服虜來請舊境朝廷乃降指揮其前則云所
以興舉甲兵夲欲執取罪人救拔幽辱非有意侵取
疆埸土地而巳其後乃云止將巳得些少邊土聊示
削罰豈可更有陳乞還復之理此則朝旨首尾已自
相違又興師本爲振拔秉常拒命者國人之罪豈可
更削秉常之地於理差似未安王者以大信御四海
羌戎雖微恐未易以文辭欺也於是虜旣失望憤怒
怨懟移文保安軍辭理不遜云今來賀正旦人使難
議發遣自是正旦生辰乃至陛下継明皆不遣使入
賀其不臣大矣然而去歲四遣使者詣闕吊慰祭奠
告其母喪并進遺物禮雖不備稍示屈服臣竊料虜
意不出於三一者猶冀朝廷万一赦其罪戾返其侵
疆二者陽爲恭順使中國休息隂伺間隙入爲邊患
三者久自絶於上國其國中貧乏使者往來得賜賚
之物且因爲商販耳昔衞貳於晉晉取戚田及衞人
旣服郤缺曰日衞不睦故取其地今巳睦矣可以歸
之叛而不討何以示威服而不柔何以示懷非威非
懷何以示德遂歸戚田于衞今西人所爲如此朝廷
旣不能拒絶勿受其使又不能招納與之更始彼來
則迎送館榖以賓客待之不來則一無所問日復一
日將踰二年臣竊意朝廷謂西人勢巳衰弱心實内
附故來則不拒去則不追置之度外不以爲虞殊不
思去年前王師大舉深入將士所過烈於猛火割其
疆埸屢請而不還彼怨毒欲讎報之心窺窬欲乘釁
之意日夜不忘若渴者不忘飲盲者不忘視也譬如
有虎狼在屋側垂頭熟寢人豈可見其不動狎而侮
之循其頭躡其尾邪臣每思之終夕寒心以臣愚慮
於今爲之止有二策一者返其侵疆二者禁其私市
何謂返其侵疆凡天子即位天地一新滌瑕蕩穢小
大無遺昔趙佗自稱南越武帝倔強嶺南漢文帝即
位赦其大罪遣單使往諭之佗稽首請服累世爲臣
李継遷俶擾西陲十有餘年關中困弊真宗皇帝即
位赦其大罪割霊夏等數州除其子趙德明爲定難
軍節度使由是邊境安寧者四十年此乃前世及祖
宗之成法非無所依據也今秉常之罪不大於継遷
也米脂等寨不多於霊夏也陛下誠能於此踰年改
元之際特下詔書數其累年不來賀正旦生辰及登
寶位等不備之禮嘉其吊慰祭奠告國母喪進遺物
之勤曠然推恩盡赦前罪自今以後貢獻賜予悉如
舊規廢米脂義合浮圖葭蘆吳堡安彊等寨令延慶
二州悉加毀撤除省地外元係夏國舊日之境並以
還之其定西城蘭州議者或謂夲花麻所居趙元昊
以女妻之羈縻役属非其夲土欲且存留以爲後圖
猶似有名禦夷狄者不壹而足俟其再請或留或與
徐議其宜亦無所傷至於會州尚在化外而經略司
遽稱熙河蘭會虜常疑中國更有闢境之心不若改
爲熙河岷蘭經略司如此則西人忽被德音出於意
外雖禽獸木石亦將感動况其人類豈得不鼓舞抃
蹈世世臣服者乎議者或曰先帝興師動衆所費億
萬僅得數寨今復無故棄之此中國之恥也昔漢元
帝棄朱崖詔曰朕日夜惟思議者之言羞威不行則
欲誅之通於時變則憂萬民夫萬民之飢餓與遠蠻
之不討危孰大焉遂棄之此乃帝王之大度仁人之
用心如天地之覆燾父母之慈愛盛德之事何恥之
有國家方制萬里今此尋丈之地惜而不與萬一西
人積怨憤之氣逞凶悖之心悉舉犬羊之衆投間伺
隙長驅深入覆軍殺將兵連禍結如曏日繼遷元昊
之叛逆天下騷動當是之時雖有米脂等千寨能有
益乎不唯待其攻圍自取固可深恥借使虜有一言
不遜而還之傷威毀重固巳多矣故不若今日與之
之爲愈也此國家大事伏望陛下留神熟慮更與執
政詳議以聖意断而行之不可後時失此機會悔將
無及何謂禁其私市西夏所居氐羌舊壤所産者不
過羊馬氈毯其國中用之不盡其勢必推其餘與它
國貿易其三面皆戎狄鬻之不售惟中國者羊馬氊
毯之所輸而茶綵百貨之所自來也故其人如嬰兒
而中國乳哺之矣寶元慶曆之間元昊負恩僣亂屢
犯邊境大入則大利小入則小利中國未嘗蹈其境
破其軍禽其將屠其城有害於社稷也而首尾六年
元昊遣使因緣邊吏卑辭納𣢾頓顙稱臣雖其惡積
罪盈欲懷音革面原其私心亦未必不貪中國之財
思私市之利故也舊制官給客人公據方聽與西人
交易傳聞近歲法禁疎闊官吏弛慢邊民與西人交
易者日夕公行彼西人公則頻遣使者商販中國私
則邊鄙小民竊相交易雖不獲歲賜之物公私無乏
所以得偃蹇自肆數年之間似恭似慢示不汲汲於
事中國由資用饒足與事中國時無以異故也陛下
誠能却其使者責以累年正旦生辰及登寶位皆不
來賀何獨遣此使者拒而勿内明勑邊吏嚴禁私市
俟其年歲之間公私困弊使自謀而來禮必益恭辭
必益遜然後朝廷責而赦之許通私市待之如初然
邊民與西人交易爲日積久習玩爲常一旦禁之其
事甚難何則若以常法治之則有司泥文動循繩墨
追問證佐逮捕傳送之人停匿之家奏裁待報動涉
半年如此則徒使邊民麗刑者衆獄犴盈溢而私市
終不能禁也夫三尺之限空車不能登峭故也百仞
之山重載陟其上陵夷故也今必欲嚴禁邊民與西
人私市須權時别立重法犯者必死無赦夲地分吏
卒應巡邏者不覺透漏官員衝替兵士降配仍許人
告捉獲者賞錢若干當日内以官錢支給更不以犯
事人家財充如此則㳂邊六路各行得一兩人則庶
幾可以聳動人耳目令行禁止人不敢犯矣然人存
政舉此事全在邊帥得人昔龐籍爲河東經略使下
令禁邊民與西人私市有熟戶犯禁籍斬於犯處妻
孥皆送淮南編管一境凛然無敢犯者其後施昌言
爲環慶路經略使亦禁私市西人發兵壓境昌言遣
使問其所以來之故西人言無它事只爲交易不通
使者懼其兵威輒私許之法遂復壞若邊帥未能盡
得其人則此法恐未易可行不若前策道大體正萬
全無失也取進止
辭放正謝第四劄子
今月五日准尚書省劄子以臣前奏乞候所患稍痊
安日依正月十四日十七日所降指揮减拜入謝及
於景靈宫福寧殿神御前恭謝今月二日三省同奉
聖旨依正月二十八日指揮臣聞君待臣以惠臣奉
君以恭故能上下相親道用交泰陛下念臣衰老抱
疾筋力尫羸特損朝儀以從私便陛下之大惠也若
不知禮體有&KR0804;面目坐受優恩曾無辤避是君有惠
而臣不恭上行施而下無報臣雖頑昧心豈敢安伏
望聖慈如臣前奏依正月十四日十七日指揮庶使
微軀有地自處取進止
乞未禁私市先赦西人劄子
臣於今月三日上言以西人未服中國不得無憂而
備邊不敢少弛不自揆其狂妄獻二策上策欲因天
子継統曠然赦之歸其侵地與之更始下策欲嚴私
市俟其屈服然後赦之然禁私市甚難立法極嚴又
邊帥得人然後能行不若前策之道大體正萬全無
失也今竊聞執政用臣下策止令禁私市又立法不
嚴邊帥未盡得人若邊吏拘文獲一漏百私市滔滔
如故或此路禁絶而彼路放行如隄防一存一亡將
何所益如此適足以激怒西人使益發悖心安肯屈
服萬一微犯邊境或表牒中形不遜語至時朝廷轉
難處置悔之無及不若用臣上策早相彌縫縱未欲
還其侵地且下詔書責而赦之使彼此安心時難得
而易失不可忽也况本欲因天子継統蕩滌其罪今
日行之巳爲太晚若更遷延則赦之無名兹事繫國
安危若俟執政論議僉同恐失機會誤國大事伏望
聖意獨断行之勿復有疑天下幸甚若有執政立異
議乞令其人自立文字若依從其議它日因此致引
惹邊事當專執其咎取進止
又劄子
臣於今月十二日上言乞以天子継統曠然更始宜
下詔數西人之罪而赦之縱未還其侵地且此策行
以安邊境至今聞執政議尚未决臣之愚意以爲封
内未安未可圖外欲急行臣前策以羈縻西人且可
數年邊鄙無事朝廷得休息戍兵安飬百姓待國力
完備家給人足然後奮揚天威討貳柔服何所不可
若行臣前策可以萬全行臣後策有得有失豈可弃
上策而用下策捨萬全而就有失也太平興國中李
継遷反西陲不解甲者十餘年關中困竭寶元慶曆
之間趙元昊叛屢入爲寇覆軍殺將自是中國虚耗
不復冨實今國家理財未得其道民力困窮於下府
庫窘乏於上又新遭大喪山陵纔畢自去年十月初
以來不雨雪旱勢甚大若萬一激怒西人微出一不
遜語則并臣前策亦不可行矣今因天子即位未久
西人外迹未有不順故臣願朝廷旦夕汲汲行之機
會難得時不可失此臣所以惓惓進言不巳者也若
萬一激怒西人致生邊患兵連禍結士卒殄盡於鋒
鏑生民困竭於轉餉餓殍蔽地盗賊蜂起爲國家慮
豈不危哉而執政方以爲西人微弱不敢動數遣使
來誠心内附置之度外不以爲虞今復固執先禁私
市之議又立法不嚴邊帥不才者不先易去行之太
早不能中節一旦禍生所忽邊鄙震驚乃始歸罪戎
狄豈不害國事乎臣於今月三日上所言措置西邊
事雖畫二策固以還其侵地責而赦之爲上策嚴私
市待其數年貧困來服然後赦之爲下策所爲絶私
市非立法至嚴帥臣智勇此法恐未易可行不若前
策道大體正萬全無失非臣前後返覆静言庸違也
朝廷比來擢臣於冗散之中使預聞國論蓋亦誤謂
臣微有益於國家非徒采其虚名也臣不敢終辭亦
欲竭盡疲駑少酬大恩非苟貪於禄位也今盡忠謀
國而爲衆所挫臣尚留此有何所用此國大事伏望
陛下早審察二議從其長者若聖意以臣言爲然乞
御批依臣前策若降付三省樞密院執政仍有固守
已見爭之最力者乞如臣前奏令自入文字言先禁
私市保得它日必不致引惹邊事如其不然身執其
咎取進止
乞堅守罷役錢敕不改更劄子
臣近以抱病家居恐溘先朝露無以少報盛德是以
力疾貪陳所見竊以即日爲小民病者無若免役錢
欲乞悉行廢罷復祖宗差役舊法識慮愚短誠不意
朝廷盡從其說非陛下明断不能如是此乃天下之
幸非獨微臣之幸也然臣聞令出惟行弗惟返彼免
役錢雖於下戸困苦而上戶優便行之巳近二十年
人情習熟一旦變更不能不懷異同又復行差役之
初州縣不能不小有煩擾又提舉官專以多歛役錢
爲功惟恐役錢之罷若見朝廷於今日所下勑微有
變動必更相告曰朝廷之勑果尚未定宜且觀望必
競言役錢不可罷朝廷萬一聽之則良法復壞矣伏
望朝廷執之堅如金石雖有小小利害未俻俟諸路
轉運司奏到徐爲改更亦未爲晚當此之際則願朝
廷勿以人言輕壞利民良法取進止
温國文正公文集卷第五十
