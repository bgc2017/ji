温國文正公文集卷第五十八
書啓一
上許州吳給事書
荅胙城郭太丞書
與薛子立秀才書
上龐副樞論貝州事宜書
謝校勘啓
授校勘謝龐參政啓
謝檢討啓
上宋侍讀書
回狀元第二第三先軰啓
荅薜號州謝石硯屏書
荅謝公儀啓荅聞喜馬寺丞(中庸書)
與范景仁書與李子儀書
别劉孝叔雜端手啓(時謫知江州名述)
與范堯夫經略龍圖書(第二書)
上許州吳給事書
月日具官光謹再拜獻書某官執事光昔者未冠爲
書生從師友間得執事所對直言策及後策觀之喟
然嘆曰道之不明久矣蔽於古者迂大而不可從溺
於今者淺薄而不足用今執事論高而不悖於今議
實而不戾於古所譏切皆當世之病所區畫皆應事
之宜粲然虞夏商周之道可以覆手而取舉足而登
也非夫深明於道之夲其孰克以致此哉由是私自
誓曰異日儻得出入門下承事之間以受一言之教
使皦然睹道之正渙然識道之歸事君行己知所取
捨而無所疑則私願足矣及舉進士幸免黜去始敢
進謁朝之公卿大夫當是時蓄才德負名聲出入帝
廷榮耀輝赫照人者衆矣光皆未及往見首求執事
之門而叩之誠欲急於學術之明而成宿昔之志也
并褏其所爲文以爲始見之贄執事不責其僣而辱
賜之詩以振飾之且曰道爲根抵言爲華由來表裏
相經緯光由是益知君子務知大者遠者則光願受
學之志愈固而專矣不幸光獻文之明日西出之官
自是巳來非奔走吏道則在苫&KR1176;衰絰之中矣東西
南北﨑嶇壈坎過闕門上逆旅㸑未及燃巳復出外
矣是以役役十年而不得卒業也去年罷滑臺從事
至京師則執事旣爲天子輔弼臣矣光賤士也其敢
不自分限而屢以其不肖之跡汙辱門下之塵稱道
舊恩以求瞻望几杖哉必若是而爲天下之人謂之
不營禄位而爲道則難矣光是以屏身退處不敢屢
進以煩將命非爲輙自疎外誠懼不知者不能察其
區區而有塵累於至公也今聖主以許田股肱大郡
屈煩執事暫鎮治之光然後敢復叙昔日之知而求
畢其戇愚之志夫肝鬲之所崇聚而欲杼展於左右
者固不可立談而盡也是敢復繕綴近所爲文凡五
卷而薦之非敢以爲文也貴露下情而巳伏惟亮其
狂簡之誅而矝其自幼及長企仰之意副其所以來
求考正道義之誠則沒齒銜戴盛德永永爲執鞭秉
轡門下之士矣不宣光惶懼再拜
荅胙城郭太丞書
光頓首再拜竊以前世郡縣以来朝廷唯置太守都
尉令長自他掾屬皆官長所自辟除供趨走治文書
而已今幕府吏猶古之掾屬也職至輕位至微獨命
於朝廷差異耳執事以老成之德任百里之重官爲
三丞著籍於朝雖大君子卑遜不以自重然考之古
視之今其事任位序不輕章矣而歲時月朔必以賀
牘爲賜詞恭禮備若小邑長之事牧伯然此豈光之
所能堪哉是以日夜鞠躬重足継爲書啓布之左右
乞停此儀以安反側而執事好謙之志確然愈固雖
於盛德益有光美將使無似之軀於何自置殆非所
以相全愛之道也廼者韋城張祕丞亦然光具此意
因書請焉韋城悟其不可幸賜惠許獨執事未炤愚
𣢾祈請喋喋不垂允納每得一紙流汗霑足光聞君
子與人恭而有禮固不若此也今不敢避煩再薦言
庶幾高明垂意察古今之體酌重輕之宜凡此過禮
率從翦削時有惠訓手筆往来使得泰然自安無負
踧踖幸之大者不宣光頓首再拜
與薛子立秀才書
頓首前日承不賜棄外辱以所爲文示之使得竊觀
甫盡數篇不覺喟然置之而嘆噫士之讀書者豈專
爲禄利而巳哉求得位而行其道以利斯民也國家
所以求士者豈徒用印綬粟帛冨寵其人哉亦欲得
其道以利民也故上之所以求下下之所以求上皆
非顧其私主於民而巳矣近世爲士者頗謬於古往
往以讀書爲資身之貨耳彼又惡知所謂利民者邪
顧足下之文上以薦之於宰輔下以貽之令長求盗
之吏未嘗不以民爲先皆閭里素所疾苦而上不獲
知者深切著白使其人果舉而行之則足下雖未得
位而澤固施於民矣且夫身爲布衣巳能孳孳念民
若此况得位邪光竊有以知異日卓然爲名臣使所
至之方蒙被其福者非足下而誰此真古人之志也
朝廷得之亦異於&KR1524;刻經史潤飾文采以自售施之
於政而不逹者矣光是用矍然喜於今之世而復見
古之士且竦首傾耳以俟朝廷之得人而賀之也其
文編不敢久留謹奉而歸之晨起使者至門立欲返
報怱怱不宣光再拜
上龐副樞論貝州事宜書
云云孔子曰不在其位不謀其政國有大事廟堂之上
謀議素熟方略已定而復以疎賤之人狂愚之議奸
與其間罪之大者也然光聞之受恩而不知報者犬
彘也光雖不才獨忍爲犬彘之行忘盛德而無所裨
益哉是以夙夜思之苟有以報萬分者雖䧟入大辠
不敢愛也竊聞貝州軍士恩過而驕厭其久生辠求
速死雖狂戇妄爲埶無所至蚤晚之間終就屠滅若
兵久不決難久不解萬一城中之寇未即伏誅而它
變旁起不逞之人同惡相濟乘釁而動則爲朝廷之
憂方此始耳此不得不爲之過慮也雖國家恩德在
民淪於骨髓根深柢固萬無所慮然王者舉事固當
計萬全之埶然後行之者也不則狂賊自知辠惡無
狀降首亡繇獨守窮城埶不支久則擁其徒衆盗取
庫兵收載寳賄豨突而出建旗鳴鼔攻剽城邑以數
千之盗散之趙魏之郊東連青徐亦足以爲齊民之
患未可以旬月擒也以光之愚竊謂城中之衆未必
皆有怨叛之志其造計首惡者不過數人自餘皆迫
於兇威不得已而從之者也其望大軍之至赦令之
降若墜塗炭者之待救紡於樹者之求解也朝廷誠
以此時發近郡之兵塹環其郛勿攻勿戰使不得出
而巳又隂以重賞募人入城焚其積聚壞其所恃使
逃無所出守無所資然後命重臣素仁厚爲士卒所
信愛者奉明詔以臨之諭以脅從之人有能捕斬首
惡若唱先出降者待以不次之賞其始雖與謀而能
翻然悔過從善者亦除其辠待以不死或爲惡不變
敢拒官軍者戮及妻子無有所赦如是不過旬月逆
卒之首必函致於闕下矣此坐支解狂賊之術也往
年保州之役威罰實行今爲惡者必誑誘其徒曰汝
罪巳大出城必誅保州近事足以爲戒自非賞至厚
信至明則不足以破散其謀宜得先降者厚賞賜之
超資越序拜以官爵錦衣駿馬徇於城下使足歆慕
以焜燿其餘彼雖甚愚國家昭昭然設貴爵重賞於
前峻刑嚴誅於後示以大信皦如日月安有不動心
者哉書曰除惡務夲周頌曰鋪時繹思我徂維求定
明聖王之誅不在快意多殺要欲布陳條理期於安
而巳今誠貫其脅從之辜開以自新之塗縱未即日
殄滅使其内自相猜肘腋之變紛紛數起支節散落
腹心潰敗渠魁之首可指日而烹也然後分别白黑
表章善惡取倡爲亂者種族誅之餘皆勿問亦足以
立威而示懷矣討不失辠賞不失功士卒無傷甲兵
不頓財榖不費盗賊不滋竊以爲最策之得者也或
者必欲以兵力取之賊憑堅城執利兵據倉庫比其
授首則河朔之力固巳困矣况加以不虞之變哉夫
炎炎不絶熖熖柰何當事之微治之易耳時至不爲
禍如發機今狂賊日夜喣嫗其黨出庫物奪民財以
㗖之又恐喝以國家之威刑沮抑其嚮善之意不乘
其衆心危疑未定之際壞敗其謀巳而日寖久辠寖
深朝廷無寬貸之令凶黨有㵕毒之威朝薰暮蒸衆
志巳固然後圖則招之不來攻之不克用力百倍
而功不可必也故不愛官爵金帛之重賞以壞其黨
今其時也過是無益矣朝廷之議高深幽密今日處
置爲攻爲戰爲赦爲誅非艸茅之所能知也萬一議
者有欲用兵碎而不以計破者此乃愚誠區區願陳
所見者也詩云先民有言詢于芻蕘夫以周公之才
於天下事宜無所不知而日孜孜禮白屋之士求善
言詢政治者誠欲盡衆人之思慮執事爲天子腹心
之臣典樞機之任凡百籌畫得失之數必巳決於&KR0909;
中矣而某不識分限復妄有云者誠貪於報恩而忘
其愚僣之辠也伏計執事法周公之道亦不厭芻蕘
之言以博觀焉
謝校勘啓
蒙恩充前件職者伏以聖哲之道悉載於書書之散
訛道亦鬱滯是以國家開圖籍之府設校讎之官必
求秀偉絶特之人使之執事誠以道爲重也光天與
之分甚魯且愚徒以世家相承習尚儒素故自免去
襁褓初知語言父兄提擕授以經籍是以不執餘技
而逢衣自名曾未能遊聖人之藩籬嚌六藝之糟粕
遽用門蔭列於王官始舉鄕舉徑叨上第常竊自恨
道未至而受禄學未優而治民雖媮獲於一時終不
足爲成人也巳而天降之旤服衰五年指景數刻幾
無生望洎免喪爲吏從事藩方則牒訢文移所居委
塞是以舊學蓋廢翦爲荆榛私心悵然每用嘆邑不
自意得承乏東序息肩薄領乃始脩勵錢鎛誅治荒
穢庶幾克徇宿昔之志雖失之春芸猶得之秋獲足
爲愈焉敢謂朝之輔臣不察駑朽遽列其名薦之法
座上方倚信大臣議無不用遂發中詔引登書府使
之欵朱闕蹈𬗋臺倏去蓬蒿頡頏霄漢榮耀過分不
寒而栗夙夜循念罔知所來此蓋伏遇某官内竭忠
力以勤王家外隆寬𥙿以延士類各適其噐不遺衆
才顧眄所加人增大吕之重議論所與世劇衮章之
榮俾兹妄庸濫獲甄采敢不益自勤敕無違率履勉
服故業期於有成庶幾不辱寵靈無負知鑒過此以
往未知所裁
授校勘謝龐參政啓
蒙恩充前件職者伏以朋友道缺爲日久矣陵夷至
于近世益以衰薄甚者旦爲好言暮而反之况於存
沒之異貴賤之絶苟能言其姓名識其遊處斯可頌
矣矧又收撫其孤誘掖成就使之自卵而翼去幽而
光天下幾何人哉光質性愚陋動無可稱學古著文
皆不逮衆徒以先人疇昔嘗託僚寀獲友高明道同
志合出處如一分義之美近古所希光以童子獲執
几杖侍見於前執事撫髫誨道俾之就學以至冒竊
科級叨塵禄位始終之賜皆有自焉及夫上天降災
旤罰崇大屏伏田里號咷待盡執事賜書吊撫俾能
自存又譔著遺烈表之楸柏使其後祀焜燿無窮凡
兹大恩固已無量矣而又以光樸懦自守謂其寡過
每賜祓飾多踰其實光或聞之流汗被顙常懼不能
堪副以累知言曁衰麻外除復從吏役執事以文武
才實入贊樞極薦士之奏首列光名事雖報聞勤惻
愈甚間二歲進參大政則又復前奏出之扆前上方
推信大臣議無不用亟命近署試其所能藝術素疎
果暴嗤鄙方自踧踖以湏譴絀不意天恩曲成引内
祕府遽使頡頑禁闥依光紫霄校讎群書參奉遊豫
豈光空薄所能堪稱承命震駭征營失據靜自循度
罔知所來此非先人之餘休被及後昆執事之敦篤
不遺故舊糠粃小生何階自致銜恩念親涕泗横集
夫以執事之忠亮純明豈其私一不肖之人使汙衊
文館羞士大夫蓋將驅一世之人使媮者日敦薄者
日醇誠有以贊天子之大化非獨苟然而巳乃知大
君子之舉事用志遠矣光敢不夙夜刻勵寤寐訓辭
進益所長攻去所短苟使不忝前人之教訓羞知己
之偁論以負明詔之收擢而巳過此巳往不知所爲
謝檢討啓
蒙恩充前件職者仰戴寵靈俯循涯分任非才稱憂
與愧并竊以帝王垂憲於典墳文武布政於方冊參
天球赤刀之寳閟石室金匱之嚴豈繄記述之良抑
亦討論之美自微貫穿前載浹洽舊聞稽古侔倚相
之才叙事識子長之體則何以懋明得失考合異同
訪逸事於名山求緒言於故老使聖哲丕績弊天壤
而無窮俊乂隆名炳丹青而不朽原立官之甚重宜
擇士以恪居豈容冒塵坐致隳曠如光者行能𥚹淺
器質迂疎徒以儒術承家蚤用門資署吏甫任典謁
巳辱聞詩愚者常專雖慕攻堅之業勤而無獲正如
毁瓦之爲猥玷士科始陪賓幕&KR0238;雕之道未信尹何
之傷實多旋屬家艱零丁苫&KR1176;比還官次汨沒道塗
辭鋒頓而不修學殖落而亡幾分從塵役絶覬榮階
俄承乏於瞽宗遂參華於天禄慶霄清晏蓬渚䆳嚴
縑素牣盈率多未見英豪坌集叨與並遊顧鎻陋之
無庸每怔忪而自失所虞揚汰敢冀甄收何期佑弼
之司誤辱褒稱之奏俾登史觀贊治信書緝記言記
動之殊辨所見所聞之實詳明其故紬繹厭文竊惟
累洽之辰方咏衆賢之冨弗圖嘉命遽及窳才靖究
所來孰云無自此蓋伏遇某官獎延後進汲引下僚
采其毫髮之長振以齒牙之論使不售之馬立享千
金之酬無用之材或充萬乘之噐敢不劬勞從事恪
慎處躬冀少荅於生成庶無慙於知遇過此以往未
知所裁
上宋侍讀書
昔燕王有馬干里而天下無敢獻馬於燕者爲其皆
不能及廏中之良也趙王有璧徑尺而天下無敢賈
玉於趙者謂其皆不能及櫝中之美也彼以物求售
者誠然以道求售者則異矣請以周公言之夫周公
之德美才智天下固無庶幾望其藩籬者然周公沐
則捉髮飱則吐哺汲汲焉走迎天下之士惟恐一人
伏於蓬萊之下者是以鍾石筦絃之音歌舞其德于
今未衰曏者儻以己之才德求諸佗人則外踰四海
舟車所極終無一人可收采者又安有曄曄光美施
於千載邪降及後世賢公卿大夫未有不祖述此道
而能具美者也伏惟執事體純明以立質積學問以
廣德自結聖主優游禁闥四表仰聲而響集群士希
光而景附眄睞所被温於春陽咳唾所沾重於珪璧
誠薦紳之表的後進之衡鑑也光才朽行僻學疎丈
陋群居士林無與比數而不自屏絀妄以其技進於
左右是猶獻馬於燕賈玉於趙也執事儻以二國之
意遇之則光宜驅呵擯逐不得少留於門下矣以周
公之道接之則光必得從七十子之後而俟見焉竊
以古者見於公卿大夫必有贄今其禮亡久矣士非
文無用爲贄者是敢不自隱其嗤鄙雜錄舊所爲文
凡五卷執之立於屏外以待進退之命焉
回狀元第二第三先軰啓
伏蒙某官不以光之愚庸散賤親枉車騎辱臨其門
前之以啓以將盛意恐悚愧懅於兹未息竊以取士
之詳進賢之速視古以來宜無若今者今天下之士
舉於其州用不能退者十常七八然後升之禮部禮
部又如之然後升之天子之庭天子臨軒親覆之又
有退者然後解其布衣而禄之如此可不謂之取士
之詳歟然其以魁傑秀異在殊級者其視朝廷美官
若寓物禇中不十年畢取之大抵皆至公卿如此可
不謂之進賢之速歟取如是詳而能獨爲群士之先
則其才可知巳進如是速而能不自隆貴以禮於愚
庸散賤之人則其德可知巳才與德二者議士之所
先也而皆有以過絶於人光是用不敢私賀於左右
而賀於朝廷賀於衆庶知其將得賢公卿而有所瞻
頼也
荅薛號州謝石硯屏書
光再拜啓積日前令嗣先輩訪逮出手筆并石月屏
爲貺捧玩不勝愧喜比来數於都下朋從處見此屏
觀其天質圓瑩非刻非繪如秋高氣清迥然在望信
乎天地之異氣山澤之殊寳也素心悅之無從可得
豈以一旦不煩懇請坐致握中性夲疎野雅叶所欲
雖受文錦十純白壁百雙在光之愚未爲重賜謹當
縢閟箱笈不忘惠好耳氣序癉暑信後伏想休勝俗
故怱怱久不遑修謝尤增悚懼先軰注官甚便想加
慰喜未期接侍倍希珍厚不宣光再拜上啓
荅謝公儀啓
光之得游於書府也爲日寡竊嘗側聞先逹長者之
言曰昔之初有職業於兹者不以位之崇卑名之顯
晦皆摯啓以造於僚友之門誾誾焉與見於公卿貴
人之禮均若是者非佗盖以凡居此官夲以禮義相
先非以名位相高也兹道之替久矣光不及見焉常
拊髀私嘆自恨生之後而進之晚不得目前人盛事
又傷身之賤而名之晦不能率先士夫以振起之也
不意今者某官以英偉之才負天下燁燁之望始以
鴻漸之翼翔集兹地獨能力探故實勤而行之雖光
之愚陋輕微不足齒於僚列者皆親枉車騎懷啓䄂
謁臨其蓬蓽一無所遺光始愧中疑终而釋然知兹
禮之來非光之爲而爲臺閣之美不可使遂委草莽
而沉絶不継也伏以某官始者遊太學則冠諸生登
王庭則先俊選貴名之白若列宿之羅清旻疾風之
走四海凡一事一爲皆天下之所仰而趨慕而歸者
也若使出於媮則後來之士無自入於敦出於敦則
後來之士無自入於媮况始仕於朝天下方拭目而
觀之清耳而聽之乃獨不出於媮而出於敦是則及
物之利繇此其始矣光是以爲天下士大夫賀而不
敢以見禮私自榮也
荅聞喜馬寺丞(中庸)書
月日光頓首再拜明府寺丞閤下光頃日雖得邂逅
奉望顔色然殊未暇陪從容杼悃𣢾也今者猥蒙記
存遠賜之書仍以新與邑中賢士大夫治孔子祠命
爲之記何采聽之過而責望之重也且愧且恐若無
所容光資性頑蔽辭藝鄙薄平居爲朝夕近用之文
猶多乖僻取人嗤傲况於語先聖之道載賢令之功
鐫之金石傳之將來是猶執尫人而負之以千鈞之
重雖欲自託於顯茂之業而貪不朽之榮獨不輕先
聖而累明府羞邑中之賢士大夫乎此誠非光之所
敢任也伏惟寬明當賜開察改求酣鬯於道而冨有
於文者使爲之則宜與大名昭昭千古不窮矣若光
類者正可相與誦咏而巳不宣司馬光頓首再拜
與范景仁書
月日司馬光謹再拜獻書景仁足下詩云先民有言
詢于芻蕘言人君不以鄙賤廢善言也又云心乎愛
矣遐不謂矣言人臣不以疎遠忘忠愛也又云彼姝
者子何以予之言賢者在位下樂告以善道也又云
何以恤我我其收之言賢者得忠信之言無不受也
光實何人明主以爲臣景仁以爲友明主方側身求
諫而景仁以言事爲官光又可以嘿而已乎光聞古
者士傳言諫蓋以士賤不能自通於君故因資卿大
夫以傳之光曏者不知其賤且愚輒以宗廟社稷深
遠之計冒聞朝廷誠知位卑而言高智小而謀大觸罪
皆死然死者人之所必不免也若忠於國家而死死之
榮也是以剖肝瀝膽手書緘封而進之庶幾得逹法
㘴之前明主或加聽采自以聖意建萬世不拔之基
則光退就鼎鑊如蒙黼黻此光之夲心也無何自夏
及秋囊書三上皆杳然若投沙礫於滄海之中莫有
知其所之者夫以即日明主求諫之切詔書爛然頒
於天下而光所言又非鎻鎻不急之務若幸而得閞
聖聽則光所言是邪當采而行之非邪當明治其罪
豈有直加棄置曾不誰何此必所言涉千里之遠歴
九閽之深或棄或遺而不得上通也古之人有奏䟽
而焚藁者蓋爲言巳施行不可掠君之美以爲己功
也若奏而不通又自焚其藁則与不言何異哉光是
用中夜起坐涕泣霑衿竊惟當今朝廷諫爭之臣忠
於國家敢言大事而又周旋日久知光素心者惟景
仁而巳某之言不因景仁以自通尚誰望哉且景仁
爲天子耳目之臣得光之言傳於明主天下固莫得
而窺也光是敢輒取所上奏藁獻於左右伏冀景仁察
其所陳果能中於義理合於當今之務則願因進見
之際爲明主開陳兹事之大所當汲汲留意不當因
循簡忽以忘祖宗光美之業及乞取光所上三奏略
賜省覧知其可取可捨可矜可罪裁定其一而明賜
之無使孤遠之臣徒懷憤嘿嘿而無所告語也昔樊
噲諫漢高祖留止奉宫奉春君請徙都長安始皆未
聽得留侯言即日從之蓋人主素所信重入其言易
故也今其官於千里之外爲邊州下吏景仁朝夕出
入紫闥登降丹陛天下之責治亂安危者不在於光
皆在景仁光雖言之終不能有益於國家止於是而
巳矣若夫懇惻復熟以感寤明主成聖世無疆之休
則在景仁留意而巳如是實天下之幸非獨光之幸
也不宣光惶恐再拜
與季子儀書
光再拜昨日值客至不克盡談宿夕思之終未能逹
子儀高遠之慮故輙復布其愚悃以聞左右未審果
肯省眎否凡足下今所欲爲義邪利邪將不勝其忿
苟爲詆訐以快志邪此三者皆未見其可也足下雖
自信其心不爲利動然天下之人烏可戸暁萬一被
涉此謗於何湔洗是棄千金之璧而得腐鼠也雖一
日十官豈足羡哉光辱與足下遊最久竊觀士大夫
間才行具美如足下者能有幾人所以孳孳深更重
惜不欲使有毫末之議加於全德事苟上聞不可復
掩朋友雖欲從而辭之亦無及巳足下何不試察光
心所以區區不避譴怒竭忠相告者亦何所利哉正
爲賢者惜舉措而巳
别劉孝叔雜端手啓
光再拜前日暫得詣别悵戀何可勝言比宿起居何
如舟艦具未解維果在何時恭惟道勝名立餘無可
貴外物土芥固不足以滑和唯冀親近藥物益自愛
重區區所禱不宣光再拜
與范堯夫經略龍圖書
光啓昨在洛中及至京師兩於河中遞次得所賜書
值光治裝赴陳州又得旨詣闕尋又忝左省之命怱
怱事多久不修報明恕必察其非疎懈也曏承就移
慶帥旣踐世官復修舊治計堯夫必樂然就職然士
論所鬱鬱者猶多也光今日忝竊皆由堯夫素加誨
誘重以推挽其感戢固不在言今歲大暑異常邊地
必稍愈觸熱飲冷更祈節慎不宣光再拜
第二書
光愚拙有素見事常若不敏不擇人而盡言此才性
之蔽光所自知也加之閑居十五年夲欲更求一任
散官守候七十即如禮致事久絶榮進之心分當委
順田里凡朝廷之事未嘗挂慮况數年以來昏忘特
甚誠不意一旦冒居此地蒙人主知待之厚特異於
常義難力辭黽勉就職故事多所遺忘新法固皆面
牆朝中士大夫百人中所識不過三四如一黃葉在
烈風中幾何其不危墜也又爲世俗妄被以虚名不
知其中實無所有上下責望不輕如何應副得及荷
堯夫知待固非一日望深賜教督以所不及聞其短
拙隨時示諭勿復形迹此獨敢望於堯夫不敢望於
它人者也光再拜
温國文正公文集卷第五十八
