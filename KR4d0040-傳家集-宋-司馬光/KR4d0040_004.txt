温國文正公文集卷第四
古詩
和勝之雪霽借馬入局偶書
齊山詩呈王學士(晳字散之)
吹簫
和始平公見寄八韻
又和并寄楊樂道十二韻
朝雞贈樂道
謝始平公以近詩一卷賜示
早春戲作詩呈景仁
進詩表
瞻彼南山詩
夏夜
和景仁西圻野老詩
種竹
介甫作巫山高命光屬和勉率成篇眞不知
量
昔子嘗宰韋城今重過之二十五年矣慨然
有懷
秋懷呈景仁
又和秋懷
贈道士陳景元酒
景仁召飲東園呈彦升次道君錫才元子容
花庵詩寄邵堯夫(時在西京留臺𪠘舍東新開小園無亭榭乃治木插)
(竹多種酴醿寳相及牽牛扁豆諸蔓延之物使蒙羃其上如棟宇之狀以爲遊涉休)
(息之所名曰花庵)
康定中余過洛橋南得詩兩句於今三十二
年矣再過其處足成一章
寳鑑貽開叔
謝王道濟惠古詩古石器
夀安雜詩十首
噴玉泉
神林谷(二首)
遊神林谷寄邵堯夫
靈山寺流泉
且遊
永濟渡
靈山寺
藏珠石(疊石溪東山下有墜石銜圓徑二尺餘其崖上脫處猶存)
君貺垂示嵩山祈雪詩十章合爲一篇以酬之
酬仲庶終南山詩
酬永樂劉祕校(庚)四洞詩
枤栢寄傅欽之
獨樂園七題
讀書堂
釣魚庵
采藥圃
見山臺
弄水軒
種竹齋
澆花亭
和勝之雪霽借馬入局偶書
勝之家本公侯貴弱冠英才已驚世雒陽多士誰敢
倫千古比肩唯賈誼昔遭絳灌深切齒奔走十年爲
下吏近方抆拭出泥塗稍學和光匿鋒銳會計之官
豈足爲黽勉簿書聊自庇王城九衢臘月尾風雪數
朝窮恣睢櫪間款段疲且病借馬扵人亦披曳揚鞭
掣轡趨省廷刺蹙不前泥沒鼻慨然遂有勞者歌滿
紙雄文欻軒輕人生榮遇有早晚視此錙銖勿關意
况君卓犖高出群異日青雲終自致鮮車大盖擁驊
騮莫忘今朝乘小駟
齊山詩呈王學士(晢字微之)
江上有奇山群峯矗如翦昔聞齊刺史置酒升絶巘
其人有惠政嘉名自兹遠君来踵其迹詞牒日清蕳
驪駒時入谷勝地窮搜選問俗復懷人非徒事遊衍
吹簫
古人吹簫者以和虞韶聲後世不復貴給喪仍賣餳
和始平公見寄八韻
嚮来從後車雍容鎮藩垣政成簿書簡終日侍清樽
今兹俻言職不得登朱門違離詎幾時風色變寒温
忽聆吉甫什穆如承話言安得六翮生随意遠飛翻
垂耳倦新羈蹀足思華軒諒無伯樂顧疲勞安敢論
又和并寄楊樂道十二韻
聖主樂忠諫曲從如轉圜玉色粹陽春至仁生自然
所慙群臣愚無以稱䦕延賤生何為者側足青規前
頑石不可鍊安能補高天狂蕳昧大體所依官長賢
有如驂之靷左右随周旋庶幾助山甫衮職無尤愆
緬思老成人阻親函丈筵豈不寸心勞動為纏徽牽
何當執夀巵跪起得差肩相顧藐無期瞻望徒悁悁
朝雞贈王樂道
小雞距短雙翅垂廣場勇鬪無所施清暁長鳴獨先
衆朝者恃此能知時星河滿天月光白東望扶桑悄
無色一聲高舉耳目醒四遠群隂俱辟易陋巷人疎
烟火稀永夜沈沈鍾鼓微聞之徐起就盥櫛顛倒不
復憂裳衣君家迥居北城曲阿閣嶕嶢日鳴玉蕭蕭
風雨得司晨不使無功啄君粟
謝始平公以近詩一卷賜示
皇家駿命承蒼穹烝民之傑生維嵩聖賢會合若符
契坐致四海登熙隆三階清平九鼎重指麾拱揖安
華戎人情誰不樂將相往往皓首忘疲癃北平飲乳
尚懷印千秋乘車猶入宫唯公致政年甫至耳目眀
利志氣充幡然脫去萬鍾禄羽儀高遠如翔鴻靈臺
不復絓塵務至德恬淡含黃中英華純粹積不發事
業轉為文字工大篇短韻間金石遠追吉甫流清風
刻雕衆物非用意默與元化參神功應劉鮑謝事奇
巧細瑣豈足誇才雄祼圭夷玉清廟器肯與環玦爭
玲瓏絳悵生徒東閤客微官拘縶如樊籠言詩何敢
望商賜幸得誦詠祛童蒙昏花病目不自惜服膺盥
手書一通千金之産不可易子孫寳蓄傳無窮
早春戲作呈范景仁
閏餘春意早卉木先有思嚶嚶群鳥翔東西各求類
伊予忝諫垣動息抱憂悸衮職曠不補言責眞可畏
况禁過從陋巷若囚繫茅茨庇風雨偏隘無餘地
時於壞垣隙歴歴生新薺君侯乃比鄰跬步難自致
常思去歲初西軒習歌吹座客皆故人歡笑無拘忌
平生不喜酒是日成爛醉豈言長揖歸良會難再值
東風忽復来時華一何駛叢竹固無恙夭桃作花未
朝廷正清明詎肯容竊位何當遂廢放歡飲還自恣
進詩表
臣光言臣聞天尊地卑道之常也而乾下坤上謂之
泰豈非陽不下隂則無以行其施君不交臣則無以
得其心是以詩人歌頌其君之德多稱飲食飫燕之
豐鐘鼔筦磬之樂車服旌旂之盛幣帛錫予之多蓋
以君臣兄弟朋友之際舍此無以相交也雖然人君
不以誠心加之則此四者雖美無益也故鹿鳴曰我
有旨酒以燕樂嘉賓之心彤弓曰我有嘉賓中心貺
之此言君臣之恩不由外来也中謝伏見體天法道
欽文聦武聖神孝德皇帝陛下以十二月二十三日
二十七日再幸天章閣悉召宰輔侍從之臣偏觀瑞
物及先帝御書御集又幸寳文閣親為飛白書并御
墨紙筆以賜群臣又賦詩命群臣屬和又幸群玉殿
置酒作樂比暮而罷其酒醪殽蔌羅花金噐多出禁
中於二十七日仍面喻群臣以前日之燕辦扵造次
未盡朕心故欲重與卿等為樂今天下方無事毋惜
盡醉以稱朕意是日凡爲燕之具又加厚扵前其所
以勞徕存撫羣臣莫非出扵陛下之志者是以羣臣
膏沐寵光被服德音薰蒸條鬯浹扵肌膚淪扵骨髓
固不待飲食而先醉飽矣退而詠歌聖德流布四方
聞者無不咨嗟歎息以為陛下之扵羣臣可為無負
而羣臣實負陛下多矣苟有可以死扵其軄補益萬
分莫敢愛也(中謝)竊以群臣前後受陛下爵位廩禄
饗燕賜予固巳多矣未有如今日之歡欣感激深厚
切至上下如一者其故何哉此非外物豐衍所能致
也正由陛下加之誠心而巳矣陛下方將推廣此心
以被天下至於朝廷之政進賢退不肖賞善罰惡無
不盡誠以求之臣見四海之内如殿堂之上無不沈
酣於茂恩饜飫扵盛德矣不勝鼔舞抃蹈之至謹成
瞻彼南山詩七章隨表上進文采鄙野不自揣度羞
汚盛時伏惟陛下察其狂簡而裁其罪罰焉
瞻彼南山詩
瞻彼南山有梌有堂維葉牂牂君子之燕籩豆洋洋
鼎爼將將百羞阜昌上下樂康邦家之光君子萬年
撫有四荒受禄無疆瞻彼南山有椐有栩維葉湑湑
君子之燕清酒有藇壷樽有楚酌言賜之命之釂之
上下以序君子萬年永綏兆民受天之祜瞻彼南山
有𣏌有樅維葉逢逢君子之燕管絲&KR1523;&KR1523;奏鼔&KR2280;&KR2280;
自堂徂庭上下肅雍靡有不恭君子萬年令德高明
高明有融赫赫明明天命有嚴命我祖考九土是監
倭馯之東蠻蜑之南享獻有時靡敢不詹閟兹餘文
複閣巖巖萬世是承四方是瞻帝曰卿士左右之臣
四方無虞矜爾之勤式觀且遊從予一人于壼于閎
于堂于陳金石之符翰墨之珍匪予汝夸祖考之勲
多士庶尹羣公百辟拜手稽首答揚休德旣醉旣飽
(御名)思爾職罔顧爾私㒺愛爾力惇忠祇敕永奉丕則
立民之極載祀千億
夏夜
溽暑鬱不開矗矗雲萬疊長風卷地來涷雨不濡葉
雖無潤物功凉冷得所愜須臾號怒息清月照璧頰
小冠簪短髮衣裾輕獵獵欹傾依曲几暫爾蘇疲&KR1170;
坐久不思眠草間微露浥
和范景仁西圻野老
西郊廣路浮壤黃上天雨泣寒雲蒼鸞旗門戟紛晻
靄扈從威神歸帝鄕田家老父眉睫白杖藜匍匐泣
露旁且云生逢至仁主蠲租罷役歲為常𧖟收百箔
桑蔽野麻麥極望無邊疆去年翠華出賽雨錦繡綿
絡墟里光拜迎六馬負縑帛孫扶嫗接歸揚揚自分
謳歌畢餘景一朝縞素安可防哀聲澒洞徹四極草
木慘淡顔色傷螻蟻衰齡不足贖淚如飛雪空霑裳
河縈洛貫嵩峯足泉底寰瀛日月長羡門已閉屬車
返軛上空瞻金鳳凰
種竹
種竹南牆隂竹生皆北嚮苟非陽在北竹性安可強
乃知就陽意草木皆有情園葵最柔弱獨取傾心名
介甫作巫山高命光屬和勉率成篇眞不知量
巫山高巫山之高高不極寒江西来曳練長群峰森
羅十二戟清狖悲號裂翠崖老蛟怒闘摧丹壁輕生
重利三巴客一葉直衝高浪白船頭吟嘯坐自如仰
視長天不盈尺叢祠象設儼山椒巫祝紛紛非一朝
云是高唐神女之所處至今暮雨常蕭蕭我聞神理
眀且直興亡唯觀惡與德安肯来從楚國君憑依夢
寐爲淫昏襄王之心自荒惑引領日望陽臺雲獨不
思懷王西行不復返甲光照地屯秦軍蠺食黔中下
荆門陵園宗廟皆焼焚社稷飄零不復存嗟嗟若敖
蚡冒將篳路藍縷皆辛勤
昔予嘗權宰韋城今重過之二十五年矣
慨然有懷
二十五年南北走遺&KR0738;寂然民記否昔日嬰兒今壮
夫昔日壯夫今老叟
秋懷呈景仁
草木正蕃廡孰知天地秋况兹宿雨餘景氣益和柔
消搖愧簪紱夢想懷林丘兹志久木果素髮今巳稠
仰視白日光浩蕩浮雲流安得黃鵠羽陵風千里遊
又和秋懷
疇昔共登仕爾来三十秋常晞絲繩直竊耻鴟夷柔
蹄涔學鉅海螘垤依崇丘行之不自疑親寡憎怨稠
於今不亟去淪胥恐同流努力買良田遠追沮溺遊
贈道士陳景元酒
籬根委餘菊階角擁殘葉清言久不悒何以慰疲&KR1170;
朋樽涵太和高興雅所愜誰云居室遠風味自可接
景仁召飲東園呈彦升次道君錫才元子
容
去冬辱嘉招寒風方贔屭今秋侍高宴晴日正澄麗
雖無花蘤繁且有丘樊思雖無山泉樂暫違塵土氣
僕休散城邑馬縦脫羈轡讙呼笑言適散誕冠帶棄
殊勝禁掖嚴進止有常地
花菴詩寄邵尭夫(時在西亰留臺廨舍東新開小園無高榭乃治)
(木插竹多種酴醿寳相及牽牛扁豆諸蔓延之物使蒙羃其上如棟宇之狀以爲遊)
(涉休所名曰花菴)
洛陽四時常有花雨晴顔色秋更好誰能相與共此
樂坐對年華不知老
自然天物勝人爲萬葉無風綠四垂猶恨簮紳未離
俗荷衣蕙帶始相宜
康定中予過洛橋南得詩两句於今三十
二年矣再過其處作成一章
銅駝陌上桃花紅洛陽無處無春風重来羞見水中
影鬢毛蕭颯如秋蓬
寳鑑貽開叔
流塵集寳鑑塵昏鑑不昏纖泥落清水泥渾非水渾
人能辨二物相與自忘言二物不能辨悠悠何足論
無爲捨其内逐和取煩冤
謝王道濟惠古詩古石噐
緱氏古城裏好道王道濟作詩有古風讀書知古意
朝来遣㒒夫遺我古石噐結從天地初生自一拳際
工倕創規摹般輸施剞劂㵸茗北窗下坐有羲皇思
嗟予性迂鄙齟齬居今世忝官汚臺省曾無益時智
退蔵又濡滯尚不離朝市闕地避煩暑頗與營窟類
(新搆西齋中鑿地為室謂之凉洞)誠非古人比拜賜得無媿
壽安雜詩十首
噴玉泉
蒼崖雙起秋雲齊亂峯迸出如攅犀石棱澁不容馬
蹄下馬步入荆榛谿瀑泉沃雪拖白霓落潭横引成
清溪老木長藤咫尺迷興闌欲出忘東西
神林谷(二首)
石下泉聲蔓草深石上露濃蒼蘚徧山禽驚起飛且
鳴葉墜空林人不見
雞幘竒峯雲外橫青壁千尋不可上却羡樵兒輕險
峡腰䋲操斧長来往
遊神林谷寄邵尭夫
山人有山未嘗遊俗客遠来仍久留白雲滿眼望不
見可惜宜陽一片秋
靈山寺流泉
去寺猶一里隔林聞水聲安知客乘興山下遠相迎
且遊
遊人戀山水日晏澹忘歸但愛雲烟好那知㒒馬飢
永濟渡
洛水寒可&KR0881;長汀柳飛葉節物先無期自與幽懷愜
清波見白鷗靜林聞啄木泉細入平沙雲閑出幽谷
靈山寺
神林興盡謀早歸草間露裛行徑微怱思靈山去不
遠馬首欲東還向西垂鞭縦轡尋山足洛水逶迤過
數曲漸聞林下飛泉鳴未到已覺神骨清入門拂去
衣上土先愛娑羅隂滿庭庭下雙渠走清澈羅縠成
紋日光徹寒聲淅&KR0377;入肝髄亂影彯蕭動毛髮寺憎
引我觀泉源堂東周迴百步寬碧頗梨色湛無底想
像必有虬龍蟠泉南高山名鳳翅宛轉抱泉張遠勢
岸旁脩竹踰萬竿颯颯長含風雨氣寺門下望情豁
然桑柘紛披滿一川嵩高女几列左右王屋大行来
掌前昔爲孔氏懸泉莊巖洞猶存荆棘荒到今其下
多怪石蹲豹攫争軒昂嗟予歸来苦不早汩沒朝
市行欲老捫蘿躡屣須數遊筋力支離難自保
蔵珠石(疊石溪東山下有墜石銜丸往二尺餘其崖上脫處猶存)
水齧東山根土色渥如丹危峯忽摧脫半崖銜石丸
隂陽昔融結神化不可原初疑偓佺養靈藥魑魅觸
之無故落又疑蛟龍伏巨卵雷電擊之從此斷或者
女媧補天餘却下青冥遺耳珠不然盤古戲爲樂聊
取天弧彈朱雀物理萬状終難知巧心推求徒自疲
不如引客坐石上好竒且醉手中巵
獨樂園七題
讀書堂
吾&KR0738;董仲舒窮經守幽獨所居雖有園三年不遊目
邪說遠去耳聖言飽充腹發策登漢庭百家始消伏
釣魚庵
吾愛嚴子陵羊裘釣石瀨萬乘雖故人訪求失所在
三旌豈易貴不足易其介奈何夸毗子斗禄窮百態
采藥圃
吾愛韓伯休采藥賣都市有心安可欺所以價不二
如何彼女子已復知姓字驚起入窮山深畏名爲累
見山臺
吾愛陶淵眀拂衣遂長往手辭梁主命犧牛憚金鞅
愛君心豈忘居山神可飬輕舉向千齡高風猶尚想
弄水軒
吾愛杜牧之氣調本高逸結亭侵水際揮弄消永日
洗硯可抄詩泛觴宜促膝莫取濯冠纓紅塵汙清質
種竹齋
吾愛王子猷借宅亦種竹一日不可無蕭洒常在目
雪霜徒自白柯葉不改綠殊勝石季倫珊瑚滿金谷
澆花亭
吾愛白樂天退身家履道釀酒酒初熟澆花花正好
作詩邀賓朋欄邊長醉倒至今傳畫圖風流稱九老
温國文正公文集卷第四
