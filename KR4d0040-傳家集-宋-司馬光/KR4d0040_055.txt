温國文正公文集卷第五十五
章奏四十(謚議附)
論監司守資格任舉主劄子
舉孫凖自劾第二劄子
辭明堂宿衛劄子
辭提舉修實錄劄子
乞合兩省爲一劄子
乞令六曹長官專逹劄子
乞令三省諸司無條方用例白劄子
乞令監司州縣各舉按所部官吏白劄子
乞不帖例貸配劄子
再申明役法
李文恭謚議
錢宣靖謚議
趙僖質公謚議
侍衛親軍副都指揮使威塞軍節度使贈太
尉馮守信謚議
論監司守資格任舉主劄子
臣竊見御史韓川上言諸路監司不當拘限資格專
任舉主當令宰相自加選擇竊緣常調之人不可不
爲之立資格以抑躁進塞倖門若果有賢材朝廷自
當不次遷擢豈拘此制凡年高資深之人雖未必盡
賢然累任親民歴事頗多知在下艱難比於元不親
民便任監司者必小勝矣朝廷執政止八九人若非
交舊無以知其行能不惟涉徇私之嫌兼所取至狹
豈足以盡天下之賢才若采訪聲譽則愛憎毀譽情
僞萬端與其聽遊談之言曷若使之結罪保舉故臣
奏設十科以舉士其中一科公正聦明可備監司誠
知請屬挾私所不能無但有不如所舉者其舉主嚴
加譴責無所寬宥則今後自然慎擇不敢妄舉矣至
如楚潜等雖無聲名安知其無實用俟其到官無狀
廢職并舉主坐之亦未爲晚取進止
舉孫凖自劾第二劄子
臣先舉孫凖行義無假堪充館閣之選如後不如所
舉甘當同罪近聞凖與妻家爭訟罰銅六斤臣奏乞
連坐責降㐲蒙聖慈批還云孫凖爲家私小事罰銅
安有連罪伏緣臣舉狀稱凖行義無缺今凖閨門不
睦妻妾交爭是行義有缺於臣爲貢舉非其人臣不敢
逃刑况臣近奏設十科或有不如所舉其舉主從貢
舉非其人律科罪雖見爲執政朝廷所不可輟者亦
湏降官示罰臣備位宰相身自立法首先犯之此而
不行何以齊衆乞如臣所奏從貢舉非其人律施行
所貴率厲群臣審慎所舉取進止
辭明堂宿衞劄子
臣先奉聖旨將來明堂特與免侍祠攝事導駕及稱
賀陪位肆赦立班止令宿衞在人臣恩禮優厚無以
復加捐生隕命不足酬報然臣日近患左足掌底腫
痛全然履地不得跬步不能行未知痊愈之期所有
將來明堂宿衛亦恐祗赴不得伏望聖慈特賜矜免
乞恩不巳慚懼無地取進止
辭提舉修實錄劄子
臣先奉勑提舉修神宗皇帝實錄臣自受命以來以
衰羸多病罕曾得到局供職日近又患左足腫痛不
能履地日甚一日未有痊愈之期所有修神宗皇帝
實錄伏乞别賜差官提舉取進止
乞合兩省爲一劄子
臣等聞三王不相襲禮五帝不相㳂樂况國家設官
分職張立治具上下相維修飭明備何所愧於漢唐
何必事事循其陳迹而失當今之宜也謹按西漢以
丞相揔百官而九卿分治天下之事光武中興身親
庶務事歸臺閣尚書始重而西漢公卿稍巳失職矣
及魏佐漢初建魏國置祕書令典尚書奏事文帝受
禪改祕書爲中書有令有監而亦不廢尚書然中書
親近而尚書疎外矣東晉以後天子以侍中常在左
右多與之議政事不專任中書於是又有門下而中
書權始分矣降及南北朝大抵皆循此制唐初始合
中書門下之職故有同中書門下三品同中書門下
平章事其後又置政事堂蓋以中書出詔令門下掌
封駮日有爭論紛紜不決故使兩省先於政事堂議
定然後奏聞開元中張說奏改政事堂爲中書門下
自是相承至于國朝莫之能改非不欲分也理勢不
可復分也故曏日所謂中書者乃中書門下政事堂
也唐末諸司使皆内臣領之樞密使參預朝政始與
宰相分權矣降及五代改用士人樞密使皆天子腹
心之臣日與議軍國大事其權重於宰相太祖受命
以宰相專文事參知政事佐之樞密使專掌武事副
使佐之自是以來百有餘年官師相承中外安帖百
司長官及諸路監司諸州長吏皆得專逹或申奏朝
廷或止申中書樞密院事大則中書樞密院進呈取
旨降勑劄宣命指揮事小則批狀直下本司本路本
州本人故文書簡徑事無留滯神宗皇帝以唐自中
葉以後官職繁冗名器紊亂欲革而正之誠爲正當
然但當據今日之事實考前世之訛謬刪去重複去
其冗長必有此事乃置此官不必一依唐之六典分
中書爲三省令中書取旨門下覆省尚書施行凡内
降文書及諸處所上奏狀申狀至門下中書省者大
率皆送尚書省尚書省下六曹六曹付諸案勘當檢
尋文書會問事節近則寺監遠則州縣一切齊足然後
相度事理定奪歸着申尚書省尚書省送中書取旨
中書歸得旨送門下省覆奏畫可然後翻錄下尚書
省尚書省復下六曹方得符下諸處以此文字繁冗
行遣迂回近者數月遠者踰年未能結絶或四方急
奏待報或吏民辭訟求決皆困於留滯又本置門下
省欲以封駮中書省錄黃樞密院錄白恐有未當若
令舉職則須日有駮正爭論紛紜執政大臣遂成不
恊故自置門下省以来駮議甚少又門下不得直取
旨行下雖有駮議必須却送中書取旨中書或不捨
前見復行改易又内批文字及諸處奏請多降付三
省同共進呈則門下之官巳經商量奏决若復有駮
正則爲反覆又近日中書文字有急速者往往更不
送門下省然則門下一官殆爲虚設徒使吏員倍多
文字繁冗無益於事臣等今衆共商量欲乞依舊令
中書門下通同職業以都堂爲政事堂每有政事差
除及臺諫官章奏巳有聖旨三省同進呈外其餘並
令中書門下官同商議簽書施行事大則進呈取旨
降敕劄事小則直批狀指揮一如舊日中書門下故
事併兩省十二房吏人爲六房同共點檢鈔狀行遣
文書若有溢員除㨂選留住外並特與減三年出職
不及三年應出職者與減磨勘年限若政事有差失
委給事中封駮差除有不當委中書舍人封還詞頭
又兩省諫官皆得論列則號令之出亦不爲不審慎
矣如此則政事歸一吏員不冗文理不繁行遣徑直
於先帝所建之官並無所變更但於職業微有修改
欲令於事務時宜差爲簡便其委曲條目並候得旨
允許續議條立取進止
月日中書侍郎臣張某等劄子
門下侍郎臣韓某
尚書右僕射兼中書侍郎臣某
尚書左僕射兼門下侍郎臣某
乞令六曹長官專逹劄子
臣等聞王者設官分職居上者所緫多故治其大要
居下者所分少故治其詳細此理勢之自然紀綱所
由立也是以周官小宰官府之六屬舉邦治大事則
從其長小事則專逹凡宰相上則啓沃人主論道經
邦中則選用百官賞功罰罪下則阜安百姓興利除
害乃其職也至於簿領之差失期會之稽違獄訟之
曲直胥吏之遷𥙷皆郎吏之任非宰相所宜親也故
人有言察目睫者不能見百步察百步者亦不能見
目睫言詳於近者必略於遠謹於細者必遺於大也
今尚書省事無大小皆决於僕射僕射自朝至暮省
覧文書受接辭狀未嘗暫息精力疲弊於米鹽細故
其於經國之大體安民之遠猷不暇復精思而熟慮
恐非朝廷所以責宰相之事業也竊以六曹長官古
之六卿事之小者豈不可令專逹臣等商量欲乞今
後凡有詔令降付尚書省者僕射左右丞簽訖(官告黃牒)
(之類巳簽訖者更不簽)分付六曹謄印符下諸司及諸路諸州
施行其臣民所上文字降付尚書省僕射左右丞簽
訖亦分付六曹本曹尙書侍郎及本廳郎官次第簽
訖委本廳郎官討尋公案會問事節相度理道檢詳
條貫下筆判云今欲如何施行次第通呈侍郎尚書
若郎官所判巳得允當則侍郎簽過尚書判准應奏
上者直奏上應行下者直行下即未得允當者委侍
郎尚書改判事之可否皆决於本曹長官其文字分
付本廳郎官之時委本曹長官隨事大小鑿限若有
稽違即行糾劾即委的有事故結絶未得者申長官
展(吏部尚書如舊日判東而審官院左選侍郎如舊日判流内銓右選侍郎如舊日判三班院戶部長)
(官如舊日三司使刑部如舊日判審刑院舊日本司文字並直奏直下今欲令六曹長官准此)更不
經由僕射左右丞即改更條法或奏乞特旨(謂如刑部刑名)
(疑慮或情理可憫或情重法輕特乞停替編配事之類)或事體稍大或理有可
疑非六曹所能專决者聽詣傼射左右丞咨白或具
狀申都省委僕射左右丞商議或上殿取旨或頭簽
劄子奏聞或入熟狀或直批判指揮其諸色人辭狀
並只令經本曹長官陳過尚書侍郎本廳郎官次第
簽押判决一如朝廷降下臣民所上文字次第施行
若六曹不爲收接及久不結絶或判断不當即令經
登聞鼔院進狀降下尚書省委僕射左右丞判付本
省不干礙官員看詳定奪若本曹顯有不當即行糾
劾所貴上下相承各有職分行遣簡徑事務辦集取
進止
月日尚書右丞臣吕某
尚書左丞臣李某
尚書右僕射臣某
尚書左僕射臣某
乞令三省諸司無條方用例白劄子
勘會舊例只是前宫所行或是或非豈足永爲後法
近歲三省及百司多用例破條諸色人亦多於條外
攀援體例希求恩澤欲令今後凡有正條者並湏依
條無條方許用例前例若是所當遵行前例若非即
宜釐&KR1181;只委本省本曹本司長官相度理道與奪批
判所貴向去漸除弊例
乞令監司州縣各舉按所部官吏白劄子
檢會監司知州通判於本部官吏内有罪惡顯著而
有失覺察者並連累責降雖有舊條然未嘗一一行
遣又慮一路一州官吏衆多上位覺察不盡又未指
定合覺察事件致寬者則一切不問急者則濫及無
辜又凢爲監司州縣長吏當進賢退不肖不可但令
覺察有罪不令舉薦賢才今欲立舉薦四條一曰仁
惠(謂安民利物衆所畏愛非疲軟不立曲取人情者)二曰公直(謂心無適莫事不吐茹非)
(内私外公實佞詐直者)三曰明敏(謂深察情理應幾辦事非飾詐掠美利口矜功者)四
曰廉謹(謂安貧守分動遵法度非詐清釣名偷安避事者)按察四條一曰苛
酷(謂用刑繁苛殘虐踰法者)二曰狡佞(謂傾險巧詐危人自安者)三曰昏懦(謂不)
(曉物情依阿無守者)四曰貪縱(謂饕䬸無厭任情不法者)凡監司州縣於所
部之内皆得以此八條舉按官吏其舉薦者於本部
官吏之内有仁惠公直明敏廉謹者可舉則舉無有
定數縣舉之州州置簿記姓名州舉之監司監司置
簿記姓名監司舉之朝廷中書置簿記姓名各隨所
舉行能任使以試之果有實效則漸加旌異其按察
者監司專按察知州軍通判路分都監以上知州軍
通判專按察在州官吏及諸知縣知縣專按察簿尉
及縣界内官吏若有苛酷狡佞昏懦貪縱者縣體量
申州州體量申監司監司體量申奏續更體量的礭
事迹糾發施行若有失察覺别致因事彰露其監司
降知州軍知州降通判通判各降一資知縣降監當
其餘所部官吏監司知州軍通判皆得按察但不坐
失覺察之罪即挾情按察不以公者候勘鞫見實自
依常法知縣惟得具事迹申州不得擅勘命官
乞不帖例貸配劄子
勘會守法者有司之職揆道者君相之權伏見從來
命官犯罪大理寺旣依法定断更令刑部檢例或追
官或勒停或衝替或差替之類朝廷依而行之謂之
特旨凡人之罪犯千端而事體萬計豈可求其比類
能得正同又旣謂之特旨當臨時断在朝廷若先令
刑部帖例朝廷依此施行乃是輕重之權返在有司
也欲今後應命官犯罪大理寺旣定断委刑部看詳
内有法重情輕或法輕情重並具狀申中書省更不
怙例委中書省官相度情理輕重同共商量除依法
外自貸命編配至特放臨時擬定進呈取旨施行其
百姓犯大辟罪諸州奏稱刑名疑慮及情理可憫者
大理寺依法定断委刑部看詳委的有疑慮可憫之
狀即具狀申門下省更不帖例委門下省官相度事
理同共商量臨時擬定或依法或貸命編配進呈取
旨施行
再申明役法
檢會二月六日勑文止是罷免役錢其諸色役人並
依熙寧元年以前舊法委令佐揭簿定差尚慮諸路
州縣利害各有不同所以下文云委逐縣看詳若有
妨礙施行未得即具利害擘畫申州仰本州類聚諸
縣所申擇其可取者具利害擘畫申轉運司轉運司
類聚申州所申擇其可取者其利害擘畫奏聞其音
欲使本州體量諸縣所申利害之虚實擘畫之是非
擇其實而是者條例申轉運司云某縣當如何措置
集縣當如何措置其餘巳依舊法定差施行轉運司
得諸州所申亦如此體量條例申奏蓋欲隨處差役
曲盡其宜非謂使逐路共爲一法也今訪聞諸路轉
運司不遵用熙寧元年以前舊法又不取諸州縣所
擘畫各以己意撰成一路役法差官分詣諸州縣名
爲商量其實諷諭令隨巳意却作州縣擘畫立法申
奏州縣稍有違異輙加責怒以此多不依應得逐處
利便不合民心又諸路州縣見朝廷置詳定役法所
以爲當别撲役法頒下往往等候下即定差殊不知
看詳役法所專候諸路州縣具到利害擘畫即依一
路一州敕行下以此觀望遷延久不了絶今欲特降
指揮下諸州縣除有舊法妨礙難行之事速具申陳
外其餘並依舊法一面定差其看詳役法據逐處先
申到利害擘畫事件如得允當逐旋奏乞令本處依
此施行所貴差役之法日近早見結絶
謚議
故參知政事贈僕射李文恭公謚議
議曰僕射禀秀美之氣函純壹之德剛柔得中華實
兼茂越自衡泌奮飛天朝回翔禁垣遂贊大政咨命
不永奄忽遷徂自時迄今垂七十載令問休暢決然
未息紳弁之士流爲美談謹按謚法忠信接禮曰文
不懈于位曰恭夫事親盡誠與人不欺行有標的言
有規括忠信接禮之謂矣光輔神宗億安四海邁其
懿德倡率士民不懈于位之謂矣請謚曰文恭謹議
錢宣靖謚議
議曰令公仁惠足以布政明智足以建功清修足以
服人寬𥙿足以容衆與物無競執議甚堅泊乎如淵
撓不可濁介乎如石重不可移信尚德之君子全節
之正人矣而又講學不倦好謀而成文以美身忠以
贊國謹案謚法善問周逹曰宣和德考衆曰靖令公
論譔常典發揮聖政使祖宗之烈燭燿無窮是不亦
宣乎關領樞機謀謨帷幄六師輯睦夷夏乂安是不
亦靖乎請謚曰宣靖謹議
趙僖質公謚議
議曰少傅體和居厚履恭涵壹言必有物動不近名
矯迹衡茅濯羽雲漢入贊樞極出殿藩維謹案謚法
小心恭慎曰僖言行相應曰質少傅内則造辟盡忠
外則騰章建畫親昵有問應以佗言可不謂僖乎歴
事三朝始終一節不賁飾以譁衆不激訐以高人可
不謂質乎請謚曰僖質謹議
侍衞親軍副都指揮使威塞軍節度使贈
太尉馮守信謚議
議曰昔者晉人不恭敢距大邦負固阻兵趁趄不庭
太宗征之霆駭風趨狐狼之墟化爲樂都混壹之勲
太尉與焉玁狁孔熾整居幽冀縱騎鳴弦至于澶淵
真宗一麾電卷雲披剪其酋豪鳥潰麋逃底寧之功
太尉在焉天下旣平蜚游不驚符瑞充盈登休薦成
和鸞四廵萬乘星陳東曁云亭西涉河汾警蹕之清
太尉扈焉白馬之河漏爲横波濟澤之阿閭殫可歌
隤林仆竹薪石相屬淵吐其陸莓莓衍沃隄防之勞
太尉董焉謹案謚法能修其官曰勤猛以彊果曰威
迹其夙夜在公臨敵剛決榮禄昭融令問始終考於
二法可謂恊矣謚曰勤威謹議
温國文正公文集卷第五十五
