温國文正公文集卷第九
律詩四
秋夜
再呈宜甫
宜甫家有金鈴菊客未之識因代菊贈宜甫
深夜
奉和始平公喜聞昌言修注
秋雨霽倏聞宗聖案伎應之飲酒詩呈宜甫
宜甫東樓晚飲
送魏寺丞廣赴辟秦州判官
昌言謫官符離有病鶴折翼舟載以行及還
修注始平公以詩問之命光同賦二首
和聶之美重遊東郡(二首)
大熱
夷齊
清風臺(巳下十七首並和何済川漢州西湖雜詠)
佇月亭
藥圃
竹塢
射綳
玉徽亭
書樓
朔會堂
浮醳亭
清燕亭
流芳橋
曉景亭
假山
探花橋
樂軒
坐船
枇杷洲
寓泊鄭圃寄獻昌言舍人
奉和始平公憶東平
和運使舍人北園餞别行憩三交僧舍冒雪
宿百井閞見寄
又和留題定襄驛
又寄獻
自嘲
晉陽三月未有春色
柳溪對雪
酪羹
奉同道矩謝始平公惠硯
陪始平公燕柳谿
送王都官(淑字元之)官滿還都
到并州已復數月率爾成詩
和道矩送客汾西村舍杏花盛開置酒其下
北軒老杏其大十圍春色向晚止開一
花余憫其憔悴作詩嘲之
杏解嘲
寄陜西提刑江學士
從始平公城西大閱
陪諸君北園樂飲
和道矩紅梨花二首
和懋賢聞道矩小園置酒助以酒果副之以
詩
數日不至後圃今晚偶來芳物都盡率然成
詩
和樂道自河外南轅過宜芳雨晴氣和景物
可愛馬上偶成
夏日
晨發故關寄逢吉
中秋夕始平公命與考校諸君置酒賦詩
病酒呈晉州李八丈
和李八丈小雪同會有懷鄰幾
三月晦日登豐州故城
送張學士(師中字吉老)兩浙提點刑獄(賦得清字)
寄聶之美(之美時監韶州錢監)
又寄
送昌言舍人得告還蜀三首
祁國正獻公挽歌三首(社相)
侍讀王文公挽歌二首
相國廣平文簡程公挽歌二首
送王書記(申字應辰)之官永興
和錢學士(公輔字君倚)呈邵興宗
曉思
送朱職方(處仁字表臣)提舉江淮運鹽
送次道知太平州
送蘇屯田(宷字公佐)知單州(蘇先君嘗知單父縣)
君倚示詩有歸吴之興爲詩三十二韻以贈
喜聖民得登州
詩寄雲夫處士老兄兼呈知府待制八丈
和任屯田(迥字元道)感舊叙懷
送李學士(及之字公遠)使北
送薛水部十丈通判并州
送祖擇之守陜
奉和鄰幾六月七日文德殿觀文武百官等
上尊號十五韻
和始平公郡齊偶書二首
感興寄聶之美
八月七日夜省直苦雨三首
次韻和鄰幾秋雨十六韻
紫微石舍人挽歌二首
次韻和沖卿中秋朧月
次韻和鄰幾九月五夜省直
吴正肅公挽歌辭三首
和鄰幾金鈴菊
送賢良陳著作(舜俞)簽書壽州判官
秋夜
城上調秋角煙間發瞑鍾風枝搖宿鳥霜艸覆寒蛩
久負觀書樂端愁束帶恭暫因群吏散還得遂幽慵
再呈宜甫
西家壷巳倒次第向東鄰朱戸如堅閉黃花惡笑人
宜甫家有金鈴菊客未之識因代菊贈宜
甫
主人倦邀客寂寞委蒼苔此日開無益明年不復開
深夜
疎星映戸月流天群動收聲四寂然嗟爾寒蛩怨何
事悲吟徹曙亦無眠
奉和始平公喜聞昌言修注
鳳口除書下九閽簮紳拭目仰殊恩暁提麟筆依華
蓋日就螭拗記聖言桃李新隂方藹藹驊騮老志更
軒軒主人喜見相如逹趣召鄒枚洗玉樽(光與昌言俱出始平)
(門下身亡時年五十九)
秋雨霽倏聞宗聖案伎應之飲酒詩呈宜
甫
寒風細雨未晴天密似輕塵薄似煙一室獨吟圖史
亂四鄰高會綺羅鮮鴈飛斜柱絃隨指蟹薦新螯酒
滿船自笑不歌仍不飲昏昏只解枕肱眠
宜甫東樓晚飲
賓主俱歡醉高樓迥倚空形忘羈檢外酒散笑談中
晚市煙初白秋園葉半紅登臨不厭數朝夕是寒風
送魏寺丞(廣)赴辟秦州判官
征西大府開後乘得高材區脫烽煙靜渠搜職貢來
隴雲低玉帳羌舞奉金罍信美從軍樂脩梧荗帝臺
昌言謪官符離有病鶴折翼舟載以行及
還修注始平公以詩問之命光同賦二首
曾下青田啄玉苗泥沙病羽久蕭條謫仙不欲留塵
世依舊提擕上碧霄
相閣書傳紫闥深破緘先問九臯禽不令一物傷天
理仁愛方知真宰心
和聶之美重遊東郡二首
躍馬津亭未幾何官遊容易十年過飄颻空似隨流
梗寂寞猶爲挂壁梭西嶺應餘當日翠南湖真減幾
分波(之美亡南浦比舊水涸過半)輸君尚得飛征蓋重向春園聽
舊歌
又
南湖重過又逢春官柳雖疎亦解新臺榭傾欹賓友
散臨風愁殺獨遊人
大熱
山澤欲焦枯炎光滿太虚不知天地外暑氣復何如
夷齊
夷齊雙骨巳成塵獨有清名日日新餓死溝中人不
識可憐今古幾何人
清風臺(巳下十七首並和何濟川漢州西湖雜詠)
太守金閨客天朝應對才非因板輿戀寧駕使車來
水鑑秋毫盡霜鋒錯節開清風徧千里不獨此高臺
佇月亭
燈火動漁磯湖邊過鳥稀孤蟾久未上五馬不成歸
長嘯風生座高吟露滿衣閑情無日厭岸幘對清輝
藥圃
三蜀膏腴地偏於藥物宜小畦千種聚春雨一番滋
山相慙多識桐君未徧知佗年似胡廣飬壽復扶襄
竹塢
二何迹相継竹塢日隂森(濟川詩注云前守何修撰不伐西湖竹余亦遵之)
欲識飬民意先觀愛物心仾垂樽俎冷密映管絃深
勿怪湖光少年來碧影侵
射堋
疊鼓花前急紅旌竹外高驚飈分白羽餘響振烏號
壯觀傾春陌讙聲涌夜濤因兹形禮俗豈獨事遊遨
玉徽亭
房公昔漂泊置酒此鳴琴人事有憂樂山光無古今
風流俱寂寞結御名尚蕭森松竹含虚籟猶疑絃上音
書樓
使君有書癖記覽浩無涯况此孤樓迥端無外物譁
横肱欹曲几搔首落烏紗此趣人誰識長吟䆫日斜
朔會堂
朔旦集僚吏兹堂簪組繁舞空孤鶴下映日兩鳬翻
花散東方騎萍浮北海樽湏知太守貴鐃吹引朱&KR1650;
浮醳亭
曲水華榱下浮觴去復還浪搖花影碎日射酒缸殷
滅沒遥尋客裴回怯度灣窮歡不知醉清泚照心顔
清燕亭
波澄蔭群木永日湛清華碧篠靜秋色白蘋仾晚花
松聲工醒酒泉味最便茶外事付丞掾無妨風景嘉
流芳橋
橋下流芳度餘春日夕催呼人洗樽斝招客藉莓苔
倚柱時流滯隨波乍往回仙家如不近安得此花來
曉景亭
簾櫳分曉色遠樹子規啼濃露侵衣冷晴煙壓水低
神遊靈境徤身入畫圖迷衙吏無煩報汀洲鷺正棲
假山
廣漢土平遠巳嫌丘壑疎呼工刻巖洞應手出庭除
縹眇神仙宅嵌空虎豹居人功與天力秀絶兩何如
探花橋
橋邊春意近五馬屢徘徊湖水旦暮綠林花早晚開
適因嘗酒到又爲賦詩來借問雙華表經過日幾回
樂軒
繁絃凝渌水疊鼓摻漁陽風結舞初急塵飛歌正長
鳬鷖爭上下棟宇爲仾昂太守且安坐新聲未遽央
坐船
使君張皂蓋高宴碧湖心苒蒻牽菱蔓夷猶泊柳隂
晚風侵坐冷春浪沒篙深倒載歸何晚波間夕照沈
枇粑洲
周官歛珍味(場人掌國之場圃而樹之果蓏珍異之物以時歛而藏之鄭康成曰珍異蒲桃)
(枇杷之屬)漢苑結芳根(初修上林苑群臣遠方各献名果異樹有枇杷十株)何意荒
洲上猶餘嘉樹存犯寒花巳發迎暑實尤繁願逐蒲
萄使離宫奉至尊
寓泊鄭圃寄獻昌言舍人
旅食緇衣館飃蓬怳自迷樹撗寒霧遠山隱古原仾
愁暮空庭雀驚晨别墅鷄故人何處在依約玉繩西
奉和始平公憶東平
相印東臨汶水陽两看春葉與秋霜登山置酒延鄒
湛上馬回鞭問葛強谿竹仾垂寒滴翠露荷相倚淨
交香宵衣深念長城固肯待從容傲醉鄕
又
千巖秀色擁晴川万湏陂光上下天委地魚鹽隨處
市蔽空桑柘不容田訟庭虚靜官曹樂儒服寬長邑
里賢不爲從知方負羽獨乘漁艇老風煙
和運使舍人北園餞别行憩三交僧舍冐
雪宿百井關見寄
驪駒北上雪孱顔䪍矢前驅度漢關僧室松杉清照
眼驛亭煙火迥依山馬銜邊草枯猶瘦鴈怯胡雲冷
未還賤子不湏回首問鬢毛蕭颯簿書間
又和留題定襄驛
按節羊腸阪褰帷並塞州仁風熙愛日清德凛高秋
甘澤隨征蓋華星近戍樓佗年叱馭事直筆寄歆彪
又寄獻
承明共直廬瞬息八年餘幸託屏星駕前迎使者車
跡雖殊貴賤心不置親疎青眼披情素猶如相見初
自嘲
英名愧終賈高節謝巢由直取雲山笑空爲簮組羞
浮沉乖俗好隱顯拙身謀惆悵臨清鑑霜毛不待秋
晉陽三月未有春色
天心均煦嫗物態異芬芳上國花應爛邊城柳未黃
清明空改火元巳漫浮觴仍說秋寒早年年八月霜
柳溪對雪
春風不勝雪散漫渡蕪沙密映緣溪柳爭飛亂眼花
鴟夷賖美酒油壁繫輕車塞下芳菲晚聊將當物華
酪羹
軍厨重羊酪饗士舊風傳不數紫蓴滑徒誇素鮪鮮
&KR2696;蠡煩同取勺藥助烹煎莫與吴兒說還令笑茂先
奉同道矩謝始平公惠硯
爵臺今已傾飄瓦出蕪城還入縑緗用尤資筆墨精
相君憐古物白史擅書名聊用飛軍檄何愁楯鼻平
陪始平公燕柳谿
谿光不動柳風輕玉帳森沈擁萬兵鷗入煙中閑自
舞魚翻波面喜相迎樓船下視晴天碧鼓吹前驅遠
陌清桃李歸時應盛發薰然和氣滿春城
送王都官(淑字元之)官滿還都
粹美清廟器可嗟沉下僚優游仲舉坐洋溢海沂謠
奏課應居首知音况滿朝從今黃鵠舉眼冷看青霄
到并州已復數月率爾成詩
忽忽此何地經時更自猜深疑醉裏得復似夢中來
薄官真何益浮生信可咍鵬蜩定有分不若寸心灰
和道矩送客汾西村舍杏花盛開置酒其
下
田家繁杏壓枝紅遠勝桃夭與李穠何事偏宜閑處
植無端復向别時逢林間暫繫黃金勒花下聊飛瑪
瑙鍾會待重來醉嘉樹只愁風雨不相容
北軒老杏其大十圍春色向晚只開一花
余憫其憔悴作詩嘲之
春木争秀發嗟君獨不材湏慙一花少強逐衆芳開
頑豔人誰采微香蝶不來直爲無用物空爾費栽培
杏解嘲
造物本非我榮枯那足言但餘良幹在何必豔花繁
壯麗華林苑歡娱梓澤園芳菲如可采豈得侍君軒
寄陜西提刑江學士
明主於庶獄選才從本朝鄼侯三尺律漢使一封軺
郡國清名滿關河古意饒淒涼乘障客華髮日蕭蕭
從始平公城西大閱
滄溟浴日照春臺組練光中玉帳開汾水騰凌金鼓
震西山宛轉旆旌回逍遥靜散晴空雨叱咤横飛迥
野雷坐鎮四夷真漢相武侯空復道英才
陪諸君北園樂飲
浩歌縱飲任天機莫使歡娱與性違玉枕醉人從獨
卧金羈倦客聽先歸湏知會府閑時少况復邊城樂
事希花卉正濃風日好今年巳不負春暉
和道矩紅梨花二首
繁枝細葉互仾昂香敵酴醾豔海棠應爲窮邊太寥
落併將春色付穠芳
又
蜀江新錦濯朝陽楚國纖腰傅薄粧何事白花零落
早同時不敢闘芬芳
和懋賢聞道矩小園置酒助以酒果副之
以詩
芙蓉幕下惜餘閑不使芳華取次殘珍果醇醪與新
句併將佳味助清歡
數日不至後圃今晚偶來芳物都盡率然
成詩
爛漫不解賞飄零空惨悽殘紅正滿地不忍踏芳蹊
和樂道自河外南轅過宜芳雨晴氣和景
物可愛馬上偶成
京洛春應老河邊初解顔碧浮煙際草翠滴雨餘山
目極褰帷外詩成攬轡間滿川桃李色共喜傳車還
夏日
窮邊已深夏氣色耿清秋鮮旭開山郭凉煙澹戍樓
兜零烽火息區脫虜塵收迨此軍中暇無妨文雅游
晨發故關寄逢吉
畫戟衣中趨絳帳驛亭門外拂征鞍巳嗟漂泊三年
別更負從容十日歡煖席未窮談笑樂陟岡相望滯
留難揚鞭策馬幾多意原上秋風作暁寒
中秋夕始平公命與考校諸君置酒賦詩
月華秋色兩鮮新萬里澄空不受塵兔濯素毛騰浩
露桂飄香實下飛輪光侵酒面寒無力清入詩豪徤
有神座客何湏辭醉倒相君應不惜車茵
病酒呈晉州李八丈
身如五嶺炎蒸裏心似三江高浪中誰道醉鄕風土
好舟車常願不相通
和李八丈小雪同會有懷鄰幾
天禄淹回德齒尊暫留汾曲兩朱轓閑軒坐嘯正飛
雪同舍倦游來及門空嘆高歌如郢客愧無佳賦似
文園坐中猶欠鄰幾在深負棋枰與酒罇
三月晦日登豐州故城
春盡蕪城天一涯白榆生莢柳生花滿川戰骨知誰
罪深屬來人戒覆車
送張學士(師中字吉老)兩浙提點刑獄(賦得清字)
朝家重典刑書府惜時英鉦鼓喧江下雲山拂眼清
秋風鱸鱠美晝日錦衣榮勿似朱翁子空令守邸驚
寄聶之美(之美時監韶州錢監)
去歲雙毛白今春一齒零人生浮似葉客官泛如萍
塞上貂裘弊天涯海氣腥何當占箕穎蕭散並柴扃
又寄
心目悠悠逐去鴻别夾容易四秋風莫嗟密密書連
紙萬里經年信一通
送昌言舍人得告還蜀三首
迢遞銅梁道凝嚴青瑣闈負書當日去鳴玉此時歸
鄕樹迎朱轂江花照錦衣臨卭不足並榮耀古今稀
又
悽愴懷桑梓劬勞詠蓼莪樹風今遠矣鼎食柰悲何
劒閣登車近秦關屈指過騰裝纔首路夕夢巳江沱
又
冨貴動歸思來光里閭戒門羞主父負弩笑相如
外物有榮悴中心無戚疎遥知見親舊不改布衣初
祁國正獻公挽歌三首(杜相)
舟楫才猷大冰霜德操堅陶鈞成茂業書史樂高年
瞻望簮紳共吁嗟館舍捐舉時無異諭方信今名全
又
釣玉吴臺舊詠茅梁苑新位登華衮貴家似布衣貧
直道高當世清風遺後人千秋寒照目竹帛不捿塵
又
先子同烏府知音誠皦然脫纕來拜伏撫首辱哀憐
迨此泉扄掩空悲塵網牽無由懷酒絮撇涕望新阡
侍讀王文公挽歌二首
石室書編冨金華講席重薦紳歸博洽鳴玉稱雍容
貳負纍囚象尸臣古瑑蹤老成今巳矣咨訪欲誰從
又
杯底潜蛇影門隂集戴鵀玉樓新記就石槨舊名沉
篋有封巒扎籝無遺子金寂寥封馬鬛秋色淨松林
相國廣平文簡程公挽歌二首
明直君臣合安危將相兼金章四輔貴玉帳萬兵嚴
禦侮長城隱臨繁利刃銛南山霣巖石何以慰民瞻
又
帝誥封泥紫皇墳殺簡青坐談安玉壘專對讋龍庭
黼黻昭文理冰霜瑩典刑英靈入箕尾終古作天星
送王書記(申字應辰)之官永興
白髮添新鑷紅塵滿弊衣人生適未值吾道豈云非
鞏洛風煙遠函秦草樹微長安春酒美行樂勿令希
和錢學士(公輔字君倚)呈邵興宗
霜露蒼蒼宰樹高累茵列鼎重鴻毛蒹葭自幸猶依
玉髖髀何能學奏刀才薄無由禆覆燾命竒不得報
劬勞(光任始周歲二親継喪)平生念此心先亂蓼蓼難分莪與
蒿
曉思
束帶朝尚早蓬門未脫扃短籬潜落月老樹戴孤星
隱几貂裘黑開編竹簡青子雲非執戟何以得窮經
送朱職方(處仁字表百)提舉江淮運鹽
熬漉滄波耗征輸澤國貧嬰羅矜赤子運筴借能臣
拜手觚稜暁浮舟狼湯(狼音浪湯音宕見地理志滎陽)春東南待蘇
息别酒莫逡廵
送次道知太平州
狼湯春流滿蕪湖候吏迎旌旟曉日麗鉦鼓野風清
暫喜紅塵遠休嗟素髮生專城方四十自古以爲榮
送蘇屯田(寀字公佑)知單州(蘇先君嘗知單父縣)
佳郡望都城相聞擊柝聲賓朋纔執别耆舊巳前迎
綵服當年戲驪駒此日榮絃歌應盡在琴調不湏更
君倚示詩有歸吴之興爲詩三十二韻以
贈
吴越爲君土崤函是我家濯纓從吏事傾蓋聚京華
奕世交朋重(二先君景德二年同年進士)同僚分誼加(光與君倚崇文吏部)
(開封皆同官)聲光嘗耳剽臭味辱肩差選士參縣石烝髦
應㭬罝帝畿圍日月蓬陼積煙霞咨訪傾肝膽推褒
借齒牙後來慙瓦礫旁倚愧蒹葭談論寥天一詼諧
老柏塗虚舟坦莫逆璞玉瑩無瑕信美陪遊衍胡爲
起咄嗟勞歌盡鄕思旅夢各天涯誠厭簮紳累難堪
獄訟譁缿筩朝插蝟貫索暮如麻霡霂霑朝服蜩螗
沸尹衙宿姦牢窟宅弊俗費鞭檛鮆鱠思吹絮(吴中食鮆)
(以楊花爲候)羊羹憶卧沙(關中羊有卧沙細肋)梅林連雨熟梨味得
霜佳秋色城臨水春風路入花稻肥初断蟹(斷蟹事見笠澤)
(叢書)桑密不通鵶(秦人謂桑密有鵶飛不過之語)蹙衂浮盤芡鉤聮卧
壠瓜江蓴半卷葉石蕨乍舒芽風物随鄕樂山川苦
道遐若人才有𥙿修己德無邪正恐臨髖髀安能舍
鏌鎁怒飛期寖逼肥遯迹猶賖不比溝中木微同井
底蛙果能真引去誰復強邀遮旋結蝸牛舍還乘下
澤車閑門常友拒醉幘任欹斜林野遊如鹿泥塗蟄
似蛇故人時記憶陽羡致新茶
喜聖民得登州
晝日少閑暇中霄夢亦勞符移空浩浩榜楚鎮謷謷
敢說今求郡番思昔坐曹羡君乘五馬東去一何高
詩寄雲夫處士老兄兼呈知府待制八丈
一鶚曾飛奏中林下鶴書今乘使君馬重到逸人居
松竹過從久閭閻惠愛餘只應棠樹影比舊更扶疎
和任屯田(迥字元道)感舊叙懷
結交英俊樂如何風誼敦明寄詠歌自致青雲今有
幾化爲異物巳居多櫝中本自沽良價毫末安能滑
至和鄰笛不堪頻嘆息酒壚那得重經過年華易度
䆫塵影人事難期海水波賢業著鞭猶可在况君壯
齒未蹉跎
送李學士(及之字公遠)使北
征蓋霜空迥飄颻迎塞鴻虜牙侵海角漢節下天中
酒薄隂山雪裘寒易水風邊声不可聽歸思浩無窮
送薛水部十丈通判并州
十萬貔貅士旌旗晉水陽元戎倚耆碩别乘選才良
秀直寒松節精明利劒鋩知君留滯久從此欲騰驤
送祖擇之守陜
聲教空巖穴夫君集帝庭辝華動丹扆光價塞青冥
俊德争推載榮塗易建瓴陸離寒水玉磊落曙天星
得喪誰先識艱虞困屢經蹉跎渥洼足漂泊鳳凰翎
粉署䟽恩紀丼棠寄典刑仁風思布護疲俗待綏寧
賤子良多愧餘光每乞靈題名聮士版占籍備民丁
種種顛毛白蕭蕭壟栢青陌頭瞻皂蓋獨立涕飄零
奉和鄰幾六月七日文德殿觀文武百官
等上尊號十五韻
舜禹曾何與羲農實強名含靈徒叶贊造物始無情
閶闔非煙澹觚稜曉氣清葳蕤大衢隘殷轔外朝盈
鮮旭分衣繪薰風拂佩瓊華顛方内集殊俗海隅傾
棨戟金閨奥囊書赭桉横敷言齊列位稽首從群卿
不報乾坤施難圖日月明仁心由性得治體與時行
金石皆中𣢾丹青豈外榮功歸元首重澤及草茅輕
業業沖虚意區區愛戴誠何爲猶讓德不以慰懷生
退復歌天保期於采頌聲
和始平公郡齋偶書二首
文武從容兩有餘公槐將幕往來居巳安四海如三
傑欲散千金比二疎今日監邊親跪轂他年入殿賜
乘車武侯暫爲蒼生起長憶隆中卧舊廬
又
平安候火出雲間區脫無塵刀斗閑漢相威聲遥制
敵胡兵遠迹夜開關赤松雅意思輕舉黃閤群心望
復還玉帳牙旗空壯觀謝公高興在東山
感興寄聶之美
平生百無可強爲一官縻世味偏余薄心期獨子知
林猿愁玉鎻櫪馬患金羈年事今華髮求榮欲爲誰
八月七日夜省直苦雨三首
夜色槐隂重雨聲官舍寒野農安敢問環堵未能完
盡日流雲度何時大塊乾正愁開霽晚霜露滿紅欄
又
悵望中秋月於今巳上弦明生圭樣小影露桂華偏
幽恩邈難致浮雲去不還何當出隂翳清澈照中天
又
菊蘂如排粟青青見葉心未嘗窺白日何以散黃金
欹側疎籬短綿延蔓草深寒蛩爾何與終夕亦悲吟
次韻和鄰幾秋雨十六韻
氣象殊朝夕興居錯晦明混元初不宰霪雨浩無程
墊隘寧天意咨嗟固物情曣㬈方有望蔚薈已隨生
杲杲升還隱淒淒断復行亂莎長被徑荒蘚綠緣甍
轍跡康莊絶潢汙壠畒平茅茨不足庇禾黍若爲成
蟋蟀頽墻泣伊威壞竈盈乘時衆鷗舞得意怒蛙鳴
牛馬誰分異蕭蘭已混并居閑猶回度負重况遐征
舟泊川無渚輪摧路有阬轑羹愁病婦焬竈擁寒嬰
災不妨明德神應格至誠淳光終下燭時藿久心傾
紫微方舍人挽歌二首
地勝岷峨秀時清儁乂生楊雄晚得禄何武少知名
性有圖書癖心忘紱冕榮前年歸諭蜀不使里人驚
又
顧我非君比最爲相得歡平生遊處久美行始終完
長夜忍埋玉秋霜不借蘭西風濕襟袖空有涕闌干
次韻和沖卿中秋朧月
豈無錦幄翠簾垂匝樹明燈正赫曦共惜月華方滿
夜更當秋色中分時烏皮几穏風侵鬢白玉樓高冷
透肌千里浮雲何處断北來試問鴈應知
次韻和鄰幾九月五夜省直
群騶布路歆瘦馬解鞌回雨闋蟲聲樂秋深菊意催
圖書紛自適僚友邈誰陪何以銷寒夜殘醪不滿杯
吴正肅公挽歌辭三首
皇家延茂異鶚立迥無倫高議誰能奪英才自有真
驊騮寧受縶水鑑不捿塵試爲咨清論風流第幾人
又
辭華巳獨步政治復無前吏不容三冗民皆戴二天
於今知和寡自古愰才偏惆悵棠隂下仁風尚藹然
(公再爲陜牧光實陜人知公之政)
又
念昔少年日謬登君子堂重言何以稱厚德不能忘
(光皆以文請見公荅以長歌過有褒美)玉麈声容在泉臺歲月長憑誰
寄清淚爲我灑松岡
和鄰幾金鈴菊
何處見佳菊秋風汶水陽酒浮金鐸細露泛蜜房香
不謂紅塵地相逢君子堂依然故人意不減舊芬芳
送賢良陳著作(舜俞)簽書壽州判官
海隅方萬里豪儁幾何人百汰求才盡三薰得士新
聲華四方聳噐業一朝伸佗日蒼生望非徒澤壽春
温國文正公文集卷第九
