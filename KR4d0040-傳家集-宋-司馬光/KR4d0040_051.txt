温國文正公文集卷第五十一
章奏三十六
乞罷提舉官劄子
論錢榖宜歸一劄子
隨求退表第一劄子
三月二十八日内降
乞申勑州縣依前勑差役劄子
辭位第二劄子
奏爲病未任入謝劄子
辭左僕射第一劄子
乞留僕射制書在閤門劄子
第三劄子
奏乞黃庭堅同校資治通鑑劄子
乞令校定資治通鑑所寫稽古錄劄子
乞罷提舉官劄子
臣聞書稱明王立政不惟其官惟其人臣少時見天
聖中諸路止各有轉運使一員亦無提點刑獄惟河
北陜西以地重事多置轉運使兩員然朝廷必擇朝
士累任知州有聲迹暁錢榖者乃得爲之未嘗輕以
授人凢一路之事無不緫使按察官吏薦賢發姦愛
飬百姓興利除害或朝廷有夲路事務未能細知利
害者則委之相度措置當是之時官少民安事無不
舉公私饒樂海内晏清景祐初始復置提點刑獄其
後或時置轉運判官以其冗長害事尋復廢罷自王
安石執政以來欲成新法諸路始置提舉常平廣惠
農田水利官其後每事各置提舉官皆得按察官吏
事權一如監司又增轉運副使判官等員數皆選年
少資淺輕俊之士爲之或通判知縣監當官資序及
選人以權發遣處之有未嘗歷親民即爲監司者能
順己意則不次遷擢小有乖違則送審官院與合入
差遣或更加責降彼年少則歴事未多資淺則衆所
不服輕俊則舉措率易歴事未多故措置百事往往
乖方衆所不服故依勢立威以行號令舉措率易故
慮事不熟壞法害民又利禄誘於前罪戾俟於後由
是往往上不顧國家事體下不恤百姓怨咨專務希
合以圖進取致今日天下籍籍如此皆由此來也陛
下幸念民惟邦夲夲固邦寧知元元困窮於國家非
便𣣔救而安之詔青苗錢不得抑配免役錢寬剰不
得過三分竊聞諸路提舉官州縣猶有於春首抑配
青苗錢勒百姓供情願狀别作名目占免役寬剰錢
但取文具而巳如此是朝廷號令廢格不行於臣下
恩澤壅塞不被於黎民徒存空文何以爲政臣聞去
草者絶其夲救水者回其源提舉官者乃病民之夲
源也陛下必欲蘇息疲瘵乞盡罷諸路提舉官其轉
運使除河北陜西河東外餘路只置使一員提點刑
獄分兩路者合爲一路共差文臣兩員凡夲路錢榖
財用事悉委轉運司刑獄常平兵甲賊盗事悉委提
點刑獄管句仍選知州巳上資序累經親民差遣所
至有政迹聦明公正之人方得爲監司聦明則知官
吏賢不肖公正則黜陟無私部下官吏旣皆得人事
務安有不幹集百姓安有不冨庶此乃國家鎮撫四
方之夲也若以提舉官累年積蓄錢榖財物不少恐
轉運司一旦得之妄有耗散即乞盡樁作常平倉錢
物委提點刑獄一面交割主管依常平倉法謹伺榖
價賤籴貴粜及准備災傷賑貸其餘不得支用若轉
運司委的窘乏湏至兊那常平倉錢物者必須具數
先奏朝廷得旨仍得移牒支撥若以監司數少路分
闊遠處廵歴及管勾不辦即乞只依舊法每歲遍廵
諸縣自非要切大事朝廷不令監司親往幹當只令
選差夲部官除司理司法縣尉獨員監當之類舊條
不許差出外其舊條不得隔州差選人幹當差及被
差之人皆有罪新條諸州管勾官及主簿當給散月
分不得差出之類指揮乞更不施行所貴監司有官
可差幹得事務若遇有賊盗乞朝廷只委提點刑獄
差官或行移文字監督捕盗官捉殺察其不稱職及
有可以代之者先令權攝仍奏乞替換許一面相度
賊盗彊弱立賞錢數目其捕盗官若立功許隨功大
小保明乞轉官及升差遣或减年磨勘朝廷更不下
刑部磨勘詰難住滯臨時詳酌恩澤直賜指揮賊盗
自然無不敗獲不須令親出入監逐捉殺於事無益
如此則監司廵歴管勾職事簡要易爲辦集取進止
論錢榖宜歸一劄子
臣竊以洪範八政食貨爲先故古者國用必使冢宰
制之祖宗之制天下錢糓自非常平倉隷司農寺外
其餘皆緫於三司一文一勺以上悉申帳籍非條例
有定數者不敢擅支故能知其大數量入爲出詳度
利害變通法度分畫移用取彼有餘濟彼不足指揮
百司轉運使諸州如臂使指朝廷常慎選徤吏精於
理財者爲三司官如陳恕林特李參之類皆稱職有
名者也其餘非通曉錢榖者亦罕得叨居其任理資
序受厚俸而巳故能倉庫充溢用度有餘民不疲乏
邦家乂安自改官制以來備置尚書省六曹二十四
司及九寺三監各令有職事將舊日三司所掌事務
散在六曹及諸寺監戶部不得緫天下財賦旣不相
統攝帳籍不盡申戶部戶部不能盡知天下錢榖之
數五曹各得支用錢物有司得符不敢不應副戶部
不能制戶部旣不能知天下錢榖出納見在之數無
由量入爲出五曹及内百司各自建白理財之法申
奏施行戶部不得一一關預無由盡公共利害今之
戶部尚書舊三司使之任也左曹隷尚書右曹不隷
尚書天下之財分而爲二視彼有餘視此不足不得
移用天下皆國家之財而分張如此無專主之者誰
爲國家公共愛惜通融措置者乎譬人家有財必使
一人專主管支用使數人主之各務已分所有者多
互相侵奪又人人得取用之財有增益者乎故利權
不一雖使天下財如江海亦恐有時而竭况民力及
山澤所出有限劑乎此臣所以日夜爲國家深憂者
也今縱未能大有更張欲乞且令尚書兼領左右曹
侍郎則分職而治其右曹所掌錢物尚書非奏請得
旨不得擅支諸州錢榖金帛隷提舉常平倉司者每
月亦須具文帳申戶部六曹及寺監欲支用錢物皆
湏先關戶部符下支撥不得一面奏乞直支應掌錢
物諸司不見戶部符不得應副其舊日二司所管錢
榖財用事有散在五曹及諸寺監者並乞收歸戶部
若以如此戶部事多官少難以辦集即乞减戶部冗
末事務付閑曹比司兼領而通隷戶部如此則利權
歸一若更選用得人則天下之財庶幾可理矣取進
止
隨求退表第一劄子
臣以羸病拜起及上下馬不得請朝假將治巳及月
餘旬日以來疾大勢雖退飲食亦稍進然氣體疲乏
足腫生瘡步履甚難策杖而行不出室堂况於拜起
固所未易臣自料度筋力完復可以朝趨近亦數月
遠則半年或過此期未可前定豈有執政之臣身據
高位受厚俸旣不趨朝又不供職宴安偃仰飬病於
家何待人言獨不内愧臣是用夙宵惶愧無地自處
今不免有表上瀆聖聦乞除宫觀差遣一任以養衰
殘竊慮陛下怪其忽有此奏故别具劄子披瀝肝膽
伏望聖慈早賜開允取進止
三月二十八日内降
臣伏見御批指揮以臣近建明差役法大意巳善緣
關涉事衆尚慮其間未得盡備継有執政論奏臣僚
上言役法利害若不精加考究何以成萬世良法宜
差韓維吕大防孫永范純仁四人專切詳定聞奏者
仍將逐項文字抄錄付韓維等
乞申勑州縣依前勑差役劄子
臣伏見御批指揮以臣近建明差役法慮其間未得
盡備差韓維吕大防孫永范純仁專切詳定聞奏臣
竊以免役錢之病民自曏日臣僚民庶上封事及日
近劉摯等奏陳言之甚詳非獨出一人之私意也陛
下幸用臣言悉罷兔役錢依舊差役詔下之日中外
驩呼往來之人聞道路農民迭相慶賀云今後這回
快活也然則此令之下深合人心明白灼然無可疑
者其間條目未備不能委曲盡善固湏有之臣所以
乞下諸路州縣官吏令看詳若有妨礙施行未得即
具利害擘畫以次上聞誠以畎畒幽隱南北異宜自
非在彼親民小官無以知其詳悉故令各具所見指
陳利害所以盡下情求民瘼也非謂勑書一下禁人
不得復議也俟其奏到徐議添改何後之有要在早
罷役錢復差役爲大利而巳如(御名)大厦棟宇巳立雖
戶牖未備可以徐圖今陛下令韓維等再行詳定考
究利害完補漏略成就良法固無所妨但勑下巳踰
半月州縣差役約以及半方行遣紛紜臣愚竊恐聞
此指揮謂朝廷前日之勑改更未定或歛錢或差役
尚未可知官吏惶惑不知所從衆庶失望怨嗟益甚
必有夲因新法得進之臣乘此間隙爭言免役錢不
可罷因聚歛獲功之吏稱舊條未改督責免役錢愈
急是民出湯火濯清泉復入湯火也伏望朝廷特賜
申勑州縣言今來止爲其間條目未備令維等詳定
所有差役仰州縣依前勑一面施行候詳定到事節
續降下次免致於差役中半紛紜之際令出反汗人
情大搖實天下幸甚取進止
辭位第二劄子
今月二十六日伏蒙聖慈以臣乞宫觀差遣特命入
内内省東頭供奉官陳衍賜臣批荅不允仍断來章
者伏念臣自結髮從學講先王之道聞君子之風竊
不自揆常妄有尊主庇民之志不意天幸蒙陛下誤
采虚名擢於閭閻之間寘之廟堂之上禮遇過優委
任至重臣非木石豈不知荷戴大恩銘心鏤骨願竭
駑蹇少報萬分眷戀天庭豈肯輕去不謂一旦嬰此
沈痾累月不愈害於飲食不能造朝今雖疾勢漸平
飲食亦進而皮骨羸瘠氣力疲乏腫足骭瘍餘毒方
熾旬月之間必未能趨伏闕庭瞻望天光端居私家
尸位竊禄縱陛下寬仁微臣不知廉耻中外有識之
士及天下衆庶其謂臣何伏望聖慈矝察依臣前奏
除宫觀差遣一任使得自安其分取進止
奏爲病未任入謝劄子
今月二日准閤門承受范禹臣告報巳降白麻除臣
守尚書左僕射兼門下侍郎令當日入謝者臣先爲
久病在假不能朝參乞一宫觀差遣未奉俞旨今忽
聞制命超升左輔俾之師長百僚豈臣空疎所能堪
可臣方别具悃𣢾辝免未敢祗受况臣即今以久病
少力足瘡未愈步履甚艱拜起不得未任朝見乞候
臣筋力稍完入覲宸扆面陳至誠取進止
辝左僕射第一劄子
今月二日伏聞巳降白麻除臣左僕射兼門下侍郎
者臣資性愚鈍學術膚淺誤蒙甄采預聞政事常懼
不稱䧟于罪戾加以近癭疾疹久不朝參方乞宮觀
以便頥飬豈意天恩出於意表即長中臺直升元宰
躐等踰分近世罕倫愧赧驚懼汗流霑踵况今中外
舊臣或輔佐累朝或踐揚两府高才碩德顯著甚多
若以代臣皆出臣右又即今執政臣位在四若以次
而舉亦未至臣伏望聖明歴選其人俾居斯任如臣
無狀何敢克當所有新命臣不敢祗受取進止
乞留僕射制書在閤門劄子
今月六日伏蒙聖慈差東上閤門副使王舜封賜臣
左僕射兼門下侍郎告身者臣近聞恩命自知非分
不敢膺克巳累有文字辭免恭俟俞旨今蒙降到告
身臣未敢祗受欲乞且留在閤門取進止内批早
令祗受
第三劄子
臣於今月二十三日相継有劄子辝免新除尚書左
僕射恩命未奉俞旨六日又蒙聖恩差東上閤門副
使王舜封就臣本家賜臣告身臣亦未敢祗受乞且
留在閤門今早勾當御藥院馮宗道傳宣并降到御
批早令祗受臣上戴天恩下顧無狀進退惟谷無地
自處臣聞高宗命傅說爲相戒之曰若作酒醴爾惟
麴糵若作和羹爾惟塩梅夫釀酒者多麹則太苦多
糵則太甘調羹者多塩則太鹹多梅則太酸和調適
宜最爲難事故以諭良相酌寬猛之政處小大之事
必和平允愜曲盡其宜然後爲善臣才性長短敢不
自知賦分於天樸鈍戇直至於守事君之忠懷愛民
之志不爲欺罔不涉佞邪如此數條臣敢自保然燭
理不明見事不敏度量𥚹隘䦕防淺露若位以元宰
委之機務分畫措置必有差違至時雖自納於刑亦
無所益臣非敢愛身實恐誤國况臣之少壯猶不如
人今年齒衰老目視近昏事多健忘目前所爲轉首
不記舉措語言動多差失自近病來耳頗重聽此皆
事實衆所共見非臣以虚辭文飾如此豈可首居相
位毗贊萬機方今老成碩德巳試有效及抱道藏噐
藴積未施中外之臣不爲無人伏望聖慈博訪選以
代臣必能稱職所有告身臣未敢祗受緣臣即日步
趨拜起皆所未能朝覲之期無由預定告身留臣本
家於禮非是伏乞依臣前奏早賜宣取且留在閤門
候臣所患痊平堪步趨拜起入覲天顔面陳至誠至
時若不允許祗受未晚取進止
奏乞黃庭堅同校資治通鑑劄子
臣先奉勑編修資治通鑑共成二百餘卷於去年九
月内奉聖旨令秘書省正字范祖禹及臣男康用副
夲重行校定聞奏近又奉聖旨令據巳校定到夲逐
旋送國子監鏤板竊緣上件文字卷秩稍多其范祖
禹近差充修神宗皇帝實錄檢討官在彼自有職事
慮恐日近校定不辦有妨鏤板臣竊見秘書省校書
郎黃庭堅好學有文即日在本省别無職事欲望聖
慈特差令與范祖禹及臣男康同校定止件資治通
鑑所貴早得了當取進止
乞令校定資治通鑑所寫稽古錄劄子
臣聞史者今之所以知古後之所以知先是故人主
不可以不觀史善者可以爲法不善者可以爲戒自
生民以來帝王之盛者無如堯舜書稱其德皆曰稽
古然則治天下者安可不以師古哉伏見皇帝陛下
初開經筵先講論語讀祖宗寶訓論語記孔子之言
行寶訓述祖宗之聖謀誠爲從學之要然國家未有
天下以前帝王之事臣愚以爲亦不可不知也顧以
年祀悠遠載籍浩博非一日二日所能徧閱而周知
所宜提其綱目撮其精英然後可以見治亂存亡之
大略也臣先於英宗皇帝時嘗采獵經史上自周威
烈王二十三年下盡周世宗顯德六年略舉每年大
事編次爲圖年爲一行六十行爲一重五十行爲一
卷凡一千三百六十二年共成五卷謂之歴年圖上
之以省煩文便觀覧臣又於神宗皇帝時受詔修國
朝百官公卿表臣依司馬遷法自建隆元年至治平
四年各記大事於上方書成上之有詔附於國史臣
今更討論經史上自伏羲下至周威王二十二年略
序大要以𥙷二書之闕合爲二十卷名曰稽古錄欲
繕寫奏御而私家少得筆吏恐日近不能了畢竊見
先有聖旨令秘書省正字范祖禹䓁就夲省校定臣
所編修資治通鑑見有筆吏及紙札等物伏望聖慈
特降指揮許臣并上件稽古錄送祖禹等令就夲局
繕寫校對訖先次上進候將来讀祖宗寶訓了日若
别未有書可讀欲乞且取臣此書進讀仍令侍讀官
隨文解釋則前王軌轍皆可槩見庶幾足以資稽古
之萬一輔聖性之聦明取進止
温國文正公文集卷第五十一
