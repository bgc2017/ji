温國文正公文集卷第三十八
章奏二十三
衙前劄子
橫山劄子
横山䟽
横山上殿劄子
論不得言赦前事劄子
張方平第一劄子
張方平第二劄子
受侍讀乞先上殿劄子
乞免翰林學士劄子
辭免館伴劄子
議謀殺巳傷案問欲舉自首狀
衙前劄子
臣伏見近者陛下特下詔書以州郡差使之煩使民
無敢力田積榖求致厚産至有遺親背義自求安全
者令中外臣庶條陳利害委官詳定以聞此誠堯舜
之用心生民之盛福也臣竊見頃歲國家以民間苦
里正之役廢罷里正置鄕戶衙前又以諸縣貧冨不
同東鄕上戶家業千貫亦爲里正西鄕上戶家業百
貫亦爲里正應副重難勞逸不均乃令立定衙前人
數每遇有闕於一縣諸鄕中選物力最高者一戶補
充行之到今巳逾十年民間貧困愈甚於舊議者以
爲一州一縣利害各殊今一槩立法未能盡善又里
正止管催稅人所願爲衙前主管官物乃有破壞家
産者然則民之所苦在於衙前不在里正今廢里正
而存衙前是廢其所樂而存其所苦也又曏者每鄕
止有里正一人借使有上等十戶一戶應役則九戶
休息可以晏然無事專意營生其所以勞逸不均蓋
由衙前一槩差遣不以家業所直爲凖若使直千貫
者應副十分重難直百貫者應副一分重難則自然
均平今乃將一縣諸鄕混同爲一選物力最高者差
充衙前如此則有物力人戶常充重役自非家計淪
落則永無休息之期矣有司但知選差冨戶爲抑強
扶弱寬假貧民殊不知冨者旣盡賦役不歸於貧者
將安適矣借使今日家産直十萬者充衙前數年之
後十萬者盡則九萬者必當之矣九萬者盡則八萬
者必當之矣自非磨滅消秏至於窮困而爲盗賊無
所止矣故置鄕戸衙前巳來民益困乏不敢營生冨
者返不如貧貧者不敢求冨日削月朘有減無增以
此爲冨民之術不亦疎乎臣嘗行於村落見農民生
具之微而問其故皆言不敢爲也今欲多種一桑多
置一牛蓄二年之糧藏十匹之帛鄰里巳目爲冨室
指使以爲衙前矣况敢益田疇葺廬舍乎臣聞其言
惄焉傷心安有聖帝在上四方無事而立法使民不
敢爲久生之計乎凡爲國者患在見目前之利不思
永久之害故初置鄕戶衙前之時人未見其患及今
然後知之若因循不改日益久則患益深矣臣愚欲
望聖慈特降指揮下諸路州縣相度上件里正衙前
與鄕戶衙前各具利害奏聞隨其所便别立條法務
令百姓敢營生計則家給人足庶幾可望矣取進止
横山劄子
臣竊聞陜西邊臣有上言欲招納趙諒祚國内人戶
漸圖進取者臣竊惟諒祚驕僣之罪宜伏天誅爲日
固久今國家新遭大憂陛下初承寶命公私困匱軍
政未講恐征伐四夷之事未易輕議也况諒祚雖内
懷桀驁而外存臣禮方遣使者奉表吊祭尚未還國
而遽令邊臣誘納其亡叛之民臣恐未足以虧損諒
祚而失王者之體多矣伏望陛下且以拊循百姓爲
先以征伐四夷爲後速詔邊臣務敦大信勿納亡叛
專謹斥候防其侵軼而巳俟諒祚咎惡旣熟中國兵榖
有餘然後奉辭伐罪不爲晚也取進止
横山䟽
九月二十四日具位臣光昧死再拜上䟽皇帝陛下
臣聞王者之於戎狄或懷之以德或震之以威要在
使之不犯邊境中國獲安則善矣不必以踰葱嶺誅
大宛絶沙漠禽頡利然後爲快也竊聞有邊臣言趙
諒祚部將輕泥側欲以横山之衆攻取諒祚歸命
聖德朝廷巳有指揮許令招納臣近者雖曾論列以
爲非宜尚懼語言疎略未盡夲末不敢不再爲陛下
陳之入進謀者伹言其利不言其害臣請試言其害
雖逆盛意願陛下勿遽加棄置略賜周覧與進謀者
參校其是非焉臣聞戎狄之俗自爲兒童則習騎射
父子兄弟相與群處未嘗講仁義禮樂之言也唯以
詐謀攻戰相尚而巳故其民習旅用兵善忍飢渴能
受辛苦樂闘死而恥病終此中國之民所不能爲也
是以聖王與之校德則有天地之殊與之校力則未
能保其必勝也以舜禹之明征三苗而三旬逆命商高
宗之賢伐鬼方三年乃克漢高祖之雄傑爲冒頓所圍
七日不火食國朝以太宗之英武比舉河東南取閩
浙若拾地芥加之猛將如雲謀臣如雨天下新平民
未忘戰當是之時継遷背誕太宗以鄭文寶爲陜西
轉運使用其計策假之威權以討之十有餘年卒不
能克發關中之民飛芻輓粟以饋靈州及清遠軍爲
虜所鈔略及經沙磧飢渴死者什七八白骨蔽野號
哭滿道長老至今言之猶歔欷酸鼻及真宗即位會
継遷爲羅潘支所殺真宗因洗滌其罪吊撫其孤賜
之節鉞使長不毛之地訖于天聖明道四十餘年爲
不侵不叛之臣關中戶口滋息農桑豐冨由是觀之
征伐之與懷柔利害易見矣及元昊背恩國家發兵
調賦以供邊役關中旣竭延及四方東自海岱南踰
江淮占籍之民無不蕭然苦於科歛自其始叛以至
納欵纔五年耳天下困弊至今未復仁宗屈己賜以
誓誥冊爲國主歲與之物凡二十五萬豈以其罪不
足誅而功可賞哉計不得巳也曏者諒祚雖時有偃
蹇禮節不備或誘熟戶驚擾邊民然猶稱臣奉貢未
敢顯然自絶也今乃誘其叛臣以圖之縱使誠能梟
諒祚之首復靈夏之土以王者之兵言之猶可恥也
况其成敗未可知乎臣恐邊事之興生民之苦由此
而始也王者之於諸侯叛則討之服則撫之是以諸
侯懷德畏討莫不率從去歲諒祚攻大順城殺掠吏
民今春朝貢之使不以時至當是時不能討也今朝
廷旣赦其罪與其賜物受其使者納其貢獻又從而
誘其叛臣激其忿心是常欲其叛而不欲其服也信
義賞罰將安在乎議者或以爲彼誘我民我誘彼臣
何爲不可是特閭閻小人之語非知國家之大體者
也彼僻陋小羌竊誘我民以益其衆乃欲以天子億
兆之冨而效其所爲邪譬如鄰人竊己之財巳以正
議責之可也豈可復竊彼之財以相報耶臣聞諒祚
隂蓄姦謀爲日固久招納不逞之人以爲謀主誘脅
熟戶以撤中國之藩籬常有據關中窺河東之心雖
未必能然若縱其毒蠚亦足以爲亭鄣之患未可以
小種之羌孱弱之人待之也國家不幸比遭大憂帑
藏空竭關中之民自經西事以來仍苦鐵錢財力彫
弊熟戶屢經殺掠亡失太半縱其在者亦懷貳心非
復得如景祐寶元之時也當此之際陛下深詔邊吏
敦信誓保分界嚴守備明斥候以待之猶懼諒祚狼
子野心不識恩義乘我釁隙侵噬疆場又况彼不動
而擾之不來而召之乎臣又聞虜中間諜所在甚多
中國動静毫髮皆知其側自程戡在鄜廷時已有
所附蓋欲自誇以求售耳未必然也借令實能舉兵
以與諒祚爲敵戰而勝之則是滅一諒祚生一諒祚
也若其不勝必引其餘衆南奔中國諒祚悉其境内
之兵以追之怒氣直辭長驅入塞當是之時非口舌
文移所能解也臣恐朝延不惟失信於側也若
側餘衆無幾猶可以縛而送之以緩諒祚之兵然形
迹巳露諒祚必叛無疑也若側餘衆尚多還北不
可入南不受窮無所歸必不肯如山禺束手就死將
突據邊城以救其命更爲中國之患未有涯也陛下
不見景侯之事乎臣聞羽翼未成不可以高飛近者
未悅不可以來遠自堯舜禹湯文武之王下至齊(淵聖御名)
晉文之覇未有不先治其内而能立功於外者也故
孔子曰善人教民七年亦可以即戎矣又曰以不教
民戰是謂棄之今陛下新即大位尚未逾年朝廷之
政未盡修也封域之中未盡治也内郡無一年之蓄
左帑無累月之財民間貧困十室九空小有水旱則
化爲流殍承平日久戎事不講將帥乏人士卒驕惰
上下姑息有如兒戲教閱稍頻則愠懟怨望給賜小
稽則揚言不遜被甲行數十里則喘汗不進遇鄕邑
小盗則望塵奔北此乃衆人所共知非臣敢爲欺罔
兵法曰知彼知己百戰不殆不知彼知己一勝一負
不知彼不知己每戰必殆陛下視今天下如此而欲
謀境外之事起兵革之端挑陸梁之虜冀難立之功
此臣所爲寒心者也爲今之計莫若收拔賢俊隨材
受任以舉百職有功必賞有罪必罰以修庶政慎擇
監司澄清守令以安百姓屏絶浮費沙汰冗食以實
倉庫詢訪智略察驗武勇以選將帥申明階級翦戮
桀黠以立軍法料簡驍銳罷去羸老以練士卒完整
犀利變更苦窳以精器械俟百職旣舉庶政旣修百
姓旣安倉庫旣實將帥旣選軍法旣立士卒旣練器
械旣精然後惟陛下之所欲爲復靈夏取瓜沙平幽
薊收蔚朔無不可也今八者未有其一而欲納邊臣
之狂謀信黠虜之詭辭臣恐不能得其降者數百而
虜騎大至覆軍殺將邊城晝閉朝廷乃爲之宵衣旰
食焦心勞思興兵運財以救其急使天下愁困如康
定慶曆之時而已卒無可柰何然後忍恥以招之卑
辭以諭之尊其名以悅之增其賂以求之其爲損也
不亦多乎斯乃國之大事安危所繫非特邊境之憂
而巳願陛下深留聖恩勿爲後悔乃天下之福也彼
進謀者皆非實能爲國家斬將搴旗拓土闢境建衛
霍甘陳之功也伹以利口長舌虚辭大言一時誑惑
聖聦欲盗陛下之官職耳他日國家有患不預其憂
是豈可哉凡邊境有事則將帥遷宮士卒受賞無事
則上下寂寂無因徼幸此乃人臣之利非國家之利
願陛下不可不察也臣光昧死再拜以聞皇帝陛下
橫山上殿劄子
臣近曾上言趙諒祚即今稱臣奉貢朝廷不宜納其
叛臣以興邊事未審聖意以爲如何臣之所言非謂諒
祚無罪不可討也又非能保其不叛也但以國家今
日内政未修不可遽謀外事故也伏望陛下察臣所
言八事舉百職修庶政安百姓實倉庫選將帥立軍
法練士卒精器械然後觀四夷之釁亂者取之亡者
侮之何患不能復大禹之故迹雪祖宗之宿憤也取
進止
論不得言赦前事劄子
臣伏覩今月二十三日手詔應官吏黎庶犯罪在赦
前者並依前後勑條施行内外言事按察官司更不
得依前舉劾具案取旨如違並科違制之罪者臣竊
惟按察之官以赦前事興起獄訟枉繋平民及以輕
淺之罪奏乞不原聖恩禁之誠爲大善至於言事之
官事體稍異恐難以一例指揮何則御史之職夲以
繩案百僚糾擿姦邪姦邪之狀固非一日所爲國家
素尚寬仁數下赦令或一歲之間至于再三若赦前
之事皆不得言則其可言者無幾矣萬一有姦邪之
臣朝廷不知誤加進用御史欲言則違今日之詔若
其不言則陛下何從知之臣恐因此言者得以藉口
偷安姦邪得以放心不懼此乃人臣之至幸而非國
家之長利也伏望聖慈追改前詔除去言事兩字勿
使群臣得以壅蔽聦明也取進止
張方平第一劄子
臣伏見陛下用翰林學士承旨張方平參知政事方
平文章之外更無所長姦邪貪猥衆所共知兩府大
臣繫國安危苟非其人爲害不細臣職在繩糾不敢
塞嘿伏望聖慈追寢方平新命以恊輿論取進止
張方平第二劄子
臣近曾上言張方平參知政事不恊衆望臣識淺材
下其言固不足采曏者仁宗時包拯最名公直與臺
諫官共言方平姦邪貪猥事迹甚多陛下儻欲知方
平爲賢爲不肖乞盡令檢取包拯等言方平章奏及
開封府陳升之兩處推勘劉保衡公案并方平在奏
州所奏邊上事宜狀即知臣所言非一人之私論也
今所言之事尚未蒙施行尋聞除臣翰林學士兼侍
讀學士若臣所言果是則方平當罷政事若其非是
則臣爲譛毀忠賢亦當遠貶今兩無所問而臣復遷
翰林仍加美職臣誠愚懵未曉所謂㐲望聖慈察臣
前言方平事爲是爲非早賜施行所有新命臣未敢
祗受取進止
受侍讀乞先上殿劄子
臣累日前曾上殿論列張方平事後來續聞除臣翰
林學士兼侍讀學士臣智識頑闇不逹聖心以爲朝
廷大政必當辨是與非人臣事君不可辭難就易是
以不勝狂狷復有奏陳今蒙聖恩曲賜手詔過加奬
待諭以至意温密纖悉提耳諄諄臣雖木石亦將開
悟况含氣血得爲人類自咎愚迷九死難贖伏地流
汗無所容入愧感之極涕泗滂沲誠宜即時奔赴闕
庭祗受詔命然臣尚有私懇須當面陳欲望聖恩先
許上殿敷奏禀取聖旨然後遂授勑告不勝死生幸
甚取進止
乞免翰林學士劄子
臣今日上殿曾有敷奏以聖旨令讀資治通鑑其書
卷帙尚少湏日近接續編修史籍煩多恐難以應副
禁林文字乞免翰林學士一職伏蒙聖恩宣諭但令
權免學士院文字臣退自惟念若取學士之名以自
榮而不供學士之職竊位素餐孰甚於此在臣愚分
深不自安况侍讀學士與翰林學士資序一同俸給
仍優伏望聖慈俯賜矜察許臣只以侍讀學士專治
資治通鑑如此則材噐稍宜職業無曠遂其私願粗
免愧心不勝幸甚取進止
辭免館伴劄子
臣近爲差館伴北朝人使曾進狀辭免今日蒙聖恩
差中使宣諭以人使將至有合商量事節令臣不得
辭免早詣中書樞密院看詳文字者臣竊惟館伴北
使乃兩制常程差遣臣所以輙違詔旨再三固辭者
非敢避事偷安誠以人之才性各有能否不可牽強陛
下以臣講讀經史粗有可采而使之應對賓客此實
非臣所長夫以鄭國區區將有諸侯之事猶使禆諶
草創世叔討論子羽修飾子産潤色然後接四方之
賓客故鮮有敗事况聖朝包戈偃革專以文德懷撫
北夷信使往来議論國事折衝禦侮呼吸成變一言
差忒寔繫安危臣豈敢不自揣量妄居其任臣曏以
名犯北朝諱元不曾接伴亦不曾奉使兩朝事體正
如墻面虜中情僞分毫不知加以禀性昏戅遇事𥚹
直今若使之館伴恐語言之際必有遺忘差錯或漏
泄機事或抵觸使人萬一如此以貽朝廷之憂雖加
臣以重誅終無所益伏望聖慈矜察於兩制中别選
差才敏之人館伴北使貴無闕誤取進止
議謀殺巳傷案問欲舉自首狀
臣竊以爲凡議法者當先原立法之意然後可以断
獄竊詳律文其於人損傷不在自首之例注云因犯
殺傷而自首者得免所因之罪仍從故殺傷法所謂
因犯殺傷者言因犯他罪夲無殺傷之意事不得已
致有殺傷除爲盗之外如劫囚略賣人之類皆是也
律意蓋以於人損傷旣不得首恐有别因餘罪而殺
傷人者有司執文并其餘罪亦不許首故特加申明
云因犯殺傷而自首者得免所因之罪然殺傷之中
自有兩等輕重不同其處心積慮巧詐百端掩人不
備者則謂之謀直情徑行略無顧慮公然殺害者則
謂之故謀者尤重故者差輕今此人因犯他罪致殺
傷人他罪雖得首原殺傷不在首例若從謀殺則太
重若從闘殺則太輕故酌中令從故殺傷法也其直
犯殺傷更無他罪者惟未傷則可首伹係巳傷皆不
可首也今許遵欲將謀之與殺分爲兩事按謀殺故
殺皆是殺人若將謀之與殺分爲兩事則故之與殺
亦是兩事也且律稱得免所因之罪故劫囚略人皆
是巳有所犯因而又殺傷人故劫略可首而殺傷不
原若平常謀慮不爲殺人當有何罪可得首免以此
知謀字止因殺字生文不得别爲所因之罪也若以
劫闘與謀皆爲所因之罪從故殺傷法則是闘傷自
首反得加罪一等也遵所引蘇州洪祚断例案律䟽
云假有因盗故殺傷人而自首者盗罪得免故殺傷
罪仍科䟽旣指言故殺傷人明是因盗謀殺傷人者
自從謀法當時法官誤断不可用例破條遵又引編
勑謀殺人傷與不傷罪不至死者並奏取勑裁以爲
謀殺已傷而罪不至死者即是自首之人案尊長謀
殺卑幼之類皆是巳傷而罪不至死不必因首也遵
又引律䟽問荅條云謀殺凡人乃云是舅又云謀殺
之罪首盡顯是謀殺許令自首案問皆謂謀而未傷
方得首免若其巳傷何由可首凡議罪制刑當使重
輕有叙今若使謀殺巳傷者得自首從故傷法假有
甲乙二人甲因闘毆人鼻中血出旣而自首猶科杖
六十罪乙有怨讎欲致其人於死地暮夜伺便推落
河井偶得不死又不見血若來自首止科杖七十罪
二人所犯絶殊而得罪相埒果然如此豈不長姦况
阿云嫌夫醜陋親執腰刀就田野中因其睡寐斫近
十刀斷其一指初不陳首至宫司執錄將行拷捶勢不
獲已方肯招承情理如此有何可憫朝廷貸命編管
巳是寬恩而遵更稽留不斷爲之伸理欲令天下今
後有似此之類並作减二等斷遣竊恐不足勸善而
無以懲惡開巧僞之路長賊殺之源姦邪得志良民
受弊非法之善者也臣愚以爲大理寺刑部所定巳
得允當難從許遵所奏作案問欲舉减等而科今來
與王安石各有所見難以同共定奪伏乞朝廷特賜
裁酌施行
温國文正公文集卷第三十八
