温國文正公文集卷第四十八
章奏三十三
乞申明求諫詔書劄子
看閱吕公著所陳劄子
乞罷保甲劄子
密院劄子
劄子批語
乞降臣民奏狀劄子
審前劄子
乞降封事簽貼劄子
乞不貸強盗劄子
乞不貸故闘殺劄子
乞省覽農民封事劄子
乞申明求諫詔書劄子(六月十四日上十八日進呈依奏)
臣伏見皇帝陛下初臨大寶太皇太后陛下同断萬
機側身虚己渴於求諫於五月五日特下詔書大開
言路此誠明主之先務太平之夲原也竊見中間有
若廼隂有所懷至是亦不得已也一節天下見者未
逹聖心咸以爲朝廷雖名求諫實惡人論事豫設科
禁有上言者皆可以六事罪之是以盤(淵聖御名)猶豫未敢
盡言如此則上恩不得下究下情不得上通上下否
閉萬事乖失又前來詔書止牓朝堂所詢不廣見者
甚少臣愚欲望聖慈下學士院别草詔書除去中間
一節務在勤求讜言使之盡忠竭誠無有所諱仍乞
遍頒天下在京於尚書省前及馬行街出榜在外諸
州府軍監各於要閙處曉示不以有官無官之人應
有知朝政闕失及民間疾苦者並許進實封狀言事
在京則於登聞鼔院檢院投下委主判官畫時進入
在外則於州府軍監投下委長吏即日附逓聞奏不
得取責副夲強有抑退其百姓無家業人慮有姦詐
即令夲州責保知在奏取指揮放令逐便候有上件
實封奏狀進入至内中伏望陛下以萬機之暇略賜省
覽其所論至當者當用其言而顯其身其是非相半
者捨短取長其言無可采事不可行者亦當矜容不
可加罪如此則下情無不通嘉言罔攸伏聦明周四
遠海内如指掌矣或慮奏狀繁多難以親覽即乞降
付三省委三省官看詳擇其可取者用黃紙簽出再
進入或乞留置左右以備規戒或乞降付有司施行
取進止
看閱吕公著所陳劄子
臣今月一日夜蒙降到吕公著劄子一道付臣看閱
所陳更張利害有無兼濟之才直書當與未當具悉
奏來者臣自公著到京止於都堂衆中一見自後來
未嘗私見及有簡帖往來今公著所陳與臣所欲言
者正相符合蓋由天下之人皆欲如此臣與公著但
具衆心奏聞耳臣聞書曰有廢有興出入自爾師虞
庶言同則繹言國家政事欲有所改更必先謀於衆
人所言皆同然後行之則無失也傳曰上酌民言則
下天上施言爲人上者當采酌民言從其所欲則在
下之人戴上如天受其恩施也伏望陛下察公著所
陳參以臣民所上實封奏狀若與之同者断志行之
勿復有疑臣見太平之功不日可成矣公著一言而
天下受其利可謂有兼濟之才所言無有不當惟有
保甲一事欲就農隙教習臣愚以爲朝廷旣知其爲
害於民毋益於國便當一切廢罷更安用教習容臣
續具劄子奏聞次其公著劄子謹同封上取進止
乞罷保甲劄子
臣竊見先帝以戎狄驕傲侵據漢唐故地有征伐開
疆之志故置保甲令開封府界及河北陜西河東三
路皆五日一教閱京東西兩路保甲養馬仍各置提
舉官權任比監司旣而有司各務張皇以希功賞其
提舉官專護夲局不顧它司事干保甲州縣皆不得
關預營内百姓不得處治其巡檢指使保正保長競
爲搔擾𧖟食無厭稍不如意擅行捶撻其保丁習於
遊惰不復務農或自爲刧掠或侵陵鄕里其夲家耕
種耘穫率皆妨廢供送不辦率歛無窮貲産耗竭毋
以爲生弱者流移四方壯者亡爲盗賊行之數年先
帝浸知其弊申勑州縣令保甲應有違犯并巡教官
指使違法事件並許州縣覺察施行及陛下踐阼聽
政首令京東西兩路保甲養馬並依元降年限收買
其剰買過數目並充以次年分之數又令開封府界三
路團教巳及半年經朝廷按閱者每月併教兩日未
經按閱者併教三日陜西團校未及半年者每月兩次倂
教三日又令見教人身材弱小或久來疾病及夲家止有
一丁病患不堪營作并第五等以下地土不及二十畒者
並許州縣保明提舉司審驗放免又令一縣不得放免過
二分皆聖澤矜寬民力於保甲勞費雖十減五六然保甲
保馬向去點擇買養𥙷填尚猶如舊其巡教指使保正保
長名目猶在於所轄保甲恐不免湏有陵逼侵漁其四時
教閱雖減日數未免妨農臣愚以爲此保甲若使之逐捕
盗賊則近巳有指揮巡撿縣尉及弓手兵級人數並令
依保甲未上番以前人數復置其保甲更不令管句
捕盗若使之攻討四夷則此皆畎畒白徒教閱雖熟
未嘗見敵與戎狄戰闘必望風奔潰登極詔書敕邊
吏令不得侵擾外界務要靜守疆場然則此保甲保
馬的實有何所用徒令府界及五路農民不堪愁苦
幸頼社稷之靈適值累年豐稔猶流民甚多盗賊充
斥若遇如明道年之蝗康定年之旱至和年之水則
爲國家大患豈可盡言近者群盗王冲乘保馬諸處
行劫置保馬夲欲逐盗今更爲盗資又獲鹿縣保甲
斫射毆傷提句孫文巡檢張宗師以下陵上是乃大
亂之源漸不可長凡保甲保馬有害無利天下之人
莫不知之臣不知朝廷何憚而久不廢罷伏乞断自
聖志盡罷諸處保甲保正保長使歸農依舊置耆長
壯丁巡捕盗賊戸長催督稅賦其所養保馬㨂擇勾
收太僕寺量給價錢分配兩騏驥院坊監及諸軍召提
舉官還朝其句當公事巡撿指使並送吏部與合入
差遣如此則開封府界及五路之民孰不歡呼鼔舞
荷戴聖德若以保甲中武藝巳成之人可惜使之歸
農即乞令逐縣戶馬數每五十戶置弓手一人略依
緣邊弓箭手法許蔭夲戶田二頃與免二稅或稅輕
者與免若干石斗稅及戶下諸般科役夲戶田不足
聽蔭親戚田務在優假使人勸募然後召募夲縣鄕
村戶有勇力武藝者投充弓手計即今保甲中有勇
力武藝者必多願應募若一人闕額有二人以上爭
投者即委夲縣令佐揀試武藝高彊者充若見充弓
手人有勇力武藝衰退許它人指名比較若勝於舊
者即令充替如此則不須教閱武藝自然常得精熟
一縣之中其勇壯者旣充弓手其羸者雖使之爲盗
亦無能爲患仍委夲州及提點刑獄常切按察令佐
有取捨不公者重加刑典若無人投名乞更議優法
若尚召募不足即且於鄕村戶上依舊雇人候有投
名者即令充替若弓手數多即令分番更互在縣祗
應一年一替其餘各分地分巡捕盗賊每獲賊勘得
赦後住止及窩藏去處其夲地分嚴行科責及令出
賞錢與獲賊之人其賊發地分更不作三限科校只
令捕賊給賞如此則賊發之處捕盗之人不復掩蔽
住止&KR0810;藏之處捕盗人不肯庇匿盗賊無所容身自
然稀少取進止
密院劄子(時密院聞余𣣔上前奏先以白劄子進呈畫此指揮)
欲府界三路保甲自來年正月以後並罷團校止令每
農歲閑月分依義勇舊法赴縣教閱一月所有差官
置場排備軍噐及教閱法式番次按賞費用等仰樞
密院取索會校措置條畫與三省同共立法取旨施
行十月六日進呈奉聖旨依此
劄子批語
十二日三省樞密院同進呈奉聖旨保甲依今月六
日巳得指揮所有保馬别詳議立法進呈
乞降臣民奏狀劄子
臣伏見陛下詔開言路至今巳涉旬月必有臣僚民
庶上言朝政闕失民間疾苦奏狀巳多未見有付外
令三省或樞密院商量施行者如此則徒煩聽覽何
所禆益昔漢昭帝時吏民上書言便宜有異輙下杜
延年平復奏言先帝初即位詔中外上言得失亦令
臣與張方平同詳定選擇可取者與元奏狀同進入
内或降付三省樞密院施行臣竊計今來臣民所上
文字其間是非臧否雖錯雜嘉謀長策不可謂無以
睿明所燭諒毫髮無遺豈可一槩棄置全不采用欲
乞選其可從者降出施行或以萬幾之繁未暇遍加
省覽即乞依臣前奏降付三省委執政官分取看詳
擇其可取者用黃紙簽出再進入或留置左右或降
付有司施行取進止
審前劄子狀
臣於今月三日具劄子奏爲保甲保馬有害無利乞
廢罷召募保甲投充弓手仍乞降付三省樞密院商
議施行至今未見降下竊慮有司遺失不逹聖聽乞
令勘會依臣前奏早賜降下取進止
乞降封事簽帖劄子
臣聞舜明四目逹四聦王者視四海之内皆如戶庭
閭閻之間皆如指掌然後能治其天下恭惟太皇太
后陛下深居九重皇帝陛下冨於春秋四海之廣大
閭閻之微隱未嘗身親而目覩也非采聽臣民之言
雖以天縱睿智之性何由知之陛下近詔天下臣民
皆得上封事言朝政闕失民間疾苦仍降出令臣與
執政官看詳其第一次降出者三十三卷臣謹與諸執
政選擇其中除無取及冗長之辭外其可取者巳用
黃紙簽出進入訖伏乞陛下取簽出者更賜詳覽或
留置左右以備規戒或降付有司商議施行如此則
忠言日進聦明日廣誠生民之厚幸社稷之盛福也
曏者執政請聽臣僚上殿陛下謙退以爲國家政事
多未習知臣僚欲言事者自有章䟽何必上殿今臣
民章䟽舉集於前若陛下不勤加省覽則朝政闕失
民間疾苦何由上聞國家政事無時而習知也其間
亦有一事而衆人共言者臣亦重複簽出蓋欲陛下
知天下所共患衆情所同欲也夫爲政在順民心民
之所欲者行之所惡者去之則何患號令不行民心
不附國家不安名譽不榮哉惟在陛下断志而力行
之耳取進止
乞不貸強盗白劄子
刑部奏鈔曹州勘到百姓趙倩吕德吕文於今年三
月二十三日同打劫南華縣界頓榮家財物將槍刺
頓榮一槍腮上血出打劫得財被弓手捉獲醫人檢
得頓榮元被吕文刺傷處有血是尖物傷將劫到贓
估定足錢陸貫玖拾玖文夲州只爲頓榮被劫刺傷
時不曾申官檢定痕驗遂具案申奏大理寺會到進
奏院今年三月六日赦七日到州准律勑合决杖一
頓處死刑部檢到例擬並特貸命决脊杖二十各刺
面配廣南遠惡州軍牢城門下勘會近年以來諸州
勘到劫賊但不曾殺人放火者並作情理可愍或刑
名疑慮由奏朝廷率從寬貸竊詳逐人旣爲劫賊情
理有何可愍赦後贓滿傷人刑名有何疑慮此皆逐
州官吏避見失入罪名專務便文營己無去害疾惡
之心况曹州素多賊盗係重法地分如趙倩等所犯
皆得免死則是強盗不放火殺人者盡得免死竊恐
盗賊轉加恣橫良民無以自存殆非懲悪勸善之道
其趙倩等欲乞並令夲州依法處死仍乞立法自今
後天下州軍勘到強盗情理無可愍刑名無疑慮輒
敢奏聞者並令刑部舉駮重行典憲更不得似日前
用例破條
乞不貸故闘殺劄子
竊惟王者所以治天下惟在法令凡殺人者死自省
刑法以來百世莫之或改若殺人者不死傷人者不
刑雖堯舜不能以致治也近者刑部奏鈔泰寧軍勘
到保正家人姜齊見夲都代名大保長張存捽着百
姓孫遇其孫遇捽着袁貴髻子張存道此人稱是東
嶽急脚子胡亂打人不伏收領齊捽着孫遇逓互打
三二十拳解擘放却袁貴齊與張存捽到孫遇齊行
拳踢打孫遇身死齊發心共張存捉縛袁貴虚做打
殺元相爭人申解赴縣替得償命其袁貴倒縣不肯
虚招齊蒙枷項隔勘方具實招通又懷州勘到百姓
魏簡與郭興爭賭錢拽倒郭興家棚子郭興父郭昇
拽着簡使頭撞簡簡爲夲人年老便道你共我不是
抵對休扯着我待推揢郭昇圖放却簡用力去郭昇
咽喉上揢一揢其人當下倒地身死又耀州勘到百
姓張志松爲再從弟張小六冤執稱呪罵堂兄弟男
女偉志松乘酒嗔恨張小六因此行拳打張小六當時
身死上件三人於條例皆合處死夲州並作情理可
愍奏裁耀州仍稱張志松夲無殺意刑部一切檢例
擬特貸命决脊杖二十刺配断所牢城竊詳孫遇不
合詐稱東嶽急脚子胡亂打人雖是罪人然不至死
其姜齊等旣解擘放袁貴即合申送赴官依法施行
其孫遇别更不曾拒捍及走兼巳就拘執豈可更捽
倒毆擊直至於死又更誣執被苦人袁貴作殺人賊
欲令替自己償命如此情理有何可愍其魏簡爲郭
昇年老不欲相打却用力去夲人咽喉上一揢致死
豈不更甚於毆打又張志松只為張小六冤執呪罵
事理至輕遂毆夲人致死並是闘殺於情理皆無可
憫凡人因忿相爭迭相毆擊其意豈在於殺但一人
於辜限内死則彼一人須當償命况三人皆即時毆
殺當死無疑只是逐州避見失入罪名妄作情理可
憫或刑名疑慮奏裁刑部即引舊例一切貸命若因
循不改爲弊甚大所以然者從來律令勑式有該說
不盡之事有司無以處决引例行之今闘殺當死自
有正條而刑部不問可貸與否承例盡免死决配作
奏鈔施行是殺人者不死其闘殺律條更無所用也
於殺人者雖荷寬恩其被殺者何所告訴非所以禁
制凶暴保安良善也欲乞今後應諸州奏大辟罪人並
委大理寺依法定断如非情理可憫其刑名疑慮即仰
刑部退回夲州令依法施行如委見有可憫及疑慮即
仰刑部於奏鈔後别用貼黃聲說情理如何可憫刑
名如何疑慮今擬如何施行令門下省省審如何擬
委得允當則用繳狀進入施行如有不當及用例破
條即仰門下省駮奏乞行取勘庶使畫一之法不至
墮壞凶暴之人有所畏憚其姜齊等緣係未立法以
前今欲先次進入
乞省覽農民封事劄子
臣伏覩近降農民訴疾苦實封奏狀王嗇等一百五十
道除所訴重復外俱巳簽帖進入竊惟四民之中惟
農最苦農夫寒耕熱耘霑體塗足戴星而作戴星而
息蠶婦育蠶治&KR1472;績麻紡緯縷縷而積之寸寸而成
之其勤極矣而又水旱霜雹蝗&KR2048;間爲之災幸而收
成則公私之債交爭互奪榖未離場帛未下機巳非
己有矣農夫蠶婦所食者糠籺而不足所衣者綈褐
而不完直以世服田畒不知捨此之外有何可生之
路耳故其子弟遊市井者食甘服美目覩盛麗則不
復肯歸南畒矣至使世俗俳諧共以農爲嗤鄙誠可
哀也又况聚歛之臣於租稅之外巧取百端以邀功
賞青苗則強散重歛給陳納新免役則刻剥窮民收
飬浮食保甲則勞於非業之作保馬則困於無益之
費可不念哉夫農蠶者天下衣食之源人之所仰以
生也是以聖王重之臣不敢遠引前古竊聞太宗皇
帝嘗遊金明池召田婦數十人於殿上賜席使坐問
以民間疾苦田婦愚戇無所隱避賜帛遣之太宗興
於側微民間事固無不知所以然者恐冨貴而忘之
故也每臨朝無一日不言及稼穡真宗皇帝乳母秦
國夫人劉氏夲農家也喜言農家之事真宗皇帝自
幼聞之故爲開封尹以善政著聞及踐大位咸平景
德之治爲有宋隆平之極景德農田勑至今稱爲精
當昔周公相成王作無逸曰先知稼穡之艱難乃逸
則知小人之依蓋以一盂之飯一尺之帛莫不出於
艱難人主旣知之則不肯用之於無益散之於無功
驕侈之心無自而生矣伏惟太皇太后陛下深居九
重皇帝陛下冨於春秋自非今者濬發德音大開言
路使畎畝之民皆得上封事則此曹疾苦何由有萬
分之一得逹於天聽哉雖其文辝鄙俚語言叢雜皆
身受實患直貢其誠不可忽也伏惟太皇太后陛下
與皇帝陛下同賜省覽庶以開廣聦明資益聖性於
民間情僞靡不周知異日太平之業由此爲始矣取
進止
温國文正公文集卷第四十八
