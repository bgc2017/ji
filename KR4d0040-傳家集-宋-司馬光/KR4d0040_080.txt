温國文正公文集卷第八十
祭文
豢龍廟祈雨文
祭齊國獻穆大長公主文
爲文相作改葬先令公啓殯文
令公祖奠文
令公到墓文
令公掩壙文
員外啓殯文
員外掩壙文
穎川郡夫人焚黃祭文
啓殯祭文
祖奠祭文
祭郭侍讀文
祭范尚書文
祭觀文丁尚書文
諸廟祈雪文
祭黃石公文
爲始平公祭劉大卿文
諸廟祈雨祝文
謝雨文
爲始平公祭晉祠文
又祭晉祠文
雨止謝晉祠文
祭雷道矩文
祭江鄰幾文
三司祭張元常文
初除待制祭先公文
祭穎公文
告題祭版文
祭張尚書文
祭獻可文
張尚書葬祭文
祭錢君倚文
祭董少卿文
祭張密學文
祭陳彦升文
奠李夫人文
豢龍廟祈雨文
年月日宣德郎將作監主簿權知韋城縣事司馬光
謹率吏民具清酌庶羞之奠致祭于豢龍之神昔者
聖王設官分職畜擾神物以爲人用後世喪業神寔
繼之知龍嗜慾服事夏后王嘉神勞胙以此土歲祀
超忽廟貌仍存闔縣奔走春秋薦獻却災致福保佑
斯人今大夏將盡而歴時不雨穀苗槁死不可復殖
倉廩無儲民將何恃民寔神主神寔民休百姓不粒
誰供神役邑長有罪神當罰之百姓無辜神當愛之
天有甘澤龍寔司之以時宣施神寔使之槁者以榮
死者以生旱氣消除化為豐登然後自迩及遠粢盛
牲酒以承事神永永無斁伏惟尚饗
祭齊國獻穆大長公主文
惟靈襲慶皇家作嬪侯族環珮為節動顧禮文蘋藻
必親無違婦職承夫以順教子以慈純素柔嘉自忘
王姬之貴肅雍明智居爲里戚之規嗚呼遐福未終
大期奄及去白日之昭晣歸下泉之窈冥宸極惋傷
具僚增欷祇陳薄薦庶逹菲誠尚饗
爲文相作改葬先令公啓殯文
某舋惡不天福祐單薄旨甘甫備風樹永違日月貿
遷松檟未植夙興夜處心不遑寧是用物土之良諏
時之吉改卜宅兆恭啓攢塗属以備位宰司任隆責
大懇祈退避恩指莫從不得臨穴盡哀憑棺取訣永
言罪負隕絶復蘇叩心長號五内糜沸
令公祖奠文
日月有期靈輀將進遠違故壤遷就佳城惟靈澹泊
安間以時就道山川無壅徒御不驚瞻慕攀號心摧
氣結
令公到墓文
闕塞之陽伊川之涘地形爽塏水脉厚深惟靈去故
就新永寧兹宅不騫不圯保固億年涕慕之心昊天
罔極
令公掩壙文
嗚呼禄不逮親古人所嘆重茵列鼎誰適為榮掩坎
聚墳身不親在羡門旣鍵長夜無晨瞻望題和於兹
永絶興言念此心爽飛颺觸地號天肝腸寸絶
員外啓殯文
惟靈居家孝慈蒞官肅給如何茂德不享遐年爰擇
令辰肇開旅硉遷就祖域永有依歸沃酹不親倍增
悲涕尚饗
員外掩壙文
日吉時良巳就安宅祖禰咸在如從遠歸英靈有知
足慰冥漠終古永訣臨風涕洟尚饗
穎川郡夫人焚黃祭文
夫人胄自德門無禄蚤世久同困約不與顯榮朝推
恩渥追錫嘉命魚軒翟茀燭耀重泉靈而有知歆戴
天寵尚饗
啓殯祭文
旅宦飄颻家無常所槥櫝未瘞久寓西郊逢時之良
遷就窀穸撤攅云始取道有期撫事悵然益增感悼
祖奠祭文
日月有期輤輿當發川塗寖邈丘隴長歸伉儷之心
曷勝悲惋
祭郭侍讀文
維皇祐四年五月壬子尚書屯田員外郎孫琳殿中
丞司馬光太子左贊善大夫李端卿大理寺丞李杲
卿前通州推官楚楷謹致祭于故侍讀學士郭公之
靈嗚呼惟公之德清夷純白恪(御名)匪懈勤劬朝夕文
爲國華行為士則抱讀拱編雍容帝側貧錫之金坐
命之席絶衆逾倫恩輝備極如何不淑奄從窀穸某
等庸蔽久泳公恩承乏下僚從公外藩庇其闕遺誨
之話言如妷如甥心何敢諼今兹相顧失涕来門瞻
望靈帷薦其蘋蘩凄風肅然髣髴如存嗚呼哀哉尚
饗
祭范尚書文
嗚呼天生儁賢爲國之紀服休服采以翼天子冠帶
立朝正色嶬嶬讜言直節奮不顧已廼率西師氐羌
率俾廼贊公台緝熙物軌乃牧東夏刑清政理德實
光大才則茂美宜其永齡享有多祉如何不淑遠塗
中止輴車過都頓舍甚邇奠不手觴僣痌何巳靈底
其衷歆兹馨旨尚饗
祭觀文丁尚書文
惟公抱㓗懷真含忠履厚賦才茂美逢世休嘉降集
帝庭回翔禁署羽儀髦儁黼黻訓辭登贊機衡進參
台鼎物無疵癘民底乂安陪貳殿惟雍容風議老成
之德中外式瞻宜享永年以毗大業如何不淑隕此
哲人日月有時輴車首路興言僚舊哽涕無從薄薦
醪羞式歆哀欵尚饗
諸廟祈雪文
竊以雪霜不時神寔職之編室流亡吏當坐之今者
自秋徂冬天澤未浹麰麥旣寡又將槁枯意者吏不
職歟民無告歟胡為困苦使至此極也惟神哀民之
窮寬吏之辜使雪以時降而麥猶有收敢不牲酒鼓
舞以承神休尚饗
祭黃石公文
維年月日具官某謹遣某官某敢以香酒告于黃石
公之神惟公禀天至靈與聖同契幽&KR1036;人傑光啓漢
家廟食于今千有餘祀惟是鄆土居神宇下曠冬無
雪宿麥將枯舊廩既罄新埸無望老穉遑遑濱于溝
壑上聖夙夜苦心焦思中外百吏憂失圖惟神導
天之和寬上之慮救民之死赦吏之罪使膏澤下濟
土脉僨興回枯爲榮變凶成䄒敢不祇率所部遠邇
之民以承事神永永無斁尚饗
爲始平公祭晉祠文
盖聞誠通無遠神鍳無幽始謂不然廼今知信屬者
時雨稍乏宿麥未滋躬謁嚴祠默伸心禱回輈再宿
嘉澍響臻豈懇欵之微克留神聽寔元元之幸宜蒙
神福然原陸久燥根荄未浹畎畞喁喁猶有待望謹
以清酤嘉薦答揚神惠神當茂布優渥以終大施尚
饗
又祭晉祠文
維年月日具官某謹遣某官某謹以醪果殽羞恭薦
于某神惟神宅晉之原食晉之土凡在晉境皆為神
宇今嘉澤雖豐霑潤未溥神心無私民靡不撫遠邇
之間奚有捨取惟神申大前德均錫靈雨實我来麰
秀我稌黍穗棲于田粒益于庾為酒為醴永承神祜
尚饗
雨止謝晉祠文
久雨不止涉于積旬汙邪既瀦平原將溢田恐蕪穢
民憂墊隘有司恐懼謀請于神聦明感通遽巳晴霽
水返其壑雲歸于山蔬糓無虧歲則大熟蒙神之休
敢愛牲酒尚饗
祭雷道矩文
維年月日陜郡司馬光謹致祭于士友雷君道矩之
靈嗚呼道矩氣厚以和行直且方謹畏禮律如循鋒
鋩臨義敢决若揮干將無位於朝憂國遑遑發憤抗
言忠鯁激昂遠慮萬世引之深長家聲不隕燁然有
光西戎驕貪蠶食我疆榮馬徑前挺身戰場敷陳直
辭逆折豺狼虜氯方沮斂蹝退蔵如何不淑罹此疾
殃微息垂盡遺音琅琅上嗟王事未畢而亡下痛老
母皤然在堂言終而絶云誰不傷嗚呼道矩短長有
時不可推移善惡得失縶人施為顯晦窮通云胡可
期立身如此可以無悲獨我友生煩冤涕洟恨此膏
澤不霑烝黎奠以薦誠魂乎有知嗚呼哀哉尚饗
祭江鄰幾文
嗚呼他人之生憎愛糾紛獨君不然見之者親他人
之死議論交集獨君不然聞之者泣問君何修乃能
致此率其誠心無有表裏是宜胡耉光大顯融如何
不淑星未五終平日之遊晨往夕來宛其在目誰能
不哀念君素懷於物何有叙兹永違無若巵酒尚饗
三司祭張元常文
惟君寬𥙿敦篤外和内直秀眉廣顙盛氣揚休言德
之報宜蒙遐福骨相之符必享永年如何一朝兩違
所望凡在僚友孰不惋傷奠以薦誠庶幾来饗
初除待制祭先公文
光聞祿不及親古人所嘆重茵列鼎適足增悲光弱
冠之初幸塵仕籍罪多福鮮繼招凶釁顧復之恩闕
焉靡報痛毒愁辛無忘夙夜誠不自意蒙荷餘休名
參侍從身踐世職不肖之質何以似續慙怍戰兢不
遑啓處甘旨之養巳無所展忠直之風庶幾不墜力
自黽勉無忝所生備位諫臣不敢自遠瞻望丘壟涕
泗交横尚饗
祭穎公文
維嘉祐八年五月丁巳具官司馬光謹以清酌庶羞
之奠躬薦于故相國贈司空侍中穎公之靈公茂德
豐功布於四海事存石刻不敢重陳念昔先人久同
僚寀越自童齔得侍坐隅撫首提携愛均子姓甫勝
冠弁遽喪所天孤苦憃愚不能自立長號四望誰復
顧哀惟公眷憐過扵平日旣釋縗服還齒簪裾舉首
朝端繫公是賴爰加振拔俾出泥塗讎校秘文討論
前載逮公出牧兩托後車推心不疑言皆見納立效
甚寡為負實多過若丘山咸加掩覆善如絲粟必見
褒揚屢薦其名徹聞天聽遂塵清貫獲俻邇臣今日
所蒙莫非公力言念恩紀終身敢忘承乏諫垣造請
有禁不親杖屨殆將再朞豈意一朝忽爲永訣儀刑
在目訓誨如聞奄去華堂長歸幽壤心焉隕絶言不
成章英靈有知臨此薄酹嗚呼哀哉尚饗
告題祭版文
治平四年十月辛酉曾孫具官光敢昭告于曾祖考
處士府君曾祖妣夫人伏以春秋祭祀思慕無窮宜
有屏攝以伸瞻奉謹以良月吉日恭題祭版伏惟尊
靈降監昭格是憑是依尚饗
祭張尚書文
維熙寧四年月日女壻具官司馬光謹以清酌庶羞
祭于故禮部尚書張公之靈公之德業衆所尊仰始
終詳實巳載銘文在昔先公與公同省間来問訊延
就中堂光時弁髦立侍左右蒙公一見許以成人不
卜不謀遂妻以子自惟童騃齒位殊絶未嘗交語從
何辱知知己之恩重扵姻戚沒身銜戢不敢弭忘聞
訃之初涕零如雨綴扵官守走哭無從遠薦醪羞用
辭為侑尚饗
祭獻可文
嗚呼獻可之亡海内嘆惜况扵親友惋傷可知忠直
敢言人人自許誰知獻可始末無虧道不愧心名高
於世夀夭不校餘復何言知我之深見扵臨没今兹
永訣文不逮情嗚呼哀哉尚饗
張尚書葬祭文
惟熙寧四年八月日女壻具官司馬光謹以清酌庶
羞祭于禮部尚書致仕清河恭安公之靈日月徂遷
葬期巳及承乏西臺不敢離局行不執紼奠不操巵
引領松楸悲何有極尚饗
祭錢君倚文
維熙寧六年七月己未陜郡司馬光謹致祭于君倚
舍人之靈嗚呼君倚好賢如親就義若渴非聖不學
唯善是為納忠於君恥後堯舜竭力於友志追陳雷
推誠而行不疑不畏屢蹈顛沛終殄悔心甲科榮名
西掖清貫君倚之美兹不足言始謂吉人必膺遐福
如何彫謝曾未二毛我與君倚南北殊鄕哲愚異品
中年相值情厚故交飾貌無華發言必盡風迹猶在
精爽何之江山阻長醪羞微薄唯期惋怛可以潛通
嗚呼哀哉尚饗
祭董少卿文
維年月日具位司馬光謹致祭于鄰幾少卿董兄之
靈兄昔爲夏宰西鄙用師賦調雖煩民不告病生齒
雖衆訟庭常虚光實夏民目所親睹自兄之去繼者
為誰三十年餘屈指無幾兄入佐會計出奉簡書歴
守别藩所至稱治民懷其惠吏畏其明為時才臣屢
當劇任指顧立辦不廢笑談與人遊居雍容愷悌引
年據禮納禄辭榮志力精強謂宜遐夀如何不淑奄
忽長歸光旣舊且親荷知爲厚聞訃哀惋始不自勝
薄致醪羞維誠是薦尚饗
祭張密學文
惟公幼而孝長而謹以文學從仕以勤力當官入侍
禁嚴譽處臺省出敷惠化周流藩宣將漕則蓄積豐
衍監邊則民夷懷服慮無微而不臻職無煩而不舉
朝倚噐幹時推精力夀考而終福祿流厚今兹自宋
遷周捨卑就燥卜宅得吉祖載及期光等早厠賓客
之末晚陪嗣子之遊式陳醪羞用薦衷素尚饗
祭陳彦升文
年月日涑水司馬光謹以香酒膳羞致祭于彦升之
靈嗚呼光平生取友以道相親如彦升之質直光所
心服忽焉棄我惋痛誠深尚饗
奠李夫人文
元豐七年十月乙酉具官司馬光謹遣男某官某致
祭奠于故李尚書夫人之靈夫人明智而温柔順而
正知古不泥從俗不流禮刑閨門名播鄕曲神明保
祐夀考令終光忝預族姻素服懿德敢陳薄酹式薦
微誠尚饗
温國文正公文集卷第八十終
