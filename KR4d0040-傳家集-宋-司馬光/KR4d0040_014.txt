温國文正公文集卷第十四
律詩九
喜雨八韻呈明叔
六月十八日夜大暑
閑中有冨貴
寄唐州吴辨叔二兄
自題寫眞
和安之久雨
和復古小園書事
復古詩首句云獨步復靜坐輙継二章
右獨步
右静坐
光詩首句云飽食復閑眠又成二章
右飽食
右閑眠
寄題濟源李少卿(章)園亭
和明叔九日
邵堯夫先生哀辭二首
閑居呈復古
和明叔遊白龍溪
和景仁七十一偶成
六十寄景仁
去春與景仁同至河陽謁晦叔館於府之後
園旣去晦叔名其館曰禮賢夢得作詩以
紀其事光雖愧其名亦作詩以継之
與樂道約會超化寺比至樂道以疾先歸途
中有詩見寄
和樂道再以詩見寄
晚春病起呈擇之治臣
次韻和復古春日五絶句
酬宋叔逹(道復古之兄)卜居洛城見寄
和王安之題獨樂園
和吴辨叔知鳳翔見寄
和安之今春於鄭國相公及光處得綴珠蓮
各一本植之一盆仲夏始見一花喜而成
詠末句云未知先合謝誰家
君貺環溪
瞑目
獨樂園二首
放鸚鵡二首
呈樂道
太皇太后挽歌詞二首曹后
和劉伯壽陪潞公禊飲
南園雨霽景物粗佳有懷正叔安之
和潞公與昌言正叔遊獨樂園徘徊久之主
人不至
潞公遊龍門光以室家病不獲參陪獻詩十
六韻
初夏獨遊南園二首
和景仁荅才元寄示花圖
或謂光嗤景仁談禪而自談又因用歬韻爲
景仁解禪
題傳燈錄後
奉和大夫同年張兄會南園詩(徽字伯常)
荅張伯常之郢州塗中見寄
獨樂園新春
和潞公眞率會詩
景仁書云去冬因酒病耳病牙遂不入洛以
詩寄呈
又云新鑄鬴斛與今太府寺尺及權衡若合
符契復次前韻
三月二十五日安之以詩二絶見招作眞率
會光以無從者不及赴依韻和呈
又
用安之韵招君從安之正叔不疑二十六日
南園爲眞率會
二十六日作眞率會伯康与君從七十八歲
安之七十七歲正叔七十四歲不疑七十
三歲叔逹七十歲光六十五歲合五百一
十五歲口号成詩用安之前韻
别用韻
其夕宿獨樂園詰朝將歸賦詩
二十七日邀子駿堯夫賞西街諸花
呈張子賤(子賤親自安邑徙居洛)
二十八日會不疑家席上紀實
三月三十日微雨偶成詩二十四韻書懷献
留守開府太尉兼呈眞率諸公
其日雨中聞姚黃開戲成詩二章呈子
駿堯夫
四月十三日立夏呈安之
和子駿洛中書事
安之令子河陽官舍作畦樂軒安之有詩
寄題輙敢継和
和安之喜雨
逍遥四章呈欽之堯夫
喜雨八韻呈明叔
藴隆亦太甚薈蔚不朝隮直可憂秋廪非徒病夏
畦民心或能徹天造固難稽黯淡雲纔蔟滂沱日未
西衣襟坐來冷城闕望中迷園筍新梢活庭蕉濕葉
低響從䆫破紙行喜屐生泥昨旦煩相報憑君謝竹雞
(明叔家舊飬竹雞放之林中今蕃息頗多俗以為雨候)
六月十八日夜大暑
老柳蜩螗噪荒庭熠燿流人情正苦暑物怎巳驚秋
月下濯寒水風前梳白頭如何夜半客束帶謁公侯
閑中有冨貴
閑中有冨貴迥與俗塵殊水淨齊䊵展花繁蜀錦䊸
竹風寒扣玉荷雨急跳珠可笑公孫衍酣歌誇丈夫
寄唐州吴辨叔二兄
方城古稱險遠在䂊州南近歲汙萊闢新民秦晉參
當官誠近厚獲譴亦無慙但惜牆隂竹歸轅幾日驂
自題寫眞
黃面霜鬚細瘦身從来未識漫相親居然不可市朝
住骨相天生林野人
和安之久雨
秋霖逢甲子禾耳恐須生流俗幸無驗高田猶有成
潤唯蔾莠得爛與蕙蘭并早晚浮雲豁逍遥賦晚晴
和復古小園書事
飽食復閑眠風清雨霽天葉深時墜果岸曲乍藏蓮
波面秋光淨林梢夕照鮮東家近亦冨滿地布苔錢
復古詩首句云獨步復靜坐輙継二章
踽踽出東軒徐徐步小園何須從吏卒亦不引兒孫
躡屐尋莎徑攜笻撥水源愁聞俗客到唯說市朝喧
右獨步
一榻僅容膝身心俱寂然直緣知樂内亦不爲安禪
棐几陳編掩竹䆫殘局捐尚餘喧噪在野鳥與林蝉
右靜坐
光詩首句云飽食復閑眠又成二章
錢少何須萬杯多不過三龜腸夲易足熊掌詎宜貪
散步竹齋外高吟柳徑南此心無所用脫粟亦深慙
右飽食
秋懷一事無暑盡晝涼初竹戶靜長閉䔧牀安有餘
逍遥化胡蝶容易入華胥天上多官府神仙恐不如
右閑眠
寄題濟源李少卿(章)園亭
縣僻人事少土肥風物殊杖刊靈壽木輪裹溴梁蒲
竹不減淇水花仍似洛都主公眉雪白遊覽未嘗扶
和明叔九日
不奈衰鬢白羞看朝鑑明聊憑佳節酒強作少年情
雨冷弊裘薄風高醉帽傾如何不行樂况復值秋成
邵堯夫先生哀辭二首
菽藿一簞樂蒿萊三畆寬蒲輪不能起甕牖有餘安
高節去圭角久要敦歲寒今朝郊外客誰免涕汍瀾
慕德聞風久門交傾蓋新何須半面舊不待一言親
講道切磋直忘懷笑語眞重言蒙蹠實佩服敢書紳
閑居呈復古
閑居雖懶放未得便無營伐木添山色穿渠擘水聲
經霜收芋美帶雨接花成前日鄰翁至柴門掃葉迎
和明叔遊白龍溪
溪深荒徑微尋勝不知疲寒月影隨馬曉風冰滿髭
行歌被褐叟聚戲拾薪兒外野饒眞趣令人襟抱夷
和景仁七十一偶成
心地長閑爲己物年華不駐是天時當時海上乘槎
客維楫都無任所之
六十寄景仁
從來好與天爭力困竭方慙已力微見事晚於蘧伯
玉今知五十九年非
去春與景仁同至河陽謁晦叔館於府之
後園既去晦叔名其館曰禮賢夢得作詩
以紀其事光雖愧其名亦作詩以継之
蓬飛匏繫十餘年並蔭華榱出偶然郭隗金臺雖見
禮華歆龍尾豈能賢浮雲世味閑先薄寒柏交情老
更堅明日河梁即分首人生樂事信難全
與樂道約會超化寺比至樂道以疾先歸
途中有詩見寄
顚毛種種齒浮搖屈指交遊漸寂寥時較半朝非是
晚路無數里不爲遥子猷垂到復歸去安道雖知末
易邀古寺裵回久東望青春雲日冷蕭蕭
和樂道再以詩見寄
諫垣簮筆接英遊今日華顚昔日憂邂逅升沉皆是
命逍遥出處本無愁衡門不羡金門貴藿食焉知肉
食謀溟海榆枋各安分蓬萊未必勝嵩丘
晚春病起呈擇之治臣
風日正和柔身輕喜病瘳懶抛殘蠹簡暖脫弊貂裘
值客開青眼逢花忘白頭家家好酒色何處可同遊
次韻和復古春日五絶句
雪霜衰鬢拔還生桃李新園長未成五十尚能勝六
十今年又減去年情
車如流水馬如龍花市相逢咽不通獨閉柴荆老春
色住他陌上暮塵紅
東城絲網蹴紅毬北里瓊樓唱石州堪笑迃儒竹齋
裏眼昏逼紙看蝇頭
家藏歌吹只西鄰吹落梅花歌落塵百葉桃開深院
裏輸它白髮有情人
燕拂人衣絮撲頭紅英滿地綠隂稠殘春舉目多愁
思休上迢迢百尺樓
酬宋叔逹(道復古之兄)卜居洛城見寄
離群四十一春風縱有相逢似夢中幸得東西作鄰
舍但嗟彼此是衰翁漢文前席人將去(復古謫官不日牽復)庾
信誅茅橐未充(来詩云自笑顛窮便歸去並無穿繫買山錢)悵望新隄碧
蕪闊杖䔧攜手幾時同
和王安之題獨樂
草濃初過雨林静遠含煙鷰引新飛鷇荷承半墜蓮
朋來惟有月山見不須錢誰與同其樂壷中濁酒賢
和吴辨叔知鳳翔見寄
岐陽府舍始相逢四十餘春屈指中昔日布衣今露
冕當時小吏亦衰翁醉吟久作藏身計條教應多及
物功惟是綵衣難再著長林極目起悲風
和安之今春於鄭國相公及光處得綴珠
蓮各一本植之一盆仲夏始見一花喜而
成詠末句云未知先合謝誰家
春凍消時種兩牙南風薰日見孤花先開必自陶鈞
力且合歸功丞相家
君貺環溪
地勝風埃外門深花竹間波光冷於玉溪勢曲如環
榮路回翔厭華軒嘯詠閑堪羞謝太傅不復到東山
瞑目
瞑目思千古飄然一烘塵山川宛如舊多少未來人
獨樂園二首
獨樂園中客朝朝常閉門端居無事今日又黃昏
客到暫冠帶客歸還上關朱門客如市豈得似林間
放鸚鵡二首
野性思歸久籠樊今始開雖知王恩厚何日肯重來
雖道長安樂爭如在隴頭林間祝聖主萬歲復千秋
呈樂道
歡遊俛仰皆陳迹薄官須臾即色空試憶昔年雙桂
會只如前日夢魂中
太皇太后挽歌詞二首(曹后)
麟閣承家慶軒星應德輝帝猷隂有𥙷嬪則動無違
遽就蒼梧野空餘大練衣只應彤管在萬古播鴻徽
四紀禕衣盛兩朝長樂尊九洲貢甘旨萬乘問晨昏
明辟歸元子嘉謨賚孝孫群生資后土難荅化光恩
和劉伯壽陪潞公禊飲
旌幢車騎滿沙頭鼓吹喧繁畫鷁浮一里羅紈光照
地千家簾幕遠臨流觴隨洛水周公事月映鳳樓裴
相遊令典久墮(火規切)今更舉行聞美俗徧中州
南園雨霽景物粗佳有懷正叔安之
洛陽秋雨闋荒圃物華饒白鶴寒尤盛紅薇晚未彫
鳥驚朱實墮雲滅翠岑遥楊子方嘲白相如尚苦痟
(安之有疾)徘徊瞻望近邂逅笑談遼官冷慙無具相思不
敢招
和潞公與昌言正叔遊獨樂園徘徊久之
主人不至
茂勲成亮采勝賞寄風流閑引翹材客同爲獨樂遊
厭居華宇盛翻愛弊盧幽愧不先操篲迎塵立道周
潞公遊龍門光以室家病不獲參陪獻詩
十六韻
旄節擁憑熊逶迤向鑿龍順成時過蜡閉塞令行冬
雪壟痕猶濕梅林思巳濃傳呼空谷應前導白雲逢
飛蓋多邀客停車數問農禹功雙壁斷佛劫萬龕重
絶頂標孤刹疎林透遠鍾氣蒸泉郁郁冰綻水溶溶
藥閣低臨渚茅庵背倚峯凍醪資野酌寒笋佐晨饔
(公作藥寮潞公庵臨伊庵皆在龍門)棋局移依石茶爐坐蔭松醉醒皆
衆共小大盡公從顧以私思累難追勝賞蹤原思初
不病叔夜亦非慵稽古慙經笥摛華怯筆鋒會須參
後乘異日侍從容
初夏獨遊南園二首
取醉非無酒忘憂亦有花暫來疑是客歸去不成家
桃李都無實梧桐半死身那堪衰病意更作獨遊人
和景仁荅才元寄示花圖
高士閑居舊名花獨步今移從洛浦遠濯自錦江深
傳得巫山貌非因延壽金不須天女散已解動禪心
(近歲舉出談禪獨景仁未耳亦有空相之句故卒章戲之)
或謂光嗤景仁談禪而自談又因用歬韻
爲景仁解禪
賤子悟巳久景仁迷自今良因拯溺急是致涉波深
到岸何須栰揮鉏不見金浮雲任來去明月在天心
題傳燈錄
呷著聲聞酒便狂它州浪走不還鄕誰曾縛汝安用
解彼自無槍勿誤傷探月拾針傳妄語安居暇食頼
先王但令時世如三代逹磨從它面向牆
奉和大夫同年張兄會南園詩(徽字伯常)
露濃秋過半氣爽雨收餘取酒邀嘉客呼兒掃弊廬
生涯數畒地官業一軒書竹結垂綸屋泉分入座渠
愜心皆樂事容膝即安居梁靜栖無鷰波澄戲有魚
茂林穿繚繞微徑步虚徐果落方知熟莎長不忍除
過從當苦遠接侍每慙疎不厭茅茨陋時迃長者車
荅張伯常之郢州塗中見寄
適意遺軒冕輕於鴻一毛扁舟千里遠佳句百篇豪
酒飲宜城美歌聞白雪高家林已春色愼勿滯江臯
獨樂園新春
春風與汝不相關何事潛來入我園曲沼揉藍通底
綠新梅翦綵壓枝繁短莎乍見殊堪喜鳴鳥初聞未
覺喧憑仗東君徐按轡旋添花卉伴芳樽
和潞公真率會詩
洛下衣冠愛惜春相從小飲任天眞隨家所有自可
樂爲具更微誰笑貧不待珍羞方下筯只將佳景便
娱賓庾公此興知非淺䔧藿終難作主人
景仁書云去冬因酒病耳病牙遂不入洛
以詩寄呈
許昌攜手盡時英況復新開甲第成醉裏都將春作
逹老來不向酒藏情齒疎無廢銜杯趣耳病猶分度
曲聲舊友昔遊渾忘却可憐寂寂洛陽城
又云新鑄鬴斛與今太府寺尺及權衡若
合符契復次前韻
裁䇶累黍久研精況復新修鬴斛成豈校忽微爭口
語本期淳古變人情旣言樂府符今尺但恐簫韶似
鄭聲若欲世人俱信服鳳皇再集穎川城
三月二十五日安之以詩二絶見招作真
率會光以無從者不及赴依韻和呈
真率由來無次第(來詩云真率會名今第幾)經旬踰月不爲稀籃
輿但恨無人舉(今目軍士皆請粮不獲趍赴)坐想紛紛醉落暉(來詩)
(云數酌仍須就晚暉)
又
杯盤豐腆勝陶令園沼繁華減白家惆悵佳辰掩蓬
蓽不陪高會賞鄰花(來示云下瞰鄰花)
用安之韻招君從安之正叔不疑一十六
日南園爲眞率會
榆錢零亂柳花飛枝上紅英漸漸稀莫厭銜杯不虚
日須知共力惜春暉
真率春來頻宴聚不過東里即西家小園容易邀嘉
客饌具雖無亦有花
二十六日作真率會伯康與君從七十八
歲安之七十七歲正叔七十四歲不疑七
十三歲叔逹七十歲光六十五歲合五百
一十五歲口号成詩用安之前韻
十人五百有餘歲同醉花前今古稀走馬闘雞非我
事紵衣絲髮且相暉(樂天九老詩云七人五百七歲)
經春無事連翩醉彼此往來能幾家切莫辭斟十分
酒儘從他笑滿頭花
别用韻
座中七叟推年紀比較前人少幾多花似錦紅頭雪
白不遊不飲欲如何
其夕宿獨樂園詰朝將歸賦詩
平曉何人汲井華轆轤聲急散春鵶開園更有四五
日映葉尚餘三兩花宿病岑岑猶帶酒無眠耿耿不
禁(平聲)茶自嫌行樂妨年少遽索籃與且向家
二十七日邀子駿堯夫賞西街諸花
今年節物非常晚春盡西街花尚多試問二三真率
友小車籃舁肯重過
呈張子賤(子賤新自安邑徙居洛)
近時洛社名真率簞食壷漿取次遊試問西來老朝
散可能同志便相收
二十八日會不疑家席上紀實
召客客俱來賞花花正開寒暄方得所風雨不相催
席上柳飛雪門前車隱雷主人意仍厚安得不裵回
三月三十日微雨偶成詩二十四韻書懷
獻留守開府太尉兼呈眞率諸公
春盡少歡意昏昏睡思添正憂花氣索更用雨聲兼
乍語鶯喉澁慵飛柳絮黏落英紅没砌茂草碧侵簾
寳相錦鋪架酴醾雪擁簷沼萍浮鈿靨林笋露犀尖
坐惜光風駃行愁畏日炎追隨任塵甑歌笑忘霜髯
落筆詩情放飛觥酒令嚴金丹呼勝彩玉燭擢新籖
傲岸冠巾側淋浪襟䄂霑飢仍留瘦馬歸必待清蟾
筋力雖無幾娱遊亦未厭脫身離薄領適性得閭閻
多病非辭貴無才豈養恬清塗誠愧忝微禄巳傷廉
日費須三爵年支仰數縑餱粮粗能足蓍蔡不煩占
河洛今爲盛圖書昔所潛家家花啓戶處處酒飄帘
温飽資兼愛安平倚貝瞻愚夫猶樂育下客愈撝謙
落拓形骸逸優游歲月淹餘生信多幸狂醉亦無嫌
其日雨中聞姚黃開戲成詩二章呈子駿
堯夫
榖雨後來花更濃(洛人謂榖雨為牡丹厄今年榖雨後名花始開)前時巳見
玉玲瓏(前時與堯夫遊西街得新出自千葉花以呈潞公潞公名之曰玉玲瓏)客來更
說姚黃發只在街西相第東(園夫張八家在冨相宅東)
小雨留春春未歸好花雖有恐行稀勸君披取漁蓑
去走看姚黃判濕衣
四月十三日立夏呈安之
留春春不住昨夜的然歸歡趣何妨少閑遊勿怪稀
林鸎欣有託(前日始聞鸎)叢蝶悵無依䆫下忘懷客高眠
正掩扉(陶潜嘗言夏月虚閑高卧北忩下清風堸至自謂羲皇上人)
和子駿洛中書事
西都自古繁華地冠蓋優遊萃五方比戸清風人種
竹滿川濃渌土宜桑鑿龍山断開天闕導洛波回載
羽觴況有耆英詩酒樂問君何處不如唐
安之令子河陽官舍作蛙樂軒安之有詩
寄題輙敢継和
鼓吹娱俗耳蛙鳴愜雅懷最宜涼雨歇更與晚風偕
驥子方長騖雲衢偶未諧功名當努力留此遺吾濟
和安之喜雨
吁嗟方請雨潤溽果如占黍稷固有望來麰亦未嫌
聲繁清倦枕氣冷入疎簾蔓喜龍頭舉泉驚虎爪添
田疇誠最急花藥不妨兼詩伯才盈斛聊應費筆尖
逍遥四章呈欽之堯夫
結髮讀經史疲精非一朝於今成濩落所幸得逍遥
不韙狂心息難平客氣消巢林易爲足竊敢比鷦鷯
閑思宇宙内何物不由天定分不移易勞心徒弃捐
鵬飛九萬里松壽一千年斥鷃與朝菌逍遥亦自然
閉目念前古飄然一烘塵兩儀仍似舊萬物互爭新
軒冕榮何在簞瓢樂最眞衆人俱我笑我亦笑其人
六合曠無際逍遥好縱遊放懷同一貫瞬目即千秋
丸遇區臾止萍隨波浪流所之皆自得何懼亦何憂
温國文正公文集卷第十四
