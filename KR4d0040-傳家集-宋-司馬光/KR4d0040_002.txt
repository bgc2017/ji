温國文正公文集卷第二
古詩
春獵
八月十五日夜寄友人
戲下歌
烏栖曲二首
海仙歌
宮漏謌
華州祇役往馮翊留别楚正叔建中
孟嘗君歌
緱山引
洛陽少年行
將軍行
何秀才(漢倫)郊園(五首)
夏日過陳秀才園林
陪同年吳冲卿登宿州北樓望梁楚之郊訪
古作是詩
燕歌臺
楚宮行
塞上(六言)
柳枝詞(十二首)
奉和經略龐龍圖延州城南八詠
迎薰亭
供兵磑
柳湖
飛蓋園
翠漪亭
延利渠
緣雲軒
禊堂
天馬歌
河上督役懷噐之寄呈公明叔度時噐之鞠
獄滄州
華星篇(時視役河上寄郡中諸同舍)
宿石堰夜聞牧馬者歌
楊白華
都下秋懷呈聶之美
陪張龍圖南湖暑飲(六言二首)
道傍田家
送李汝臣同年謫官導江主簿
春日書寄東郡諸同舍
和邵不疑校理蒲州十詩(必)
飲亭亭有流杯渠
涌泉石(樞密學士蔣公知府事得片石大如席上有數十竅莫知所施公問石工)
(對曰此盖涌泉石也乃扵飲亭下鑿地為塪置石其上夏日從旁激水灌之躍高數)
(尺以清暑氣)
翠樓
碧樓
静齋
槐軒
凉(逸一字)
芙蕖軒
惜花亭
竹軒
秋日寄山中友人
和之美舟行雜詩八首
舟中夜坐
船行遇風
野花
水鴨
魚鷹
&KR0699;魚者
都門路
吳冲卿直舍閻士安畫墨竹歌
和之美河洲四詩
又和夜雨宿村舍
送伊闕王大夫歌
送韓太祝維歸許昌(賦得交字)
和興宗夜直聽雨
和之美諷古
和之美二貧詩
送薯蕷苗與興宗
荅昌言求薯蕷苗
送冷金牋與興宗
謝興宗惠草蟲扇
和昌言官舍十題
石榴花
薏苡
石蘭
萱草
蜀葵
畦蔬
水紅
甘菊
蘭
病竹
送文慧師歸眉山(應符)
風林石歌
興宗南園草盛不翦㒒過而愛之為詩贈主
人
古詩贈興宗
出都日塗中成(以下請告歸陜及之汾隂省兄時所為)
重經車輞谷
送巢縣崔尉
酬次道初登朝呈同舍
春獵
小苑微寒春鴈飛石關宮外草萋萋漢家旌旆連圍
合秦國山川入望低花色纔臨珠綴發柳隂欲傍金
隄齊韓媽承恩来視獸飛塵遥出建章西
八月十五日夜寄友人
故人音信絶對月動相思清露滴紅葉此懷當告誰
秋風廣陵郭正是望濤時
戲下歌
項王初破函關兵氣壓山河風火明旌旗金鼔四十
萬夜泊鴻門期暁戰關東席卷五諸侯沛公君臣相
視愁幸因項伯謝前過進謁不敢須臾留椎牛高會
召諸將寳劒泠泠舞席上咸陽灰燼義帝遷分裂九
州如指掌功高意滿思東歸韓生受誅不復疑區區
蜀漢遷謫地縦使倒戈何足為
烏栖曲二首
風破金鋪結綺錢穿簾入幌舞垂蓮可憐無人夜不
暁起視西窗月華皎
星疎月明漏水長羅幃翠帳華燈光佳人起舞玉釵
墮門外烏栖鴈南過
海仙歌
東望海波蒼茫浩渺無所極高浪洪濤黯風色翻星
倒漢天地黑隂靈出沒互相索東方瞳曨景氣清慶
雲合沓吐赤精蓬莱瀛洲杳如萍遥觀五樓十二城
羣仙劒佩朝玉京祥風縹緲鈞天聲彩幢翠盖烟霞
生鸞歌鳳舞入帝鄕紫麟徐驅白鶴翔餐芝茹术飲
玉漿千年萬年樂未央
宫漏謠
宫漏清高處處聞六街寂寂夜將分南下河梁緬詰
曲北瞻禁闕鬱&KR0813;紛黃金鎻閉斗城斜白玉樓通上
帝家若木未光潛日月神仙不動積烟霞銅壷銀箭
夜何長杳杳亭亭未遽央複道廽廊接西掖千門萬
戸遥相當宛轉徘徊不能駐復出宫城透宫樹宫樹
烏飛月欲西燭光一道照沙隄龍騎聮翩擁閶闔鳳
華州祇役往馮翊留别楚正叔(建中)
芳菲不得駐會取餘春還欲知回首處渭曲蒼茫間
孟嘗君歌
君不見薛公在齊當路時三千豪士相追随邑封萬
戸無自入椎牛釃酒不為貲門下紛紛如市人鷄鳴
狗盗亦同塵一朝失勢賓客落唯有馮驩西入秦
緱山引
王子吹笙去不還當時舊物唯緱山山深樹老蔵遺
廟春月秋風空自閒轘轅左界連商雒碧瓦朱欄露
華薄經時掩戸庭草深永晝無人澗花落徘徊未下
日將西遥望嵩陽烟景微鶴馭飄颻向何許林間空
見白雲飛
洛陽少年行
銅駞陌上桃花紅洛陽無處無春風青絲結尾連錢
騘相從射獵北邙東流鞭縱鏑未云畢青山團團載
紅日雲分電散無影迹黃鷄未鳴巳復出
將軍行
赤光滿面脣激朱虬鬚虎顙三十餘腰乘金印結紫
綬諸將不敢過庭除羽林精卒二十萬注聽鍾鼔觀
麾旟肥牛百頭酒萬石爛漫一日供歡娱自言不喜
讀兵法智略何必求孫吳賀蘭山前𤇺火滿誰令小
虜驕慢延須臾
何秀才(漢倫)郊園五首
主人躭詩書樂道深居久挾策往来游東岡復南畝
濁酒不取味素琴無復絃何須更清論相見自䔥然
蒼蒼竹林溟鬱鬱松氣寒縦横興来筆欹側醉中冠
褰裳&KR0881;幽澗日落烟巖空躊躇待新月長嘯来清風
夏木繞茅廬碁酒資清宴密葉綠蔵枝空聞黃鳥囀
夏日過陳秀才園林
桑蔭青青紫葚垂鮮風蕩麥生漣漪驅童策馬踏村
路乘興出遊當訪誰槿花籬落圍叢竹風日蕭疎滿
園綠到門下馬問主人文籍先生其姓陳高談浩浩
究今古不覺林間日將暮茅廬蒿徑幸不遥不厭頻
煩數来去
陪同年吳冲卿登宿州北樓望梁楚之郊
訪古作是詩
大禹息洪潦畫野經九州波沈露群山嶷嶷相嬰鉤
㳬洄澹兹圡平敞仍寡仇乘高極回望坦坦無陵丘
先王崇皥濟建祀邦諸侯玉帛從會同赴告書春秋
六䧺方逐鹿爲嬴弱姬周兹爲會戰場蹀血無時休
漢錯削七國禍生東南陬亞夫閉高壁坐折強吳謀
典午倒太阿闢戸延旃裘淮泗漫腥羶房心掩旄頭
人移烟火絶榛茂豺狼遊唐綱日浸衰盗起如螟蟊
相攜聚萑蒲袒臂提耡耰蟠薄數千里焚劫無餘留
聖朝定多壘劒戟包貔貅蓁蓁荆棘林膴膴良田疇
耒耟趨時雨黍稷豐歲秋昔為車騎利今覩桑麻收
我来宦東土莨菪乘春流行行次苻離固爲親交留
樽罍且為樂携手登高樓是時新雨餘風日方和柔
雲鮮乱花薄波綠迷芳洲羃羃遊絲轉衮衮野陽浮
調簧語雙鸝飜雪矯羣鷗愛兹登臨美况復依良儔
聊適笑言樂盡忘羈旅憂翔陽向冉冉漸與西山遒
驛程前有期戀此當何由分首下岧嶤悵然登莫舟
燕臺歌
萬古蒼茫空盛衰燕臺賢客姓名誰君看碣石嵓中
草寧似昭王擁篲時黃金散盡餘基没易水蕭條烽
火飛
楚宫行
楚王宫中夜未央清歌秘舞會華堂木蘭為柱桂為
梁隋珠和璧爛同光横吹乍鳴秋竹裂繁絃初度春
雨歇九微火樹垂垂滅羅衣紛紛玉纓絶滿朝冠劒
東方明宫門未啓君朝醒秦關日夜出竒兵武安君
火照夷陵
塞上(六言)
胡兵欲下隂山寒烽遠過蕭關將軍貴輕士卒幾人
回首生還
柳枝詞十三首
烟滿上林春未歸三三兩兩雪花飛柳條别得東皇
意映隄拂水巳依依
依依高樹出宫墻搖曳青絲百尺長願與宣温萬年
樹年年歲歲奉君王
君王遊豫賞青春折柳爲弮賜侍臣莫怪長條低拂
地只緣供掃属車塵
屬車隱隱遠如雷陳后愁眉久不開楊花都不知人
意故入長門宮裏来
長門宫曉未成粧結雨縈風蔽瑣窗莫令透入華梁
燕那堪負汝更雙雙
雙雙春鷰颺雲霄楚國宮深樂事饒會待急管繁絃
際試取纖條並舞腰
舞腰繽紛長樂東柳間悵飲送春風請君試望邯鄲
道青門裊裊徹新豐
新豐道上灞陵頭又送夫君去遠遊借問柳枝能寄
否古今共有幾多愁
多愁尤是别離深折條相贈各沾襟留住不住居人
意欲去未去行人心
行人白馬去遥遥初上金隄欲過橋望塵不見遮人
眼苦怨無情萬萬條
五柳先生門乍開宅邊植杖久徘徊陌頭遥認顔光
禄詰旦先乘瘦馬来
白雪雖然比絮花豔陽不得共繁華為君故入烏衣
巷飛舞風流謝傅家
宣陽門前三月初家家楊柳綠蔵烏歡似白花飄蕩
去忍能棄擲博山爐
奉和經略龐龍圖延州南城八詠
迎薰亭
華舘壓清波坐待南風至須知明牧賢善逹吾若意
供兵磑
晨暮響寒泉飛輪駃風轉士飽氣益振輕與光零戰
柳湖
依依烟未歇漠漠風初靜浮花滿波面不見參差影
飛蓋園
軍中冨餘暇飛盖南城隈雍容陪後乘一一應劉才
翠漪亭
雕簷日華動滉瀁照漪漣四月芰荷滿不似在窮邊
延利渠
枝分清淺流縦横貫城市還如恩在人潤澤無終既
緣雲軒
逼漢敞高巖緣雲結飛閣東山&KR1181;樹臐致足登臨樂
禊堂
簫鼔震陽休組練照芳洲意氣坐中客羞笑山隂遊
天馬歌
大宛汗血古共知青海龍種骨更竒網絲舊畫昔嘗
見不意人間今見之銀鞍玉鐙黃金轡廣路長鳴增
意氣富平公子韓王孫求買傾家不知貴芙蓉高闕
北向開金印紫綬從天来路人回首無所見流風瞥
過驚浮埃如何棄置歸皂棧踠足垂頭困羈絆精神
慘澹筋骨羸舉目雙睛猶璀璨伏波馬式今巳無子
阿肉腐骨久枯舉世無人相騏驥憔悴不與駑駘殊
神兵淬礪精芒在寳鑑遊塵肯終晦君今鬋剔被鳴
鸞尚能騰踏崑崙外
河上督役懷噐之寄呈公明叔度時噐之
鞠獄滄州
河災汎東郡廬井多堙淪題輿得賢佐姁嫗安疲民
遂令枯槁餘稍復蘇陽春伊人屏外飾倜儻窮天眞
徒觀浩蕩波莫測江海津矧兹同府士一一随和珍
公明抱全德洞徹無緇磷叔度秉峻節竦若凌霜筠
顧兹不肖材亦齒幕中賓同依松栢隂共醉醍醐醇
高論探要妙佳句裁清新有時縦歡謔杯案霑衣巾
曾無禮節間但以風期親北州有疑獄兩造正紛綸
當須于公断然後無冤人送行出郊岐揚鞭從此違
隄繇春事起行役未成歸索居如幾日河草巳芳菲
徒然掩瑶瑟坐歎知音稀昨夜西南風夢中東北飛
行行涉滄海髣髴睹容暉寤思益惆悵天長羽翼微
離懷如柳色極目正依依
華星篇(時視役河上寄郡中諸同舍)
凉風净掃雲無迹海月未生星歴歴貝聮珠貫拱北
辰三五縦横此何夕重樓疊榭出秋空鳷鵲露寒連
桂宮瑶井迥臨丹闕外玉繩斜掛瑣牎中征人遠别
空閨悄鍾漏蕭疎天不暁碧紗展轉無復眠卧視寒
光度華沼漢家賢將戍臨洮結髮從軍今二毛誰憐
身老心猶壮深入長占太白高豐城古劒沉淪久匣
中夜半雙龍吼乃知神物不自蔵紫氣依稀見牛斗
有客離居望所親遥知清夜會苟陳隄繇未息無由
去不及浮槎河畔人
宿石堰聞牧馬者歌
大河之曲多寬閒牧田枕倚長隄湾烏栖鵲散隄樹
寂柝木聲稀宵欲闌牧兒跨馬乘凉月歴歴繞群高
唱發幽情逸氣生自然往往鳴鞘應疎節歌辭難辨
野風高似述離憂嗟役勞徘徊不断何妨近彷彿微
聞巳復遥長川冷浸秋雲白露草飜光凝碧色星疎
河淡夜初長展轉空亭奈孤客洞簫音律京君明可
憐骨朽不更生安得使傳哀怨意爲我寫之羌笛聲
楊白華
勸君勿嫌楊花太輕薄籬下溝中紛漠漠翠鬟婢子
不勝愁掃盡還飛滿朱閣晚來風雨送行春天無遊
絲地無塵雪狂絮亂安可得孤樹青青愁殺人
都下秋懷呈聶之美
愚疎強從仕趣尚與時乖朅來遊京邑榮願知誰諧
王國富英竒氣象摽巖崖雲鴻送雙目攀援路可階
秋風轉枯葉颯颯繞寒齋出門無所之飛塵滿天街
夫君宦未逹猶得稱吾儕觧衣換斗酒且盡平生懷
陪張龍圖南湖暑飲(六言)
紅旆縈林却轉瓊筵就水重開荷香着衣不去竹色
映酒遥來
樓船㶑灔輕浪鷗鷺繽紛滿天清歌久之未度畫梁
塵落芳筵
道傍田家
道傍田家翁嫗俱垂白敗屋蕭條無壮息翁携鎌索
嫗携箕自向薄田收黍稷静夜偷舂避債家比明門
外巳如麻筋疲力弊不入腹未議縣官租稅足
送李汝臣同年謫官導江主簿
得喪且循環古今昧終始百歲落其間僅與毫芒似
所以逹人心身外不復紀愁來若亂絲疏解當以理
昔君關外來籍籍聲華起憑案一濡毫萬言俱落紙
老生闚其文色若寒灰死閣筆不能下敢有疵瑕指
或時抵卿相入門俱倒屣閽夫迎受謁不敢揚眸視
觧褐吏邊州長塗初進跬蛟龍得尺水雙骼方嶷嶷
西羌負德澤飛鏑聳邊鄙添兵十萬餘斗粟無支擬
州郡走符檄縱横恣鞭箠閭閻浪愁苦卒食半糠粃
上官知君才悉以儲糧委開倉募平糴至者車連軌
嚴明束吏手誘諭提民耳留糓受金去若與同儕市
弦朔未云周露積丘山比曾無轉餉勞坐飽防秋士
莫府上其功明詔深嘉美爲僚登九寺長人專百里
聊用報勤劬未言窮任使何期逢怨讎意外成瘡痏
刺骨舞文法吹毛出瑕滓清霜五月飛慘烈傷蘭芷
鸞鳳失椅梧飄泊還荆枳聖朝方任能大過尚收齒
况扵濟時具暫然遭詆訾寧因青蠅惡遂取璠璵毁
良工(太上御名)明堂必不遺𣏌梓勉哉益自立勿爲窮衰止
人生難豫期神理無終否庸知今日憂不爲後日喜
吾道誠無虧壈坎安足耻關山迤邐長百劒連天倚
縈紆結危棧迥入雲星裏蜀國富嬉遊花繁春酒旨
莫作弔原文投之岷江水
春日書寄東郡諸同舍
滑臺古鎮揭高牙主人賢厚寳友嘉公庭退休射堂
飲水沈綠李浮甘瓜清言妙諭間詼謔笑語往反何
喧譁别來汎濫若浮梗塵愁俗累稠於麻提鞭俄盖
觸風日慘澀滿眼飛埃沙朱門湛湛果深淺門外日
擁千餘車閽人未肯即通刺指彈手版景欲斜就令
入見亦何事氣象渺邈凌青霞圍碁角智賭勝負拙
者理與功名賖捨之歸入戸庭隘仰視青天如井蛙
後檐數尺地荒穢不翦欲令生薺花當春寂寂但如
此意恐至外逢紛華奈何勝友百餘里不可一見如
天涯何時更共把巵酒側身北望空咨嗟
和邵不疑校理蒲州十詩(必)
飲亭(亭有流杯渠)
飛盖名僚集臨流芳宴開縈紆漱文石次第傳清杯
廻波亦多意并汎落花來
涌泉石(樞密學士蔣公知府事得片石大如席上有數十竅莫知所施公問)
(石工對曰此盖涌泉石也乃扵飲亭下鑿地為塪置石其上夏日從旁激水灌)
(之躍高數尺以清暑氣)
蒼然片石寒百道飛泉吐高堂忽蕭颯坐失炎蒸苦
蛟龍卧欲飛仰噀秋空雨
翠樓
條山翠氣横隱嶙秋空窄危樓雨初度卷幌延佳色
撲撲滿前軒嵐光眞可摘
碧樓
烟瓦疊流璃危樓半空倚歌鍾奉高宴聲來碧雲裏
日暮天四垂黯澹如秋水
静齋
(逸二句)聊窺碧甃缺寒草生歴歴時聞山鳥呼未得
全幽寂
槐軒
(逸二字)軒巳幽况復植宫槐簷外隂沈綠南山雨氣來
逍遥不知久驚此黃花開
凉(逸一字)
(逸二句)清風滿四境豈獨華榱下不若楚臺人披襟
獨蕭灑
芙蕖軒
荷花爛漫紅不見方塘水嶣嶤結飛閣苒惹清香裏
露重忽欹側翩然翠禽起
惜花亭
春意復蹉跎園林日愁寂枝邊綠隂重砌下紅英積
兹亭花最繁飄零尤可惜
竹軒
茂密正當軒欹垂欲侵案風枝忽交戞月影争凌亂
誠嘉君子心匪直林亭玩
秋日寄山中友人
昨夜聽秋風霜崖幾樹紅心随新鴈去宛至碧谿東
聖主搜漁釣林巖今已空胡爲執高節憔悴久山中
和之美舟行雜詩八首
舟中夜坐
風柳動蕭疎寒星浸寥落中宵四寂然時有遊魚躍
汀沙落席帆岸柳縈單舸小市遠微茫簇水初燈火
船行遇風
蔡水僅成波不若江湖濬誠無傾側憂纜弱終難進
野花
喧喧桃李蹊何妨笑幽草但願保天眞徐共春風老
水鴨
攡縱出短蒲毰毸浴清水物忌太鮮明何妨染泥滓
魚鷹
翩然下林表不憚風湍惡得雋輒高飛為君羞擊搏
&KR0699;魚者
弱篠絓輕絲盡日寒溪側獲少近知無溪魚皆爾識
都門路
紅塵晝夜飛車馬古今迹獨憐道傍柳慘淡少顔色
吳冲卿直舍閻士安畫墨竹歌
閻生畫竹舊所聞望中一見遥可分伊予不甚少佳
畫猶愛氣骨高出羣狂枝怒葉凌絹素勢若飛動争
紛紜蟠根數節出地底上有積年蒼蘚紋森然直榦
忽孤聳意恐出屋排浮雲秋風颯颯生左右耳目灑
落遺塵氛乃知良工自神觧昧者倣習徒艱勤子猷
昔者得收玩不患終朝無此君
和之美河洲四詩
冉冉河洲暁晴霞登木杪稍見水烟開孤舟天際小
杳杳河洲晚客行殊未返目随林鳥還心共征鴻遠
寂寂河洲夜蘆花繞墟舍孤客久未眠窗燈落寒灺
漠漠河洲雨依稀辨村聚時哉鷗鳥群凌亂争鳴舞
又和夜雨宿村舍
積雨久未闋豈徒行客憂夜聞屋中人嘆息悲田疇
方春播殖時種食皆外求鞭訶犯赤日酷烈慚羸牛
草薉競禾長從人借鉏耰晨薅戴星起日闇未能休
豈無一時勤所覬歲有秋今兹昏墊災大壄成洪流
直疑滄海溢&KR1472;栗浮陵丘昔時百丈原汎汎皆挐舟
喬木失端杪飢鳥下無投黍稷沈黃泥圭合安可收
嗟予乏技能無以易糠麰販鬻固所昧敢詫市井遊
欲依盗賊群懦不閑戈矛巳哉任天地無益徒為愁
一身無死所况爲妻兒謀之美愛物者凄然涕霑裘
一夫有不獲伊尹爲深羞何當富斯民比屋囷倉稠
惜哉椂秩卑此志終宜酬
送伊闕王大夫歌
于嗟古之道邈既遠兮日陵夷而就衰群儒角逐異
端競進兮聖塗榛枳幽昧而難知君獨恥從衆人之
後兮軒然高舉遠取而窮追撥去虹蜺汛掃氛濁兮
廓然廼得睹夫朝曦授邑於雒之南兮始者既學今
得而施歸風俗於醇厚兮又何西門卓魯之足為消
奸化桀折牙杜蘖兮寂不知其所知何者為令之德
兮黃童皓首接手而遊嬉菽粟露積牛羊被壄兮百
里獨比於太古之時予願解冠棄佩兮受一[門@里]於伊
之埜蓑身笠首兮同邑民以熙熙
送韓太祝(維)歸許昌(賦得交字)
王城名利窟冠盖鬱相交夫君獨鳳舉彯然去喧呶
穎水清可濯箕山高可巢反顧公相榮一芥浮堂拗
缺大吕重豈知輕斗筲蒼蒼氣象嚴萬木擁寒郊
缺點隈曲初旭染林梢去去善自將因聲訪衡茅
和興宗夜直聽雨
(缺)茫凍雨來入夜勢增急縱横挾春風飄灑相噴吸
敗䆫端見欺遽有萬點入先生伏經編眼冷倍昏澀
夜分僮㒒倦跛倚厭久立燈火爲溟濛詩書亦霑濕
夫君儲善價未售不悁悒物華迎霽新佳賞時將及
囷中秫幾何營釀須汲汲
和之美諷古(二首)
曲逆從漢祖出竒誰與讓一朝寄天下不及王陵戇
海客久蔵機鷗知人未知如何毫末利管鮑亦相欺
和之美二貧詩
君子尚仁義寳用爲身資其人苟不賢富饒亦胡爲
所以回憲徒不厭糠與藜當時萬金産令名傳者誰
之美初解褐爲吏長河湄月得數斗禄僅足供饘糜
謂言家無寳不必修藩籬囊衣不自暖乃為偷意窺
穿墉入其室探取無纖遺從事借之帶同列乞其衣
日高服未具不敢踰門畿蕭條四壁寒獨立空自嗤
援毫引幅紙書作二貧詩上言運命邅温飫無時期
下嗟職事勞舊學日以墮乃知賢者心不獨憂寒飢
壈坎雖益多志業終無衰我實甚貧者視君猶白圭
行年三十餘碌碌無他竒庇身太學官旦夕唯塩虀
讀君二貧作我事借君詞君誠士林秀不免青衫卑
滿腹豈無才抱蓄未有施不用固為小用之活烝黎
如君有此富豈必蔵珠璣財貧非道貧巳矣何嗟咨
送薯蕷苗與興宗
客從魏都來貽我山藷實散之膏土間春苗比如&KR0808;
吾家庭戶狹樹藝苦其密危根逓扶戴怒牙猶怫欝
興言念伊人好嗜與我一家蓄桐君書喜觀汜氏述
雖為簮帶拘雅尚林樊逸分獻取其誠豈容羞薄物
况聞知藥者餌此等苓术願益君子年康直體無疾
散誕得寬壤繁大宜無日蕭梢新蔓抽苯䔿故叢失
入冬霜霰嚴葉落掊可出伸如猿臂長拳若熊膰腯
拾木㸑銅鼎相期聚書室誰得與其徒谿茶與山栗
答昌言求薯蕷苗
冬實散肥壤春苗動新葉雅意非遺人野情聊自愜
何言好事者求訪來相疊會種十畒餘坐取詩盈篋
送冷金牋與興宗
蜀山瘦碧玉蜀土膏黃金寒谿漱其間演漾清且深
工人剪稺麻擣之白石砧就谿漚爲紙瑩若裁璆琳
風日常清和小無塵滓侵時逐賈舟來萬里巳江潯
王城壓汴流英俊萃如林雄文溢箱篋争買傾竒琛
夫君乃冠冕辭氣高千尋十載為舉首扵今猶陸沈
嗟我蓄此紙才藻不足任願以寫君詩益為人所欽
縞帶豈多物足明同好心黃鍾聲如雷豈病無知音
請以此為質他年神所臨華軒策駟馬(御名)勿忘遺簮
謝興宗惠草蟲扇
吳僧畫團扇點綴成微蟲秋毫宛皆具獨竊天地功
細者及蛛蝥大者纔阜螽枯枝擁寒蜩黃蕊黏飛蜂
翾然得生意上下相追從徒觀飛動姿莫睹筆墨蹤
兒曹取真物細校無不同恐其遂躍去亟取蔵箱中
乃知藝無小意精神可通不與誤圖蠅能惑紫髯翁
子猷状彈雀蔵寳傳江東不知古何如此畫今為雄
人墓木巳拱其徒頗能工舊法&KR1285;百一要足超凡庸
友人幸爲賜物薄意何隆玩之不替手愛重心無窮
常如對君子穆穆來清風
和昌言官舍十題
石榴花
靈根逐漢臣遠自河源至流離遍中壤今兹盡苗裔
畏日助殷紅凍雨滌濃翠宜携避暑客花下縱横醉
薏苡
佳實産南州流傳却山瘴如何馬伏波坐取丘山謗
夫君道義白復為神明相厲氣與流言安能逞無状
石蘭
楚人歌紫蘭華禁無傳久循名意兹是誰得明眞否
天憐菊性孤秀發秋風後固令芳物生聊作黃花友
萱草
葉濯宿露翠花迎朝日黃昔誰封殖此儼列侍高堂
逹士隱於吏孰爲行與蔵逍遥玩永日自無憂可忘
蜀葵
白若繒初斷紅如顔欲酡坐疑僊駕嚴幢節紛駢羅
物性有常妍人情輕所多菖蒲儻日秀棄擲不吾過
畦蔬
隙土惜荒棄剪治成春畦講雩時澤洽葵荏高參差
釃渠若貫脉疏塍如畫棋爲吾謝來客桔槔毋語機
水紅
夢想水鄕遊階庭植籠古宛如江外行高帆落寒浦
煙枝静疎秀風穗閒低舉扵今看未好漠漠宜秋雨
甘菊
野菊細瑣物籬間私自全徒因氣味殊不為庖人捐
采升白玉堂薦以黃金盤願若南陽守永扶君子年
蘭
賢者非無心園夫自臨課蓺植日繁滋芬芳時入座
青䓗春茹擢皎㓗秋英堕正苦郢中人逸唱高難和
病竹
園竹久不治蕪没真可弔豈無枯槁客蕭疎自殊調
至人愛高節命斧除藜藋何用報至恩清隂與長嘯
送文慧師歸眉山(應符)
至人心如雲去住唯所適飄颻涉四海豈復校喧寂
朅來王城遊紅塵瞹晨夕忽思還故峯不可留宿昔
離合皆自然扵何寄驩戚從兹坐林下白首傲泉石
山鳥集掌中巴猿侍瓶錫寺前烟蔓深何處求行迹
風林石歌(蔡著作抗字子直得此石扵朱陽山)
聞君家有風林石鐫刻無痕畫無迹靡然合勢俱左
傾偃蹇常如負風力置之坐側野意生静聽若有颼
颼聲忽疑身世在丘壑使我蕭然無俗情黃金白璧
豈非好子直視之不為寳
興宗南園草盛不翦僕過而愛之爲詩以
贈
君家在何許遠與南城鄰車馬不甚繁門前無俗塵
有園廢鉏治繞舍皆荆榛入夏益滋蔓鬖鬖高没人
豈無舊桃李蕪雜與之均謂言彼草木扵我奚疎親
扵間置取舍豈得完天真不若任其然同受雨露仁
物性且不違人心何緇磷閉戶不迎客箕踞無冠巾
苟忘軒冕縈何異巢居民
古詩贈興宗
窮逹有常分得喪難豫言古今浩茫茫倚伏安可原
軒裳彼自榮舉俗同崩奔錙銖校重輕冰火殊凉温
君子固無愧立身明本根度矩苟不愆寵辱徒喧喧
有如清濟流横貫長河渾景公馬千駟南面雄東藩
陶青劉舍徒位爲丞相尊當時非不顯磨滅何足論
顔回在陋巷藜藿甘盤飱原憲結弊衣蓬蒿塞其門
當時豈不窮至今榮名存况君齒方壮德業素所敦
安知搨翅歸不作凌雲飜要之白首期壮烈施元元
為君畫善策灑掃清前軒長舒四五榻客來輒開樽
群愁喜伺人稍醒必煩冤拒之亦無他體中常昏昏
出都日塗中成(以下請告歸省及之汾隂省兄時所爲)
賤生習山野愚陋出扵骨雖為冠帶拘性非藩籠物
揚鞭出都門曠若解徽紼是時天風惡靈沼波蕩汩
龍鬛互騫騰鷗群遠浮没川原寖疎豁烟火稍蕭瑟
草木雖未榮春態先髣髴桑稀林已斜柳弱條可屈
蛛絲骨晴陽鼠土壅新窟徐驅欵叚馬放轡不呵咄
與爾同逍遥紅塵免蓬勃
重經車輞谷
昔年道經車輞谷直上七里鹽南坡今年行役復到
此方春流汗如飜波中塗太息坐盤石涕泗不覺雙
滂沱我生微尚在丘壑強若麋鹿嬰虞羅人踰三十
只有老後時過此知如何雲泉佳處須速去登山筋
力行蹉跎
送巢縣崔尉
弱歲家淮南常愛風土美悠然送君行思逐高秋起
巢湖映微寒照眼正清泚低昂蹙荷芡明滅縈葭葦
銀花鱠肥魚玉粒炊香米居人自豐樂不與他鄕比
况得良吏來倍復蒙嘉祉君為太學生氣格巳英偉
登科如拾遺舉步歘千里毋嫌位尚微觀政此爲始
尊公久埸屋上國困泥滓豈不重相離念子勉爲理
當令佳譽新燁燁滿人耳高堂雖在遠聞之足為喜
何必羞三牲然後稱甘旨
酬宋次道初登朝呈同舍
林葩積浮脆煙霧矜春姿山桂結芳堅冰霰横秋枝
夫君名卿嗣華實雙葳蕤如何仕不偶通籍鬢生絲
豈非秋桂類不足煩嗟咨我今三十餘汩没無他竒
正恐食浮人敢言位猶卑同登天子廷自視誠非宜
清朝正求治諫路方坦夷太平可立致此任非君誰
温國文正公文集卷第二
