温國文正公文集卷第二十三
章奏八
論因差遣例除監司劄子
論財利䟽
論因差遣例除監司劄子
臣光竊以轉運使提點刑獄轉運判官等皆宣布國
家詔令督察官吏善惡一方之民休戚所繫事任至
重不可輕以授人伏見近歲以來多以所歷差遣循
例得之不問其人賢與不肖有無績效至如真楚泗
州之類雖云繁劇然民事至少賓客實多大抵能飾
厨傳即爲稱職官滿之日往往擢爲監司若其人實
有材能政迹則雖在它州亦當擢用若無以異於庸
人則不當獨以此數州爲僥倖之津塗也臣欲乞應
諸處知州軍有政迹尤異及功效著明者特賜勑書
獎諭仍令中書記錄姓名若轉運使提點刑獄轉運
判官等有闕即采擇用之其餘諸處差遣舊例得監
司者今後亦皆寝罷得替日依舊入常程差遣如此
則官吏有所勸監司皆得人矣取進止
論財利䟽
月日具位臣光謹昧死上䟽尊號皇帝陛下臣聞昔
楚莊王以無災爲懼曰天豈棄不榖乎范文子曰唯
聖人能外内無患然則歲小不登邊鄙有警未必非
國家之福也伏見今春天久不雨陛下憂勞於内公卿
惶恐於外豈不以公私之積素不充實若遇饑饉將
無以相恤乎一朝京師得雨遠方未遍則君臣釋然
相慶不復以民食爲念陛下安知來歲之旱不甚於
今歲乎蓋天降災沴蠻夷猾夏寇賊姦宄此尭舜所
不能免也即不幸有大水大旱方二三千里戎狄乘
間而窺邊細民窮困而爲盗軍旅數起久未有功府
庫之蓄積已竭百姓之生業已盡陛下當此之時將
以何道救之乎臣不知陛下與公卿大臣以此爲必
無而不足憂乎將以爲有之而不爲之備俟事至然
後憂之也若俟事至然後憂之雖以陛下之聖明得
益稷太公以爲輔佐臣以爲不及矣何則聖賢之治
皆積以歲月然後有功欲天下之家給人足固不可
一日具也周易旣濟之象曰君子以思患而豫防之
此其時矣失之愈遠救之愈難奈何日復一日取過
目前而已乎晉武帝時何曾謂其子孫曰吾每見主
上所說皆平生常語未嘗及經遠大計吾子孫其及
於亂乎其後五胡(御名)亂中州覆沒生民塗炭幾三百
年由是觀之上下偷安不爲遠謀此最國家之大患
也詩曰哀哉爲猷匪先民是程匪大猷是經維邇言
是聽維邇言是爭如彼築室于道謀是用不潰于成
方今之政何以異此此臣之夙夜所爲痛心疾首者
也古之王者藏之於民降而不能乃藏於倉廪府庫
故上不足則取之於下下不足則資之於上此上下
所以相保也今民旣困矣而倉廪府庫又虚陛下儻
不深以爲憂而早爲之謀臣恐國家異日之患不在
於它在於財力屈竭而已矣今朝廷不循其本而救
其末特置寬恤民力之官分命使者旁午四出爭言
便宜以變更舊制米鹽靡密之事皆非朝廷所當預
者張設科條不可勝紀或不如其舊益爲民患或朝
三暮四移左於右其間果能利民者不過放散縣官
之物以予民耳是誠損上益下王者之仁政也然臣
聞古之聖王養之有道用之有節上有餘財然後推
以予民是以上下交足而頌聲作矣今入者日寡出
者日滋是所謂厭其原開其瀆其竭可立而待也公
家旣竭不取諸民將焉取之是徒有利民之名而無
利民之實果何益哉夫寬恤民力在於擇人不在立
法若守令得人則民力雖欲毋寬其可得乎守令非
其人而徒立苛法適所以擾民耳自置此官以來於
今累年臣訪之民間未聞其困弊小瘳於前也然則
爲今之術奈何曰在隨材用人而久任之在飬其本
原而徐取之在減損浮冗而省用之何謂隨材用人
而久任之夫人之材性各有所宜雖周孔之材不能
徧爲人之所爲況其下乎固當就其所長而用之
今朝廷用人則不然顧其出身資叙何如耳不復問
其材之所堪也故在兩禁則欲其爲嚴助司馬相如
任將帥則欲其爲衛青霍去病典州郡則欲其爲龔
遂黃霸尹京邑則欲其爲張敞趙廣漢司財利則欲
其爲孔僅桑羊世豈有如此人哉故財用之所以匱
之者由朝廷不擇專曉錢榖之人爲之故也國初三
司使或以諸衛將軍諸司使爲之判官則朝士曉錢
榖者皆得爲之不必用文辭之士也先朝以數路用
人文辭之士寘之館閣曉錢榖者爲三司判官曉刑
獄者爲開封府推判官三者職業不同趣舍各異莫
相涉也然後人主以時引對訪問以察之使令以試
之積久以觀之覈其真僞辨其臧否考其功效然後
進之退之未必歴其職者皆湏進用不可復退也故
群臣各宣其用而萬事交舉矣夫官久於其業而後
明功久於其事而後成是以古者世官相承以爲氏
姓先朝陳恕領三司十餘年至今稱能治財賦者以
恕爲首豈恕之材智獨異於人哉蓋得久從事於其
職故也至於副使判官堪其事者亦未數易也是以
先帝屢行大禮東封西祀廣修宫觀而財用有餘者
用人專而任之久故也近歲三司使副使判官大率
多用文辭之士爲之以爲進用之資塗不復問其習
與不習於錢榖也彼文辭之士習錢榖者固有之矣
然不能專也於是乎有以簿書爲煩而不省以錢榖
爲鄙而不問者矣又居官者出入遷徙有如郵舍或
未能盡識吏人之面知職業之所主已捨去矣臣頃者
判度支勾院甫二年耳上自三司使下至檢法官改易皆
徧甚者或更歷數人雖有恪勤之人夙夜盡心以治
其職人情稍通綱紀粗立則捨之而去後來者意見
各殊則曏之所爲一皆廢壞況怠惰之人因循苟且
惟思便身不顧公家者乎如此而望太倉有紅腐之
粟水衡有貫朽之錢臣未知其期也凡百官莫不欲
久於其任而食貨爲甚何則二十七年耕然後有九
年之食今居官者不滿三歲安得有二十七年之效
乎臣愚以爲朝廷宜精選朝士之曉鍊錢榖者不問
其始所以進或進士或諸科或門蔭先使之治錢榖
小事有功則使之權發遣三司判官事及三年而察之
實效顯著者然後得權三司判官事又三年更有
實效然後得爲正三司判官其無實效者皆退歸常調
勿復收用其諸路轉運使不復以路分相壓使之久
於其任有實效者或自權爲正自轉運副使爲轉運
使無實效者亦退歸常調勿復收用每三司副使闕
則選三司判官及諸路轉運使功效尤著者以𥙷之
三司使闕亦選於副使以𥙷之三司使久於其任能
使用度豊衍公私冨實者增其秩使与兩府同而勿
改其職如此則異日財用之豊耗不離於己不得諉
之它人必務爲永久之規矣其文辝之士則自有資
塗不必使爲錢榖之吏以輕之也何謂養其本原而
徐取之善治財者飬其所自来而收其所有餘故用
之不竭而上下交足也不善治財者反此夫農工商
賈者財之所自来也農盡力則田善收而榖有餘矣
工盡巧則噐斯堅而用有餘矣商賈流通則有無交
而貨有餘矣彼有餘而我取之雖多不病矣今之有
司自謂能治財者臣見之矣凍餒其民而豊積聚者
也掃土以市禄位而不恤後人者也捃拾麻麥而丧
丘山者也保惜一錢而費萬金者也不操白刃而爲
寇攘者也姦巧簿書而罔君上者也必曰養其所自
來而收其所有餘則聞者以爲笑矣夫使稼穡者饒
樂而惰游者困苦則農盡力矣堅好便用者獲利浮
潙侈靡者不售則工盡巧矣公家之利捨其細而取
其大散諸近而收諸遠則商賈流通矣農工商賈皆
樂其業而安其冨則公家何求而不獲乎夫農天下
之首務也古人之所重而今人之所輕非獨輕之又
困苦莫先焉何以言之彼農者苦身勞力衣麤食糲
官之百賦出焉百役歸焉歲豊賤貿其榖以應官私
之求歲凶則流離凍餒先衆人填溝壑如此而望浮
食之民轉而綠南畒難矣彼直生而不知市井之樂
耳苟或知之則去而不返矣故以今天下之民度之
農者不過二三而浮食者常七八矣欲食廪之實其
可得乎臣愚以爲凡農民租稅之外宜無有所預衙
前當募人爲之以優重相𥙷不足則以坊郭二戸爲
之彼坊郭之民部送綱運典領倉庫不費二三而農
民常費八九何則儇利戇愚之性不同故也其餘輕
役則以農民爲之歲豊則官爲平糴使榖有所歸歲
凶則先案籍賙贍農民而後及浮食者民有能自耕
種積榖多者不籍以爲家貲之數如此則榖重而農
勸矣彼百工者以時俗爲心者也時俗貴用物而賤
浮僞則百工變而從之矣時俗者以在上之人爲心
者也在上好樸素而惡淫侈則時俗變而從之矣其
百工在官者亦當擇人而監之以功致爲上華靡爲
下物勒工名謹考其良苦而誅賞之取其用不取其
數則噐用無不精矣彼商賈者志於利而已矣今縣
官數以一切之計變法更令棄信而奪之彼無利則
棄業而從佗縣官安能止之哉是以茶鹽棄捐征稅
耗損凡以此也然則縣官之利果何得哉善治財者
不然將取之必予之將歛之必散之故日計之不足
而歲計之有餘此迺白圭猗頓之所知豈國家選賢
擇能以治財其用智顧不如白圭猗頓邪患在國家
任之不久貴近效而遺遠謀故也夫伐薪者刈其條
枚養其本根則薪不絶矣若并根本而伐之其得薪
豈不多哉後無継矣是非難知之道也然則有司不
爲者彼其心曰吾居官不日而遷不立效於目前以
自顯顧養財以遺後之人使爲功吾何頼焉是非特
有司之罪也亦朝廷用人之法驅之使然也何謂減
損浮冗而省用之昔太祖初得天下之時止有一百
一十一州耳江南兩浙西川冨饒之土皆爲異域又
承五代荒亂之餘府庫空竭豪桀綦布於海内戎狄
窺覦於邊境戎車歲駕四方多虞當是之時内給百
官外奉軍旅誅除僣僞賞賜鉅萬未嘗聞財用不足
如今日之汲汲也陛下承祖宗之業奄有四百餘州
天下一統戎狄欵塞冨饒之土貢賦相屬承平積久
百姓阜安是宜財用羡溢百倍於前奈何竭府庫之
所蓄罄率土之所有當天下無事之時遑遑焉專救
經費而不足萬一有不可期之災患將何以待之乎
夫以國初之狹隘艱難財用宜不足而有餘今日之
廣大安寕財用宜有餘而不足陛下亦嘗熟思其所
以然之理乎得非太祖所養者皆有功有用之人陛
下所養者未必尽有功用乎臣竊見陛下天性恭儉
不好侈靡宫室苑囿皆因祖宗之舊無所更造或隳
頓荒蘙不加修治飲膳衣服噐皿帷帳適足供用不
極精華或苦惡弊绽亦不更易雖唐虞之土階三尺
茅茨不翦殆無以過然左右侍御之人宗戚貴臣之
家苐宅園圃服食噐用往往窮天下之珍怪極一時之鲜
明惟意所欲無復分限以豪華相尚以儉陋相訾愈
厭而好新月異而歲殊長以費用不足則求請無厭
匄貸不恥甚者或依憑詔令以發府庫之財假託供
奉以靡縣官之物真僞莫辨多少不會陛下聖度寬
仁不欲拒塞惡聞人過不加案詰至於頒賜外廷之
臣亦皆踰溢常數不循舊規如曏者皇女初生所散
包子之類費用不可勝紀臣嘗聞耆舊之人言先朝
公主在宫中俸錢不過月五千其餘後宫月給大扺
倣此非時未嘗輕有賜予賜予亦不甚豐竊聞近日
俸给賜予比於先朝何啻數十倍矣漢明帝曰我子
豈宜與先帝子䓁乎夫䓁猶不可又况過之是以祖
宗之積窮於賜予困於浮費臣不能知其詳以外望
度之什耗七八矣内藏以虚而浸淫於左藏矣夫府
庫者聚天下之財以為民也非以奉一人之私也祖
宗所爲置内藏者以備饑饉兵革非常之費非以供
陛下奉養賜予之具也今内藏庫專以内臣掌之不
領於三司其出納之多少積蓄之虚實簿書之是非
有司莫得而知也若皆以奉養賜予而盡之一旦有
饑饉兵革之事三司經費自不能周内藏又無所仰
歛之於民則民已困竭得無狼狽而不支乎此臣夙
夜所懔懔也今陛下所以有唐虞之德而無唐虞之
治者其失在於不忍而好予不忍則不誅有罪好予
則不待有功不誅有罪則姦邪欺罔而不忌不待有
功則貪佞徼幸而無厭治道之所以不格于上下者
凡以此也昔韓昭侯有弊袴命藏之侍者曰君亦不
仁者矣不賜左右而藏之昭侯曰吾聞明主愛一嚬
一笑嚬有爲嚬笑有爲笑今袴豈特嚬笑哉吾必待
有功者彼小國諸侯猶能慎賞如是而國以冨強况
以四海之主不行無功徼幸之賞杜塞甘言悲辭之
請則唐虞之治何遠之有哉夫府庫金帛皆生民之
膏血州縣之吏鞭撻其丁壯凍餒其老弱銖銖寸寸
而聚之今以冨大之州終歲之積輸之京師適足以
供陛下一朝恩澤之賜貴臣一日燕飲之費陛下何
獨不忍於目前之群臣而忍之於天下之百姓乎夫
以陛下恭儉之德擬於唐虞而百姓窮困之弊鈞於
秦漢秦漢竭天下之力以奉一身陛下竭天下之力
以資衆人其用心雖殊其病民一也此臣之所以尤
戚戚者也又宫掖者風俗之原也貴近者衆庶之法
也故宫掖之所尚則外必爲之貴近之所好則下必
效之自然之勢也是以内自京師士大夫外及遠方
之人下及軍中士伍甽畒農民其服食噐用比於數
十年之前皆華靡而不實矣曏之所有今人見之皆
以爲鄙陋而笑之矣夫天地之産有常而人類日繁
耕者寖寡而遊手日衆嗜慾無極而風俗日奢欲財
力之無屈得乎哉又府史胥徒之屬居無廪禄進無
榮望皆以㗖民爲生者也上自公府省寺諸路監司
州縣鄕村倉場庫務之吏詞說追呼租稅繇役出納
會計凡有毫釐之事關其手者非賂遺則不行是以
百姓破家壞産者非縣官賦役獨能使之然也太半
盡於吏家矣此民之所以重困者也又國家比來政
令寬㢮百職隳廢在上者簡倨而不加省察在下者
侵盗而恣爲姦利是以每有營造貿買其所費財物
什倍於前而所收功利曾不一二此國用之所以尤
不足者也又自古百官皆有常員而國家用磨勘之
法滿歲則遷日滋月益無復限極是以一官至數百
人則俸禄有增而無損矣又近歲養兵務多不務精
夫兵多而不精則力用寡而衣糧費衣糧費則府庫
耗府庫耗則賜賚稀是以不足者豈惟民哉兵亦貧
矣策之失者無甚於此也凡此數者皆所以竭民財
者也陛下安得熟視而無所變更邪臣愚伏願陛下
觀今日之弊思將來之患深自枊損先由近始凡宗
室外戚後宫内臣以至外廷之臣俸給賜予皆循祖
宗舊規勿復得援用近歲僥倖之例其踰越常分妄
有干求者一皆塞絶分毫勿許若祈請不巳者宜嚴
加懲譴以警其餘凡文思院後苑作所爲竒巧珍玩
之物不急而無用者一皆罷肖内自妃嬪外及宗戚
下至臣庶之家敢以奢麗之物夸眩相高及貢獻賂
遺以求悅媚者亦明治其罪而焚毀其物於四逹之
衢專用樸素以率先天下矯正風俗然後登用廉良
誅退貪殘保佑公直銷除姦蠧澄清庶官選練戰士
不禄無功不食無用如此行之久而不懈臣見御府
之財將朽蠹而無所容貯大倉之粟將彌漫而不可
蓋藏農夫棄糧於甽畝商賈讓財於道路矣孰與今
日汲汲以應目前之求懔懔以憂將來之困乎夫食
貨者天下之急務今窮之如是而宰相不以爲憂意
者以爲非巳之職故也臣願復置緫計使之官使宰
相領之凡天下之金帛錢榖隷於三司及不隷三司
如内藏奉宸庫之類緫計使皆統之小事則官長專
逹大事則謀於緫計使而後行之歲終則上其出入
之數於緫計使緫計使量入以爲出若入寡而出多
則緫計使察其所以然之理求其費用之可省者以
奏而省之必使歲餘三分之一以爲儲蓄備禦不虞
凡三司使副使判官轉運使及掌内藏奉宸等庫之
官皆委緫計使察其能否考其功狀以奏而誅賞之
若緫計使久試無效則乞陛下罷退其人更置之議
者必以爲宰相論道經邦爕理隂陽不當領錢榖之
職是皆愚人不知治體者之言昔舜舉八愷使主后
土奏庶艱食貿遷有無地平天成九功惟敘周禮冢
宰以九職九賦九式九貢之法治財用唐制以宰相
領鹽鐵度支戸部國初亦以宰相都提舉三司水陸
發運等使是則錢榖自古及今皆宰相之職也今譯
經潤文猶以宰相領之豈有食貨國之大政而謂之
非宰相之事乎必若府庫空竭閭閻愁困四方之民
流轉死亡而曰我能論道經邦爕理隂陽非愚臣之
所知也臣不勝狂愚冐犯忌諱惟陛下裁察臣光昧
死再拜上䟽
温國文正公文集卷第二十三
