温國文正公文集卷第十二
律詩七
遊瀍上劉氏園
題致仕李太傅園亭
早行
送羅郎中(登)管句玉局觀
酬終南閻諫議(詢字議道)見寄
寄成都吳龍圖同年
花庵獨坐
秋夜
花庵二首
和楊卿中秋月
樂
和邵堯夫秋霽登石閣
和河陽王宣徽(拱辰字君貺)九日平嵩閣宴集
和任開叔觀福嚴院舊題名
柏梯寺
平日遊園常策笻杖秋來發篋復出貂褥二
物皆景仁所貺賭物思人斐然成詩
雲
閑來贈邵尭夫
花庵多牽牛清晨始開日出巳瘁花雖甚美
而不堪留賞
送劉仲通赴京師
送稻醴與子才
重過華下
和李君錫惠書及詩勉以早歸
和君錫雪後招探春
送祖擇之
和宋子才致仕後歲旦見贈
上元書懷
喜才元過洛小詩招飲
仲庶同年兄自成都移良安以詩寄賀
西臺詩二十四韻
和邵尭夫年老逢春
和范㬌仁謝寄西遊行記
又
獨步至洛濱
又
送酒與范尭夫
再和尭夫年老逢春
又和來韻
邵尭夫許來石閣久待不至
石閣春望
和邵尭夫安樂&KR0810;中職事吟
聞蟬鎮
和光
宿憩鶴寺鎮
和光
遊噴玉潭(其日大風)光
鎮和
鎮
光
遊山呈景仁(景仁六十三致仕)光
壽安鎮
和光
噴玉潭光
和鎮
疊石溪(二首)光
和鎮
疊石溪鎮
和光
應天院朝拜同呈景仁光
明日相陪送客水北始次元韻奉呈君實鎮
鎮卜居許下雖未有涯先作五十六言奉寄
子華相公持國端明玉汝待制
和景仁卜居許下(景仁頃見許居洛今而倍之故詩中頗致其怨)光
喜兩三首呈景仁侍郎兼獻大尹宣徽
和鎮
亨𣏌下第作詩示之
景仁思歸雨未克行以詩留之
送景仁至丁正臣園寄主人
和君貺老君廟姚黃牡丹
又和董氏東園檜屏石牀
遊瀍上劉氏園
日暖孤臺迥露濃幽徑微茅齋舉白飲沙溆踏青歸
照水清滿眼穿林香濕衣莫言春尚淺巳有杏花飛
題致仕李太傳園亭
漢家飛將種氣槩耿清秋解去金貂貴來從洛社遊
清商擁高宴華館帶長流可笑班超老﨑嶇萬里侯
早行
寒犬吠柴門荒雞鳴遠村河聲空自急月影不曾渾
木末星猶白榛中露巳繁客心獨惆悵四顧與誰言
送羅郎中(登)管勾玉局觀
官名爲玉局巳與俗塵疎鍾出寒松迥香凝古殿虛
鄕閭非甚遠俸禄豈無餘誰道神仙樂神仙恐不如
酬終南閻諫議(詢字議道)見寄
閑官飬不才弊廬容嘯傲清洛伴歸來故友猶相念
寒光生死灰(疑闕)
寄成都吴龍圖同年
照席燭花煖隨車劒騎寒江山資秀句風月助清歡
政簡坤維靜仁深井絡安行歌與獨酌豈得並閑官
花庵獨坐
荒園才一畝意足巳爲多雖不居丘壑常如隠薜蘿
忘機林鳥下極目塞鴻過爲問市朝客紅塵深幾何
秋夜
浮雲一消散星斗粲長天浩露灑翠柏清香生白蓮
體凉猶衣葛耳靜巳無蟬坐久群動息秋空唯寂然
平日遊園常策笻杖秋來發篋復出貂褥
二物皆景仁所貺睹物思人斐然成詩
笻枝攜巳久貂褥展猶新漸染岷山雪拂除京國塵
危扶醉歸路穩稱病來身頼此齋中物時如見故人
雲
晴空碧於水那得片雲飛映日成丹凰隨風變白衣
去來皆絶迹隠顯兩忘機天理誰能測終然何所歸
閑來
閑來觀萬物在處可逍遥魚爲貪鈎得蛾因赴火焦
碧梧飢鸑鷟白粒飽鷦鷯帶索誰家子行歌復采樵
贈邵堯夫
家雖在城闕蕭瑟似荒郊遠去名利窟自稱安樂巢
雲歸白石洞鶴立碧松梢得喪非吾事何湏更解嘲
花庵多牽牛清晨始開日出巳瘁花雖甚
美而不堪留賞
望遠雲凝岫粧餘黛散鈿縹囊承曉露翠蓋拂秋煙
嚮慕非葵比彫零在槿先才供少頃玩空廢日高眠
送劉仲通赴京師
聖朝方考牧番育寄才能屢別良可嘆閑遊不復曾
行塵遵洛汭朝騎對觚稜瀍上秋臺迥歸來正好登
送稻醴與子才
昔賢尊道誼置醴待嘉賓今我樂閑放提壷餉故人
螘浮杯同白味撇甕頭醇何以助高興籬邊菊蘂新
花庵二首
誰謂花庵小纔容三兩人君看賓席上經月有凝塵
誰謂花庵陋徒爲見者嗤此中勝廣厦人自不能知
和楊卿中秋月
秋氣平分夜沈隂乍散天窺林初淡薄照席怱孤圓
冷入詩毫徤光浮醉弁偏韋賓勿輕去桂影正娟娟
樂
吾心自有樂世俗豈能知不及老萊子多於榮啓期
緼袍寬稱體脫粟飽隨宜乘興輙獨往携笻任所之
和邵尭夫秋霽登石閣
飛&KR0585;危檻出林端王屋嵩丘咫尺間獨愛高明遊佛
閣豈知憂喜滿塵寰目窮莾蒼纖毫盡身得逍遥萬
象閑暇日登臨無厭數悲風殘葉巳珊珊(先生冬夏俱不出)
和河陽王宣徽(拱辰字君貺)九日平嵩閣宴集
九日英僚集千秋勝賞同飛橋貫河渚危閣壓霜風
金散黃花泛雷驚疊鼓通百常高鳥外萬里寸眸中
檻底臨丹葉杯中倒碧嵩來雲仾拂座去鴈遠沈空
吹帽陪遊阻搖旌結想叢風流免堙滅鄒湛倚羊公
和任開叔觀福嚴院舊題名
墨蹤塵淡鬢華新猶喜重來值故人二十二年如轉
目洛陽不改舊時春
柏梯寺
鑿石開蹊峻登崖置閣危笑談空谷應步武白雲隨
衆壑如翻浪鄰州若布棋何當遂棲隠身世兩相遺
重過華下
昔辭蓮幕去三十四炎涼舊物三峯雪新悲一鑷霜
雲低秦野闊木落渭川長欲問當時事無人獨歎傷
和李君錫惠書及詩勉以早歸
書意勤渠詩意新清如白雪煖如春西遊不盡谿山
樂策馬歸來就故人
和君錫雪後招探春
莫嫌微雪壓梅牙巳有歸鴻泊浦沙天上詔來難久
駐直須早看洛陽花
繁霙回夜色凌亂落春雲虚幌寒相襲華堂靜不聞
玉巵深可敵銀燭近微分誰念牛衣客窮經白髮紛
送祖擇之
人生榮與辱百變似浮雲自有窮通定徒勞得喪分
銷愁唯有酒娱意莫如文方寸常蕭散其餘何足云
和宋子才致仕後歲且見贈
閑官逢獻歲拜揖亦紛然須信家居日方爲己有年
劬勞中外徧名迹始終全伯玉空搔首蹉跎愧在前
上元書懷
老去春無味年年覺病添酒因脾積断燈爲目痾嫌
勢位非其好紛華久巳厭唯餘讀書樂暖日坐前簷
喜才元過洛小詩招飲
素髮各垂領舊交相見稀不唯春物好况是錦衣歸
洛社凍醪熟(詩傳春酒凍醪也)伊魴絲鱠肥(唐人諺曰洛鯉伊魴貴於牛羊)
南軒巳灑掃命駕不須違
仲庶同年兄自成都移長安以詩寄賀
𧖟叢龜印解鶉野隼旟新借問錦江樂何如興慶春
驪歌遮去轍竹馬望行塵惠政如膏雨遥知彼此均
西臺詩二十四韻
翰苑昔陪侍天光辱顧瞻寵雖承渙汗功不立毫纖
山鹿纓頻頓鉛刀礪不銛拭花眸字缺撚雪頷&KR2507;添
跼影慙尸素胡顔處禁嚴辝盈唯免戾取少詎因廉
定鼎分都異張官執法兼剡章愚懇盡出綍茂恩霑
原憲非無粟胡威尚有縑求田近瀍洛買宅混閭閻
地僻宜花卉兒勤付米塩倦遊良足悔居吉不煩占
裘葛膚無見囷倉飯屬饜僧居閑可借野步靜無嫌
行樂筇枝瘦延賓稻醴甜麥田泥試屐桑蔭帽低簷
愛竹忙猶種貪書老未厭松煙溪石潤檀燼博山尖
牋啓來慵拆衣冠脫怕拈紫毫斜倚架黃卷密垂籤
涸轍猶蒙潤寒灰免附炎所憂資秩滿但願歲時淹
自是散無用非爲智養恬聖朝英彦冨幸許一夫潜
和邵堯夫年老逢春
年老逢春春莫咍朱顔不肯似春回酒因多病無心
醉花不解愁隨意開荒徑倦遊從碧草空庭慵掃自
蒼苔相逢談笑猶能在坐待牽車陌上來
和范景仁謝寄西遊行記
洛川秦野鬱相望風物山河舊帝鄉澗底逢人問樵
徑松間繫馬宿僧房恨無同好擕三雅共講前聞醉
百埸(李白詩痛掃鸚鵡洲与君醉百埸)歴徧勝遊翻悵望日邊回首
遠煙蒼
又
八水三川路眇茫翠微深處白雲鄕目懶拭如松
液領髮頻抓似栗房林壑不嫌無用物形骸難入少
年埸緣苔躡蔓知多少千里歸來屐齒蒼
獨步至洛濱
拜表歸來抵寺居解鞍縱馬罷傳呼紫衣金帶尽脫
去便是林間一野夫
又
草軟波清沙徑微手持笻竹着深衣白鷗不信忘機
久見我猶穿岸柳飛
送酒與范堯夫
紅櫻零落杏花開春物相催次苐來莫作林間獨醒
客任從花笑玉山頽
再和堯夫年老逢春
年老逢春猶解狂行歌南陌上東岡晴雲高鳥各自
得白日遊絲相與長草色無情尽眼綠花林多思襲
人香吾儕幸免簮裾累痛飲閑吟樂末央
又和來韻
年老逢春無用驚對花弄筆眼猶明不嫌貧舍舊來
鷰喚起醉眠何處鶯一僕相隨幅巾出群童聚看小
車行人間万事都捐去莫遣匈中氣不平
邵堯夫許來石閣久待不至
淡日濃雲合復開碧嵩清洛遠縈回林間高閣望巳
久花外小車猶未來
石閣春望
極目千里外川原繡畫新方知平地上見不盡青春
和邵堯夫安樂&KR0810;中職事吟
靈臺無事日休休安樂由來不外求細雨寒風宜獨
坐暖天佳景即閑遊松篁亦足開青眼桃李何妨插
白頭我以著書爲職業爲君偷暇上高樓
聞蟬鎮
山中氣候別二月巳聞蟬乍到清涼景飜疑暑伏天
此身多暇日何事更驚年雜溜漴漴響相和勝管絃
和光
春林滿巖綠誰信巳鳴蟬葉上正多露山中别有天
心閑寧感物道合況忘年坐聽生秋思何須膝上絃
宿憩鶴寺鎮
憩鶴山間憩竹輿宛然身世住空虚地仙縱與天仙
别明月清風也不疎
和光
回廊複閣勢縈䊸四嶺中涵一氣虚最愛欣欣向榮
木每來相見不相疎
遊噴玉潭(其日大風)光
驚風動地起遊客望山行若待佳辰去應無好事名
萬木吼穹谷駑駘屹不前猶勝望塵客佇立九衢邊
鎮和
畏風垂首立臨水側身行更拂懸崖壁援毫寫姓名
一道來何處千尋正面前時時玉塵下紛泊䰅毛邊
鎮
大風吹沙高翳天萬木簸蕩鳴空山夜來奥熱今斗
寒下輿亂石﨑嶇間急著冒絮衣純綿兩邊荆棘難
躋攀行到君實所詫處却坐拂拭塵土顔千尺瀑布
才㳙㳙深潭寂寞神龍跧此來好事愼勿傳乞得性
命成生還
光
昨朝景氣如暑天僮僕流汗衣裘單安知向暁暴風
作一變陽春成大寒此時結友尋名山伶俜徒步水
石間棘刺罥衣行路難枯藤壽栢同攀援驚沙擊眼
百箭攅時得閃爍窺林巒景仁年長力更孱牽衣執
手幸不顛仍聞旁谷有伏虎頼得與君俱早還
遊山呈景仁(景仁六十三致仕)光
我禄多龔舍(舍爲吏不過六百石輙自免去)君年少孔戣(戣七十致仕韓愈留)
(之)道心閑始見世路老方知山水不相厭風光難豫
期嬉遊不可緩花卉即離披
壽安鎮
錦屏山下錦江人西去東來自在身正是春天好時
節枉遭風起作埃塵
和光
宜陽城下作遊人都爲衣冠不繫身衆竅怒號成地
籟也勝終日在紅塵
噴玉潭光
千尺崖頭一派清古今不絶墜崢嶸長風卷起散巖
壑此日方知噴玉名
和鎮
夜月光華照潔清春雲容與覆崢嶸都城咫尺無人
到却使廬山浪得名
疊石溪(二首)光
道傍行采藥石底卧題名(溪邊有石撗出下甚隘景仁卧其下題名而去)野
老相迎拜谿童乍見驚
山鳥勸人飲(山多壺鳥)提山蟬笑我狂(山蝉聲如笑)歸時興未
盡不得看斜陽
和鎮
到處窺泉竇逢人問草名簮裳巳無累猿鳥不須驚
對景有詩癖酌泉無酒狂山間少塵土雲際足春陽
疊石溪鎮
昨旦愁風色今朝喜日華從容下官道迤邐見人家
盛服緣崖看焚香滿路遮樵抲成市井陶穴乃生涯
春石聲相應沉涇處或窪累墻甆隠轔開徑石槎牙
柴積高於阜鈞槃疾甚車自非秦世避誰道舜風遐
拄杖逢山斗廻輿值水斜遠林行翠鳳幽隧轉青蛇
泉眼思搴藻雲頭望采花仰身書疊壁平坐挹飛霞
有景殊難紀兹遊信可誇君如别業就後會固無差
和光
谿邊有村落未始識紛華去縣只數里居民踰百家
山腰荒徑轉谷口翠微遮老木紛無際重巒浩莫涯
力窮纔到頂勢盡復成窪不定雲煙色難名草木牙
泥鈞羅比屋澗石載連車(谷中多甆窰土人自女几澗采石載來賣之為油)
宛有純風在誰云太古遐梁隨木性曲簷逐地形斜
榛路牛呼犢叢祠雀噪蛇倚崖松偃蓋落石浪飜花
安用遊員嶠何須躡紫霞好將詩筆寫還入帝城誇
巳買漁樵舍母令後約差
應天院朝拜回呈景仁光
雞鳴上馬過河橋何異東都赴早朝紅日已高猶熟
寢比君殊未得逍遥
明日相陪送客水北始次元韻奉呈君實
鎮
仕宦歸來謝世囂夢䰟非復紫宸朝如何正好睡時
節送客相陪十里遥
鎮卜居許下雖未有涯先作五十六言奉
寄子華相公持國端明玉汝待制
四十年來作往還如今那怪鬢毛斑鳬居鴈戸得安
處鶴怨猿驚羞故山靜樂顧子難獨享公忙何日見
君閑相將嵩少深深處更共服雲紫翠間
和景仁卜居許下(景仁頃見許居洛今而倍之故詩中頗致其怨)
光
壯齒相知約歲寒索居今日鬢俱斑拂衣巳解虞卿
印築室何須謝傅山許下田園雖有素洛中花卉足
供閑它年決意歸何處便見交情厚薄間
喜雨三首呈景仁侍郎兼獻大尹宣徽
累日增煩暑通宵結薄隂蒼茫變風色散漫作春霖
野店垂楊重僧房綠篠深疎慵尤得趣閉戸擁重衾
漠漠春雲合爞爞旱氣收人心方有望時雨不須求
豈獨老農喜仍令惡客留洛城花未謝作意更同遊
麥田正塵坌桑徑怱傍沱比屋起相告荷鋤行且歌
園林半局鎻車馬絶經過大尹愛民物何妨喜更多
和鎮
夜中間點滴曉後見沉隂正懼一時旱何妨三日霖
着花開稍晚入麥潤還深想象離欄處高張爛錦衾
園館春無頼田家歲有收郍能垤鸛詠還似土龍求
木蔭疎成密雲容去復留巳然爲惡客泥濘亦須遊
一春憂旱熯田里欲蹉跎正合爲霖望翻成擊壤歌
風緣簾隙至雲壓舍簷過大尹今朝喜應同野老多
亨𣏌下第作詩示之
清白君家舊文章時態新何妨偶蹉跌未必遂沉淪
莫歎科名晚惟憂道誼貧進修專在己得失盡由人
孝友亦爲政簞瓢足養親那將少年淚容易輙傷春
景仁思歸雨未克行以詩留之
嘉客念歸程泥深未可行今朝隂又重春雨亦多情
送景仁至丁正臣園寄主人
客到暫開扄春蕪生滿庭主人殊不顧脩竹爲誰青
和君貺老君廟姚黃牡丹
芳菲觸目巳蕭然獨著金衣奉老仙若占上春先秀
發千花百卉不成妍
又和董氏東園檜屏石牀
密葉蕭森翠幕䊸暫來猶恨不長居脫冠解帶坐終
日花落石牀春自如
温國文正公文集卷第十二
