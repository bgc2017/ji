温國文正公文集卷第三十七
章奏二十二
王廣淵第三劄子
高居簡第二劄子
高居簡第三劄子
封事劄子
高居簡第四劄子
郭昭選劄子
帖黃
高居簡第五劄子
王中正第一劄子
辭賜金第一劄子(第二劄子)
納賜金劄子
王中正第二劄子
王中正第三劄子
石椁劄子
王廣淵第三劄子
臣前兩次上言王廣淵傾巧姦邪乞盡奪去職名與
遠地監當近聞夲人帶職知齊州仍賜章服如此乃
是賞之非黜之也曏使廣淵自改京官以来謹身守
分不爲姦謟以至今日不過作第二任通判今所得
乃如此豈可謂爲姦謟無益哉孔子稱唯噐與名不
可以假人今之章服所謂器也職名所謂名也二者
皆無用之物然而天下貴之者爲其非賢材則不能
得之故也唐宣宗重惜章服不輕以與人有司製緋
紫衣以備賜與經年不用三兩領故當時服緋紫者
人以爲貴夫名器者譬如珠玉若使之易得如瓦礫
尚安足貴乎近歲兩次覃恩服緋紫者巳爲汎濫今
又如陳鑄王廣淵軰皆賜章服是使今後受賜服者
皆以爲恥不以爲榮也且陛下使廣淵出補外官者
必巳知其姦邪之迹也今又復以職名章服寵之是
勸人使效廣淵所爲也臣竊恐非國家之福伏望聖
断依臣前奏盡奪去廣淵職名并此来章服與遠地
監當使賞善訓惡皦然明白取進止
高居簡第二劄子
臣近曾上言句當御藥院高居簡工䜛善佞乞遠加
竄逐未蒙施行昔周公以立政戒成王至虎賁綴衣
趣馬小尹左右攜僕百司庶府亦皆擇人穆王命伯
冏爲太僕正曰昔在文武侍御僕從罔匪正人又曰
慎簡乃僚無以巧言令色便辟側媚其惟吉士僕臣
正厥后克正僕臣䛕厥后自聖自古聖帝明王雖左
右小臣未嘗不謹擇端良之人以自防逸豫之生也
况陛下嗣膺寶命聖德惟新善惡興襄於此乎分而
使䜛佞如居簡者旦夕常在左右又寵而信之此乃
異日禍亂之根腹心之疾也臣職在去邪不敢不再
三上言伏望聖明依祖宗舊制應句當御藥院官至
崇班以上者並令出外其高居簡仍乞遠加竄逐取
進止
高居簡苐三劄子
臣近曾兩次上言句當御藥院高居簡工䜛善佞乞
遠加竄逐至今不蒙降出施行居簡頃在先朝巳竊
弄權柄依憑城社玷辱聖明物論洶洶切齒側目及
陛下継统必謂首行誅竄以警邪臣不意居簡狡猾
多端先自結於陛下使陛下寵愛信任更過於先帝
之時朝廷公忠之士無不憤懣深為陛下惜之方今
内侍之臣小心謹慎可以備陛下左右使令者何可
勝數陛下足以擇而用之何必違祖宗舊典負天下
譏謗獨保護居簡堅如金石臣竊惑之伏望聖慈取
臺諫官前後所言居簡文序盡付所司明治其罪以
彰至公之義順合衆心其餘句當御藥院者亦乞遵
舊制官至内殿崇班以上並授以向外差遣取進止
封事劄子
臣伏以大舜舉賢敷納以言明試以功漢武帝詳延
特起之士待以不次之位終獲其用威加胡越真宗
皇帝緫覧群臣章奏用其言而顯其身以成咸平景
德之治凡察言所以知人知人所以立政自古及今
其道一也今陛下即政之初首開言路令中外臣民
皆得上封事海内欣欣咸畢精竭思以承休德若於
此際能采其嘉謀舉其賢材而用之則太平之基可
指日而望也若徒備外飾廢其言而不用棄其人而
不取則天下頽弊之事當何時而振起乎臣與張方平
先受詔詳定中外所上封事雖巳盡心料簡合於義
理可施行者一一奏聞更望陛下擇其精者決自聖
意必令行之其有識慮稍出於衆者願陛下特賜召
對面加詢訪考其虚實果有可采密藉姓名遇有差
遣隨材授任俟其實有顕效然後不次拔擢如此則
嘉言罔攸伏野無遺賢矣取進止
高居簡苐四劄子
臣累日前上殿言句當御藥院高居簡自先帝時竊
弄權柄陛下復寵而信之大爲聖德之累乞治其罪
陛下許臣送樞密院施行至今未聞有指揮不知居
簡以何道結陛下能如此之深也居簡所能止於䜛
佞佞者不過巧言令色希意迎合快人主之欲以市
其權使人主溺於荒宴而不自知也䜛者不過離人
君臣間人骨肉惑人主之心以固其恩使人主䧟於
傾危而不自寤也有是二者又可近乎曏使陛下即
位歲久功業巳成而有䜛佞之臣始得幸天下有識
者猶當寒心何則知其必爲禍亂之階也况今初承
大統當銳精求治之時而遽留居簡於左右仍加寵
信根蔕巳牢則異日之憂可勝道哉此臣所以不避
死亡而必當力爭者也或聞陛下𣣔待居簡自求引
退然後遣去臣誠戇愚未暁所謂若國之大臣耆年
有德聞望素高一旦偶有小失未爲外人所知陛下
務存終始使自引去以全其名則可矣其挾姦作慝
者猶宜明正刑書况居簡閨闥小臣罪惡盈積所宜
肆諸市朝宣示四方以戒憸人而尚足爲之隱乎且
居簡姦邪播聞遠近陛下今日雖爲之隱天下耳目
庸可蔽乎凡居簡所以能爲惡者以其自託宮禁譬
如狐鼠依憑城社彼惟恐離去左右豈肯自陳求退
乎伏望陛下盡出群臣前後所言居簡事狀送居簡
付所司明治其罪以彰至公之道取進止
郭昭選劄子
臣竊聞陛下曏時直省官郭昭選等四人近有特旨
並除閤門祗候衆言籍籍頗謂僥忝國初草創天步
尚艱故祖宗即位之始必拔擢左右之人以爲腹心
羽翼豈以爲永世之法哉乃遭時不得已而然也自
後嗣君守承平之業継聖考之位亮隂未言之間有
司因循踵爲故事凡東宫僚吏一槩超遷謂之隨龍
以此昭選之徒得自厮役直除班行其爲幸已多矣
乃敢妄有攀援邀求無巳曾不自省有何功勲小人
之心終無厭極不可縱也且閤門祗候祖宗所以蓄
養賢才以待任使之地也其班序差遣事事不同譬
諸文臣則舘閣之流也豈可使厮役之人爲之哉况
東宫其餘吏卒甚衆苟一人得之則皆有冀望之心
此書所謂啓寵納侮者也陛下旣承大統則率土之
濱誰不爲臣而獨私於東宫之人則所與親者至狹
矣臣昨除御史中丞初上殿之日首以官人賞罰爲
言誠以三者致治之夲自上世以來不易之道也今
昭選等以賤隷而叨美職是官不擇人也無横草之
勞而數月之間恩命相継是無功受賞也姦慝明著
如高居簡等尚保而庇之是有事不罰也陛下始初
清明方勵精求治而乃輕其官爵慢其賞罰如此將
以興太平之功猶適楚而北轅也今臣所以區區進
言者但爲陛下惜此而巳所有昭選等新除隱門祗
候乞賜追寢取進止
帖黃
或聞昭選等因告昌王入言得此旨未知虚的審或
如此尤爲不可陛下之於昌王但當極其友愛至於
官爵刑賞乃陛下政柄湏决之聖心昌王亦不當關
預陛下亦不當聽從如此則兄弟之恩全君臣之分
正矣漢館陶公主爲子求郎明帝不許賜錢十萬曰
郎官上應列宿出宰百里有非其人民受其殃是以
難之彼爲其子猶不可况爲它人乎
高居簡第五劄子
臣聞邪正不可同朝猶冰炭不可同器陛下不知臣
不肖使待罪御史中丞臣四次上言勾當御藥院高
居簡工䜛善佞不宜寵信置於左右所言無取不蒙省
錄臣實無顔尚居風憲若陛下以臣爲拙直則居簡
爲姦邪若以居簡爲忠良則臣爲䜛慝臣與居簡勢
難兩留况臣守官京師十有一年自先帝時累曾陳
乞外任伏望聖慈罷臣御史中丞除一外任差遣取
進止
王中正第一劄子
臣伏見陛下前者盡罷寄資内臣高居簡等令補外
官中外欣然無不稱頌聖德尋聞復留陳承禮劉有
方二人又以王中正勾當御藥院衆頗失望臣竊惟
祖宗之意以御藥一職最爲親密過供奉官以上輙
令罷去者乃以防微杜漸詒謀萬世憂深思遠誠自
古帝王之所不及子孫所宜謹守不可失墜者也近
歲以來左右之臣旣戀權勢又貪禄位遂求闇理資
序豫支俸給名曰寄資以欺誑外人此豈祖宗之意
邪今陛下欲振舉紀綱一新治道必當革去久弊一
遵正法夫法如隄防常應完固迺得無患一有蟻壤
泄之則漸致潰敗不可復救近習之臣朝夕在側因
緣祈恩無有窮極不以祖宗舊法制之恐陛下它日
亦將厭之也况王中正素聞姦猾頗好招權今處之
要職是去一居簡得一居簡也伏望陛下一依前降
指揮盡罷寄資者令𥙷外官以成聖德之美别擇内
供奉以下樸直廉謹者使勾當御藥院以存祖宗之
法取進止
辭賜金第一劄子
臣先奉勑充山陵儀仗使巳蒙聖恩賜絹一百疋錢
二百貫文充盤纏於今月二十九日又降中使賜臣
箔金五十兩并銀合重三十兩臣不敢仰違詔旨雖
巳奏謝訖然竊聞嘉祐八年永昭陵時不曾有此則
例私心惶恐深不自安臣聞人君不行無功之賞則
群下勸人臣不受非分之賜則廉恥立今臣等雖五
使猶在京城跬步之勞亦未嘗有以何勲效再受重
賜况臣職在執憲當抑絶僥倖而身自爲之將何以
糺正它人其箔金并銀合伏望聖慈許令回納入庫
庶使下臣有以自容取進止
辭賜金第二劄子
臣前日蒙恩賜金五十兩并銀合臣以所賜過厚尋
問永昭陵禮儀使范鎮知舊例所無不敢當受遂具
奏陳乞許令回納伏蒙聖慈特降中使宣諭令受臣
上荷恩遇至深至重螻蟻微命不足爲報愧懼流汗
無所容措然臣竊聞昔韓昭侯有弊袴命藏之侍者
曰君亦不仁者矣不賜左右而藏之昭侯曰吾聞明主
愛一嚬一笑嚬有爲嚬笑有爲笑今袴豈特嚬笑哉
吾必侍有功者彼一弊袴猶不可以與無功之人况
數十兩之金乎魏太祖之爲政有功宜賞不吝千金
無功望施分毫不與我太祖太宗之御臣下亦然故
能驅駕英豪光啓大業夫明主之不妄賞賜非吝之
也誠以賜一無功則天下無功之人皆有徼覬之心
有功之人皆懷怨望故也借使一人有功而人主賜
之一金無功者不得其有功者必喜何則衆人不得
而我獨得之是人主知我之功也其榮多矣如是則
智者獻其謀勇者竭其力雖使之赴湯火猶將甘而
樂之若有功者賜千金無功者亦賜千金其有功者
必不悅何則彼無功而我與之鈞是人主待我無以
異於彼也其辱深矣如是則有功者莫不解體誰肯
竭其智力觸冒死亡以徇國家之急哉故官爵金帛
者人主所以鼓舞群情使之奔走左右而不自知者
也然則明王愛一嚬一笑豈爲過論哉仁宗皇帝天
性寬仁承累世餘烈府庫充實身雖節儉而好施於
人群臣左右貪求無厭賜予之例因兹浸廣府庫之
積日益減耗不幸又於五年之中再遭大喪左藏内
藏奉宸庫率皆空竭當此之時舊例所有猶宜鐫减
以救其弊况可以例外橫賜無功之人乎且陛下以
國用不足之故永厚陵猶遵遺制比永昭陵事事裁
減而所賜群臣之物乃更多於永昭之時臣雖小人
貪昧財賄揣循此理能自安乎此臣所以夙夜憂惶
無以自處者也况府庫之物廼天下萬民之物也自
非有功於民者皆不宜得之臣所以仰違詔命堅辭
賜物至于再三者非自以飾小廉也迺欲助陛下成
治道也伏望聖慈察其誠懇依臣前奏許令將所賜
金并銀合回納入庫取進止
納賜金劄子
臣近以所賜箔金五十兩并銀合三十兩係永昭陵
時舊例所無不敢當受奏乞許令回納奉御寶批依
奏臣微懇獲伸上荷聖恩無有窮極所有箔金并銀
合謹隨劄子進納取進上
王中正第二劄子
臣竊聞陛下好令内臣采訪外事及問以群臣能否
臣愚竊以爲非宜陛下内有兩府兩制臺諫外有提
轉牧守皆腹心耳目股肱之臣也陛下誠能精擇其
人使之各舉其職薦舉賢能糺案姦慝論政事得失
述民間利病皆令列於奏牘明白啓陳其有尸禄偷
安及挾私欺罔者小則罷黜大則誅竄誰敢不盡公
竭誠以承休德如此則天下之事猶一堂之上陛下
何患於不知哉今深處九重之内詢於近習之臣采
道聽塗說之言納曲躬附耳之奏不驗虚實即行賞
罰臣恐䜛邪得以逞其愛憎而陛下爲之受其譏謗
也近聞王中正差往陜西句當公事有知涇州劉渙
等曲加謟奉鄜延路鈐轄吴舜臣違失其意俄而渙
等進擢舜臣降黜衆人皆言中正所爲審或如是則
是中正弄權已有明驗今陛下又置之肘腋委以腹
心臣恐天下之人將重足一迹而畏之輿金輦璧而
奉之矣外議又言山陵禮畢韓琦必求引退兩府當
有遷𥙷臣竊慮兩制巳上萬一有無廉恥之人或隂
結此屬以求進用者夫以尭之聦明咨于四岳衆言
僉同然後用人猶失之於鯀况可决於近習之口乎
凡公忠正直之士必不肯借譽左右以求自售齊威
王所以賞即墨大夫而烹阿大夫正謂此也昔漢唐
之衰宦官所以能壞亂綱紀傾覆國家者皆由人主
與之謀議幃幄進退群臣故也此乃治亂安危之夲
不可不察伏望聖慈詳思臣言凡欲知天下之事當
詢訪外庭之臣其王中正不可令句當御藥院或姦
佞之臣豫設機謀以經營兩府者必不可用則天下
幸甚取進止
王中正第三劄子
臣伏奉手詔節文問王中正等事得之於何人可密
奏来臣以非才誤受陛下聖知擢爲御史中丞惟懼
曠職孤忝大恩每與賓客語言無不詢訪時事稍有
毫髮裨益盛德率皆奏陳此事臣得之賓客前後非
止一人誠恐玷累公朝所以有此論述中正有無此
語惟陛下可以知之臣在闕門之外何由知其虚實
若其果有此事陛下得以爲戒若其無有臣敢避妄
言之罪但外人有此論議臣不敢不令陛下知之萬
一有益聖明皆微臣之幸也取進止
石椁劄子
臣伏見永厚陵皇堂卷軬石四重其二重並寄於枋
木之上陛下孝心深遠以爲異日枋木終歸朽腐石
若隕墜於梓宫非便發自聖謀欲爲石椁其修奉山
陵都護宋守約鈐轄張若水以策非已出百端沮難
苟欲修飾目前自營私計不爲梓宫萬世之慮爲人
臣子不忠如此乃敢令石匠作頭供狀稱八月二十
七日進入梓宫後連夜造作計二十四時辰了當如
蒙别差人定奪却不依今來所定時辰先得了當甘當軍
令不詞公列奏牘誑惑朝廷是主掩閉皇堂及虞祭并
木主到京之日皆曾改移臣昨充山陵儀仗使目覩
内臣黃懷信用夷床&KR2531;牀等下梓宫數刻之間安厝
巳畢乃知守約若水等欺罔聦明輕侮邦憲若不懲
戒則不公挾詐之人將何所忌憚伏望陛下治守約
若水䓁罪嚴行責降若升祔畢有赦守約若水等緣
修奉山陵得罪特乞不原其黃懷信等宜優與酬奬
貴使賞罰明白人知聳畏取進止
温國文正公文集卷第三十七
