温國文正公文集卷第五
古詩
和利州鮮于轉運(件字子駿)公居八詠
桐軒
竹軒
柏軒
巽堂
山齋
間燕亭
會景亭
寶峯亭
題太原通判楊郎中(希元)新買水北園
首夏二章呈諸鄰
酬安之謝藥栽二章
雨中過王安之所居不謁以詩寄之
送藥栽與安之
張明叔兄弟雨中見過弄水軒投壷賭酒薄
暮而散詣朝以詩謝之
小雨
渴中書事二絶
送劉付通知涇州
和復古大雨
南園雜詩六首
見山臺晝卧偶成
修酴醿架
螢
明叔家瑞蓮
蓮房
不寐
苦雨
八月十五日夜宿南園懷君貺
八月十六日過天街懷景仁
宿南園
九月十一日夜雨宿南園韓秉國寄酒兼見
招以詩謝之
子厚先生哀辭(張載)
古墳
酬趙少卿(丙字南正)藥園見贈
登封龐國博(元常字君隐)年三十八自云欲弃官
隱嵩山作吏隱庵於縣寺俾光賦詩勉率塞命
暮春同劉伯夀史誠之飲宋叔達園
用前韻再呈
示道人
謝君貺中秋見招不及赴
久雨效樂天體
聞景仁遷居許昌爲詩寄之
送張伯常同年移居郢州
南園飲罷留宿誥朝呈鮮于子駿范尭夫彛
叟兄弟
自用前韻
不寐
招子駿堯夫
和家兄喜晴用安之韻
病中子駿見招不往兼呈正叔堯夫(時正叔約次日爲會)
和子駿秋意
龍門
座中呈子駿堯夫六言
園櫻傷老也
和景仁緱氏别後見寄求決樂議雖用其韻
而不依次蓋景仁才力高逸步驟絶群非
駑拙所能追故也
和秉國招景仁不至云方作書與光論樂
同子駿題和樂亭
和利州鮮于轉運(侁字子駿)公居八詠
桐軒
朝陽升東隅照此庭下桐菶菶復萋萋居然古人風
疎柯青玉聳密葉翠羽蒙午景疑餘清夕照留殘紅
雨響甍棟外風生戶牖中主人政多暇步賞常從容
終當致威鳳覽德鳴噰噰又將施五絃解愠歌帝宮
竹軒
兹軒最灑落歷歷種琅玕正晝簿書稀蕭蕭風雨寒
翠隂涼宴坐疎韻承清歡錦籜裁夏扇玉筍供春槃
晴蝸潛葉底暝雀投林端幽興遇物愜高懷隨處安
且免一日無何須千畝寬
柏軒
凛然陵霜色本自生丘壑徙之君子庭栽培固不薄
静夜聲飂飂清晝隂漠漠秀氣逼簷楹翠影通簾箔
知君棟梁材大匠偶未度但守歲寒心閑軒赤不惡
巽堂
華堂選形勝地直巽之隅主人心絜齊公閑此燕居
西來故鄕客東過朝大夫時運志所愜下榻同歡娱
琴碁間壷觴賦詠雜歌呼民間旣羲皇席上宜華胥
每思就一醉幸無官守拘蔡何三千里風埃與泥塗
山齋
幽蹊入桃李危棧蟠林麓行行忽虚敝高齋出山腹
園圃近指掌郊郭紛盈目春老酴醿香夏淺篔當綠
條橫喜罥衣笋迸乍穿屋秋江澄可卷冬嶺翠如撲
煙間漁艇小寒外村居獨燒轉望畬田響荅聆伐木
驚麏挺走險鴈禽嚶出谷物華時變更興趣日相續
誰知使者尊常著野人服肯以駟馬榮區區詫鄕族
間燕亭
吏治正倥&KR1555;夫君何燕閑&KR1472;絲旣云寡符移皆可删
(子駿奏減役錢幾半朝廷是之)印封從事散躡屣升東山放杖坐危
亭清嘯出雲間無私席賓少忘機林鳥還野人瞻翠
微稽首雙眉斑
會景亭
景物浩無窮兹爲一都會之人心若鑑萬狀靜相對
喬林擁砌底脩嶺倚䆫背流雲過席上去鳥出天外
徐徐杖屨整藹藹郊原晦來往亦何爲逍遥真樂内
寶峯亭
孤亭冠山椒下視物不隔六合縱心賞萬家窮目力
髻鬟烏奴翠衣帶嘉陵碧霞生白水尾日没九隴春
煙凝朝夕市塵飛往來驛雖復對紛紜何嘗改岑寂
實兼觀風遠非徒選勝適巴峽少平田每若天宇窄
及兹伏櫺檻坐瞰南北極先君昔乘軺名題古寺壁侍
行尚垂髫孤露今戴白讀君登臨詩舊遊皆歷歷永無
膝下歡終篇涕霑臆(光天聖中侍先君爲利州路轉運使題名諸寺子駿皆爲之刻石)
題太原通判楊郎中(希元)新買水北園
洛陽名園不勝紀門巷相連如櫛齒脩竹長楊深徑
迃令人邑邑氣不舒愛君買園中橋北堂壓崖端跨
空碧滿川桃李皆目前近水遠山一朝得曾陪尊兄
此高會豁然如出樊籠外暫遊尚爾況久居勝氣清
風日相對易生畫筆世所珍麞猿滿壁皆逼真并州
近胡沙塵惡終更早來爲士人
首夏二章呈諸鄰
首夏木隂薄清和自一時筍抽八九尺荷生三四枝
新服裁蟬翼舊扇拂蛛絲莎徑熱未劇晨昏來往宜
爞爞久旱天颯颯昨育雨塵頭清過轍水脉生新渚
豈徒滋𣏌菊亦可望禾黍勿笑盤𬞞陋時來一觴舉
安之謝藥栽二章
洛人栽花不栽藥吾屬好尚何其偏服之雖能巳百
疾愛閑成癖無由痊
護根帶土我親移荷鍾汲泉君自種悅目寧將惡草
殊扶危或比兼金重
雨中過王安之所居不謁以詩寄之
萬木含涼雨驅馬有餘清長衝帶短蕪舊潦駢新
蓱高齋彼誰居雅尚推名卿汗亭雖地卑躡屐未
妨行野服踞䔧牀蕭散臨前楹纂纂棗林繁欣欣藥畹
榮過門不敢叩自視慙冠纓(素與安之約不以公服相過)
送藥栽與安之
盛夏移藥栽及雨方可種爲君著屐取呼童執傘送
到時雲巳開枝軟葉猶重夕陽宜屢澆又湏煩抱甕
張明叔兄弟雨中見過弄水軒投壷賭酒
薄暮而散詰朝以詩謝之
喜君午際來涼雨正紛泊呼奴掃南軒壷席謹量度
軒前紅微開壷下鳴泉落(虎瓜泉上覆之以版每投壷板上設榻繞之榻去壷)
(各二矢半)必爭如五射有禮異六博求全怯垂成倒置畏
反躍(新格倒中者壷中之筭盡廢之)雖無百驍巧且有一笑樂交飛
觥酒滿強進盤飱薄苟非興趣同珍殽徒綺錯
小雨
雲日玄出没數朝飛雨清瞳朧似欲止廉纖還未睛
映空輕絲亂著物細珠明葉端危未落荷心重忽傾
喜涼高鷰舞便濕群蛙鳴於予亦有得藥畹胡麻生
渴中書事二絶
芳州晚日鮮曲岸新雨好紅薇點圓荷金䔲出幽草
坐嗅白蓮藥卧看青竹枝閑齋不成寐起讀聖俞詩
送劉仲通知涇州
四載一相逢相逢遽爲别儕軰日蕭條與君俱白髮
巵酒不暇執舊遊那復說忽忽無他言暑行戒飢渴
和復古大雨
積隂連日作鬱蒸長雲飛天勢如鵬白雨四注垂萬
縆坐間斗寒衣可增
雷公推車電施鞭飛騰九澤舞百川湏臾開晴萬物
鮮仰視白日當青天
南園雜詩六首
見山臺晝卧偶成
移牀獨上高臺卧颯颯凉風吹面過林蟬忽噪驚薄
夢手執殘書幅巾墮
修酴醿架
貧家不辦(御名)堅木縛竹立架擎酴醿風搖雨漬不耐
久未及三載俱離披往來遂復廢此徑舉頭礙冠行
絓衣呼奴改作豈得巳抽新換故拆四籬來春席地
還可飲日色不到香風吹
螢
林塘荒濕地向夕巳飛螢月没蛩吟砌露涼人在庭
隨風疑落燼過水亂疎星學子燈前寢誰將爾照經
明叔家瑞蓮
君家得蓮種遠自浙江湄明燭然深盌濃朱畫細絲
盛開尤&KR1341;蓞到落不離披豈獨夏花好仍兼秋實竒
味長包石蜜殼嫩剥燕支况復芬芳久霜前殊未衰
蓮房
蓮房前後熟供噉不須齊肉嫰山蜂子稜深天馬蹄
尚連餘蘂在深映亂荷低脆美知新采近根猶帶泥
不寐
長年睡益少氣耗非神清昨朝多啜茶況以思慮并
中煩枕屢移展轉何時明蘇秦六國印力取鴻毛輕
白圭萬金産運智立可營如何五更夢百方終不成
苦雨
今春憂亢陽引領望雲族首夏忽滂沲意爲蒼生福
自爾無虚日高原亦霑足連年困饑饉此際庶和熟
如何涉秋序沈隂仍慘黷長簷瀉潺湲晝夜浩相續
喧豗流潦怒突兀壞垣秃駕牛泥沒鼻跨馬水平腹
瓦欹松漫白道廢草濃綠汙萊閔下田漏濕憐破屋
縱横委地麻狼藉卧隴榖怯聞飢嬰啼愁聽寡婦哭
閑官雖無責飽食愧有禄世紛久去心物役柰經目
鬱陶聊秉筆狂簡巳盈幅
八月十五日夜宿南園懷君貺
昔公在洛師未嘗弃嘉節今宵秋半分空羡西園月
天色湛澄清風聲冷騷屑笑言不可親引領望金闕
頼有篋中詩端居數披閱
八月十六日過天街懷景仁
秋潦收四野晴雲無一班忽驚龍門缺遠見鳴臯山
涼飈入毛髮顥氣清心顔悠然念吾友逍遥城闕間
思陪藍輿尾共此登臨閑
宿南園
頃來興味少旬日不爲詩昏昏但思眠疲病知吾衰
豈無籬邊菊不欲拈酒巵絡緯爾何苦終夕鳴聲悲
九月十一日夜雨宿南園韓秉國寄酒兼
見招以詩謝之
雨多秋草盛濃綠擁寒階吾廬奥且曲退縮如晴蝸
小園巳自隘欲往泥霑鞵體羸畏風冷室處門常䦱
(空蝸切)九日古所重負此時節佳緬想使君宴綺席臨
高齋肥羜堆玉盤飛觴酒如淮楚舞陵湖波茱萸落
金釵神醒鼓吹喧百疊疑傾崖歡餘忽我思牙兵星
火差潩泉耻獨醉醇味相與偕我飲雖不多和氣浩
無涯梧子拾爲果拒霜伐爲柴沼中數寸魚烹煎足
爲鮭(吴人謂魚肉爲鮭)誰言無以侑繞渚多鳴蛙交道久衰
薄巋然見吾儕柰何數舍遥晤語積年乖況乃辱嘉
招私心豈不懷轘轅石道澁重以隂雲埋雖有果下
馬𣢾叚非渥洼臨風徒竦踊志願焉能諧狂詩寄一
笑聊用當詼俳
子厚先生哀辭(張載)
先生負材氣弱冠遊窮邊麻衣揖鉅公決策期萬全
謂言叛羌背坐可執而鞭意趣小參差萬金莫留連
中年更折節六籍事精研羲農訖周孔上下皆貫穿
造次循繩墨儒行無少愆師道久廢闋模範幾無傳
先生力振起不絶尚聮緜教人學雖博要以禮為先
庶幾百世後復覩三王前釋老比尤熾群倫將蕩然
先生論性命指示今知天聲光動京師名卿爭薦延
寘之石渠閣豈徒脩簡編丞相正自用立有榮枯權
先生不可屈去之歸卧堅孤[婺-矛+牙]聚滿室餬口耕無田
欣欣茹䔧藿皆不思肥鮮近應詔書起尋取病告旋
舊廬不能到丹旐風翩翩人生會歸盡但問愚與賢
借令陽虎壽鉅足驕顔淵况於朱紫貴飄忽如雲煙
豈若有清名高出太白巔門人俱絰帶雪涕會松阡
厚終信爲美繼志仍湏專讀經守舊學勿爲利禄遷
好禮效古人勿爲時俗牽修内勿修外執中勿執偏
當令洙泗風郁郁滿秦川先生儻有知無憾歸重泉
古墳
茫茫野田平極目歷歷古墳如夏屋碑版無文荆棘
深石獸沈淪松栢秃問人雖不知姓名昔皆高官仍
厚禄子孫流落何所之凶吉當年非不卜我來正值
寒食天祭膰不設無人哭
酬趙少卿(丙字南正)藥園見贈
鄙性苦迃僻有園名獨樂滿城爭種花治地惟種藥
栽培親荷&KR1257;購買屢傾槖縱橫百餘區所識恨不博
身病尚(缺字)攻何論療民瘼
登封龐國博(元常字懋德)年三十八自云欲弃
官隱嵩山作吏隱庵於縣寺俾光賦詩勉
率塞命
懋德負長才全牛不足剸纔爲百里宰驥足殊未展
齒髮方盛疆趣尚巳高遠結庵睋二室志欲巢絶巘
賢人心如雲無迹有舒卷不湏驚俗目卓犖乃求顯
旣知吏可隱何必遺軒冕
暮春同劉伯壽史誠之飲宋叔達園
絮狂飛作團梅小不多酸共惜餘春好更窮今日歡
清流入花底翠嶺出林端嫰笋玉縈筯新櫻珠照盤
邀迎嘉客易會合故人難寄語門前僕驊騮任解鞍
用前韻再呈
舊友今餘幾追思鼻可酸休論身外事且盡目前歡
薜荔垂隄面酴醿擁席端舞精抽&KR1472;緒絃妙落珠盤
醇酒回春易靈丹却老難扶歸不復記茗艼上金鞍
示道人
天覆地載如洪鑪萬物死生同一塗(缺字)中松栢與龜
鶴得年稍久終摧枯借令眞有蓬萊山未免亦居天
地間君不見太上老君頭似雪世人浪說駐童顔
謝君貺中秋見招不及赴
不侍庾公宴月華虚四秋幸逢東閤開又阻西園遊
清輝散廣座孤影隨行舟衮衣如未歸志願終可酬
久雨效樂天體
雨多雖可厭氣涼還可喜欲語言慵開無眠身懶起
一榻有餘美想彼廟堂人正應憂&KR1858;理(缺第五句)
聞景仁遷居許昌爲詩寄之
天衢名利場塵泥継朝昏況兹辭榮久厭苦車馬喧
慨然忽高舉翩若黃鵠翻朝賣西城宅暮理南行轅
回首豈無懷眷眷望國門想象解裝初完美未可論
縱横置老屋缺剥周短垣臧獲念去故炊爨假甖盆
幼稺喜就新階庭走諸孫幸有克家子生事不日温
許昌昔名都於今亦雄藩先賢雖巳遠風迹&KR1006;猶存
况復多巨公分義素所敦丞相辭黃閤學士乘朱&KR1650;
青雲同禁省白首會山(缺字)潩水湛寒光盡眼清心䰟
華堂臨曲渚畫舫承芳樽高談金石諧逸筆風雨奔
得朋誠多歡孤陋未可諼時當惠好音獨樂慰荒園
送張伯常同年移居郢州
楚江白逶迤楚山碧參差玉炊稻粒長縷切魚膄肥
羡君盡室行飄然無所羈伐竹營茅茨種橘爲藩籬
荒陂無四垣但以荷塘圍官雖朝大夫身世巳相遺
野老坐爭席林叟談忘歸猶嫌沮溺徙名字爲人知
南園飲罷留宿詰朝呈鮮于子駿范尭夫
彛叟兄弟
園僻青春深衣寒積雨闋中霄酒力散卧對滿䆫月
旁觀萬象寂遠聽群動絶只疑玉壷冰未足比明㓗
自用前韻
耿耿寐不成迢迢夜未闋良朋悔不留負此當軒月
懷想空鬱陶眺聽轉清絶他時重見過餘樽猶可㓗
不寐
思夢夕不效良夜行巳闌此心如杯水擾易澄苦難
百年能幾何萬慮誰能殫弃置勿復尋專取形神安
招子駿堯夫
虚牖延朝光高林散晴藹深夏猶清和閑齋亦爽塏
離群纔宿昔跂佇心巳痗楸枰頗光㓗置設儼相待
軒車能朅來雞黍足充餒
和家兄喜晴用安之韻
象龍雖得請躍蜧亦湏占旣有膏苗益寧無漂麥嫌
餘霏方映戸反照忽通簾羈旅愁懷闋農家喜色添
田間拾穗滿陌上荷鉏兼豫想三川迥秋場萬庾尖
病中子駿見招不往兼呈正叔堯夫(時正叔約)
(次日爲會)
衰朽拙自將藴積成中病掩扉卧小榻安養惟便靜
遥知良友集鬱若荀陳盛獻醻屏浮飾簡率任真性
園櫻傷老也
園有繁櫻圃有肥菁我酒旣清我殽旣馨我友戾止
聊以娱情今我不樂日月其徑
園有穠李圃有肥𣏌我酒旣旨我殽旣美我友戾止
改憂爲喜今我不樂年其有幾
園有弱柳圃有肥韭我酒旣有我殽旣阜載笑載歌
以宴我友今我不樂年其無夕
悠悠汎舟載縱載橫白日將傾飄風載驚嗟我老矣
髮脫齒零胡爲百憂勞此餘生
和景仁緱氏别後見寄求決樂議雖用其
韻而不依次蓋以景仁才力高逸步驟絶
群非駑拙所能追故也
至樂存要眇失易求之難昔從周道襄疇人曠其官
聲律久無師文字多缺漫仁皇閔崩壞廣庭集危冠
紛紜闘筆舌異論誰能殫或欲徇陳迹竅厚潛鎪剜
或欲立私意妄取舊史刊古今互齟齬大抵皆欺讕
景仁信其說墨守不可干賤子欲面從誰與換膽肝
必求此議決深谷爲崇巒何如兩置之試就中和看
天地育萬物生成適暄寒聖人保四海皇極致阜安
樂理亦如此炳煥猶朱丹嘽緩與噍殺折衷遺兩端
兹道苟不由芒刃難嬰髖魯樂最爲備雍徹施三(淵夏御名)
齊韶猶肄習太公避陳完唐民聽伴侶不復含悲酸
乃知樂有源鍾鼓皆波瀾昨者清明初榆火始改鑚
景仁從許來傾都咸聚觀諸公競邀迓非獨惜春殘
議樂不復對晝夕且窮歡來時桃李穠去日勺藥闌
三旬只須臾駛若阪上丸轘轅逢雨別惝怳歸騎單
東西步步遠回首祝加餐仍冀勉中和心廣體自胖
和秉國招景仁不至云方作書與光論樂
小桃佳李實如拳西湖盡眼鋪芳蓮景仁不從鄕賢
飲爲此樂論方窮研周襄官失疇人散鍾律要眇誰
能傳近人欺衆出私意最可閔笑房生顚如光初不
辨宫羽是非得失安敢專每煩教諭累百紙頑如鐵
石不可鐫王李阮胡相詆毀各執所學何妨偏景仁
家居鑄鬴斛欲除民瘼恐未然要湏中和育萬物始
見大樂之功全
同子駿題和樂亭
春禽哢晴朝秋蟲吟雨夕風和振蘭芳露寒滋菊色
萬物苟得所隨時各有適矧伊人最靈胡爲長慼慼
聖人垂大訓燦爛著方册至樂和無聲大禮簡無跡
心專守中庸身不蹈邪僻造次常在前湏臾不離側
窮通雖百變何往不自得兹亭聊寓名和樂在胷臆
温國文正公文集卷第五
