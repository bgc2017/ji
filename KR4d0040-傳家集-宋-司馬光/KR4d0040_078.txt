温國文正公文集卷第七十八
碑誌四
皇從兄華隂侯墓誌銘
皇姪右屯衞大將軍令邦墓誌銘
皇從姪蓬州刺史夫人仁和縣君潘氏墓誌
皇從姪右屯衛大將軍士虬墓記
右班殿直傅君墓誌銘
虞部郎中李君墓誌銘
比部郎中司馬君墓表
龍圖閣直學士李公墓誌銘
戶部侍郎周公神道碑
皇從兄華隂侯墓誌銘
華隂侯仲連字齊賢魏恭顯王元佐之曾孫邭國公
允成之孫遂昌𥙿公宗顔之長子母曰太原郡君郭
氏初除右内率府副率歷率府率右千牛衛將軍右
監門衛大將軍英宗即位遷右武衛大將軍撫州刺
史今上即位遷右羽林軍大將軍辰州團練使侯幼
不好弄長而樂善學尤精於漢書昭𥙿公素好學喜
為詩蔵書萬卷侯能嗣承其志目其詩曰貽慶集熙
寧二年五月戊子以疾終享年三十有六上爲之輟
視朝一日追贈華州觀察使封華隂侯夫人長安縣
君劉氏男二人長曰士轡蚤卒幼曰士頖右内率府
率女六人四蚤卒二未嫁以某年十一月癸酉葬永
安縣銘曰
昭𥙿愛子以詩書教名而蔵之志在則傚能守冨貴
為諸侯孝
皇姪右屯衛大將軍令邦墓誌銘
右千牛衛大將軍令邦字安國冀康孝王惟吉之曾
孫丹陽僖穆王守節之孫右龍武軍大將軍隴州防
禦使世符之子也母曰南陽縣君張氏將軍生五年
除太子内率府副率英宗即位遷古監門率府率今
上踐祚遷右千牛衛將軍熙寧二年五月甲午遇疾
卒年十九贈右屯衛大將軍治平初英宗詔宗子無
幼長皆就學差其年爲大中小三品各置師以教之
將軍時年十二從父南康修孝王愛其才性命爲小
學錄以表率羣兒及年十五以新制試孝經論語於
大宗正司二宗正以其誦習最精屢稱嘆之將軍起
謝不敏拜於牀下衆益美其警悟而不伐遂升中學
授左氏春秋將軍事親至孝有疾至焚香於臂以禱
請然親有過未嘗不諫争其所爲得禮義類皆如此
不幸蚤世識之者無親疎共惜之二子男未名而卒
女尚幼是歲十一月癸酉葬於永安縣銘曰
學則敏行則孝志業修宜遠到命不融衆所悼
皇從姪蓬州刺史夫人仁和縣君潘氏墓誌銘
皇從姪右武衛大將軍蓬州刺史令超之夫人日仁
和縣君潘氏故鄭王美之曾孫平州刺史惟熙之孫
閤門祗候仁矩之子生十六年以選歸於蓬州使君
封仁和縣君熙寧二年八月己未疾以卒享年二十
有四生五子男子翺右内率府副率次二男未名二
女早夭銘曰
太勲之門克生令孫歸於帝族稟命天昏款文幽石
以識塋園
皇從姪右屯衛大將軍士虬墓記
右千牛衛將軍士虬右武衛大將軍果州團練使齊
安郡公仲郃之子贈安化軍節度觀察留後高密郡
公宗望之孫贈安遠軍節度使同中書門下平章事
密國公允言之曾孫也母曰安康縣君李氏將軍生
五歲以例賜名除右内率府副率眀年遷右監門率
府率今上踐阼遷右千牛衛將軍幼而秀慧不嬉戲
異於常兒七歲始就學授孝經孜孜不捨晝夜教授
劉仲章老儒生嘗於廣坐問之曰將軍誦孝經果有
何得對曰事親孝故忠可移扵君居家理故治可移
扵官此其所得也仲章驚嘆曰異日成長必爲德器
數年愈自修立有成人之風親親尊尊動皆應法問
安視膳朝夕無倦不幸遇疾以熙寧二年五月丙戌
卒年十二宗室共嗟惜之朝廷贈右屯衛大將軍其
年十一月癸酉葬永安縣謹記
右班殿直傳君墓誌銘
熙寧二年春傅欽之遺光書曰昔我王考材氣過人
䆠不遂以沒堯俞幼鞠于王妣以至成人恩隱殊厚
堯俞或以事夜艾未寢王妣常危坐待之及仕而之
四方王妣不見再逾月則憂念氣濇而成癰逮王妣
之亡竭堯俞之泣不足以償癕之血也今將以某月
某日舉吾王考妣之栕葬于濟源吾嘗與子同在諫
省子幸而知我必為我銘其墓子苟自謂不能是愛
其少頃之勤而使我抢終已之恨非仁人之為也光
讀之媿且懼復書曰子以義責光光何敢辭然門内
之美光不得聞也子為光叙其事以来光謹條次之
則可矣有間欽之以其状来曰君諱某字寳臣其先
大名内黃人世為冨家曾祖考諱思進始讀書爲儒
祖考諱凝贈虞部員外郎考諱世隆以春秋三傳登
科官至駕部員外郎知印州事始家於鄆君少通尚
書屢舉不中苐用親蔭𥙷三班借職累遷至右班殿
直初監澶州酒稅歷齊州離濟賽酒稅廬州廵檢以
事去官後監趙州倉知定州新樂縣復以事去官已
而監博州酒稅以疾罷歸眀道元年十月十日終於
家夀六十一君爲人忼慨方嚴家之子弟雖甚愛之
不命坐不敢坐其當官眀敏果斷在新樂有西山采
木卒二百人謀劫其縣大呼自南門入君率左右操
白挺逆之至則叱使坐卒不意君遽出皆愕不敢動
君因罵之曰餓兵欲奚為捽其為魁者數人杖之各
數十而縱之皆抑首去不敢出聲然不能與世浮沉
平視貴要若無人故所至齟齬且老益窮因發狂疾
棄官歸臥一歲所忽起召家人與訣語言如平生人
乃疑其非狂也故相國王沂公為諸生家居未與人
接君即以公輔噐之巳而果然人不知其何用知之
也夫人霍氏國子博士致仕若拙之孫篤扵孝慈其
父亡夫人未之知獨視雲煙草木皆慘悽變色泣下
不能自止逾月而訃至後君二十二年年八十一而
終男某仕至山南東道節度推官知磁州昭德縣事
贈工部郎中二女其長者蚤世幼適楊氏孫七人長
曰堯俞字欽之今爲兵部員外郎次舜俞郊社齋郎
次君俞未仕餘皆早世欽之爲諫官處大議正直無
所顧避朝廷不能用其言除知雜御史欽之固辭不
肯拜必求得罪以去知和州聲振天下嗚呼得非承
其祖之風烈邪欽之以夫人嘗至濟源愛其土風遂
葬焉銘曰
氣直志剛難進易傷善抑不揚其後必昌皆理之常
虞部郎中李君墓誌銘
君之族出趙郡後家肥鄕今爲𨳩封府人曾祖考諱
滔洺州團練判官贈中書令妣魯國夫人苗氏祖考
諱炳侍御史贈尚書令妣陳國夫人周氏考諱䞇虞
部員外郎贈司封員外郎妣扶風縣太君宋氏司封
之兄沆以清重知治體相真宗弟維以文辭高仁宗
初爲翰林學士皆有傳在國史當世士族咸榮慕之
君諱某字漢臣早孤始以相國夫人奏試將作監主
簿復以翰林君奏爲守主簿初監汝州塩酒稅在京
茶庫西京糧料院遭扶風太君喪服除監南京麴院
在京豐濟倉會久疾以國子博士分司西京尋又掌
中嶽廟慶曆七年七月癸已終于官舍年五十二君
喜爲詩有前人風挌爲人温良清謹睦扵族姻厚扵
朋友故其生也人無與之爲怨沒也久而思之夫人
聶氏祕閣校理震之女封河南縣君生六子男攸今
爲内閣承制女一適古班殿直王矞一適屯田郎中
朱處仁餘一男二女早卒君之沒攸與二處妹皆幼
家極貧夫人[婺-矛+牙]居二十餘年撫育諸孤綱紀家事小
大曲盡其宜李氏以復振熙寧二年六月戊午終於
京師年七十五先是攸升朝贈君虞部郎中夫人封
福昌縣太君攸所居官皆有能名異日必將有成者
也光於夫人為姊子攸謂光將以今年某月日葬於
洛陽賢相鄕之墓子宜爲之銘光不辭銘曰
生則人親之沒則人思之誠不盡扵中其誰能得之
位則不充夀則不融宜其有子以收以祀以終厥祉
比部郎中司馬君墓表
兄諱某字嘉謨陕州夏縣人其先宗支所自出見扵
祖墓碣曾祖諱某祖諱某父諱某皆不仕兄爲人謹
厚孝扵親友於兄弟自幼及長無子弟之過不幸生
二十八年以天僖四年六月辛夘終於家夫人同縣
王氏進士禹之女長男未名而夭次男京生未踰歲
而兄沒夫人年尚少自誓不嫁京既長以叔祖天章
府君蔭入官爲人彊直幹敏所至吏民稱之由是累
遷尚書駕部員外郎通判潞州軍州事贈兄官至比
部郎中夫人享榮禄之養幾三十年封福昌縣太君
年七十九以熙寧三年七月壬寅終二女長適鄕人
曹中立早卒次適進士宋輔始兄之沒光生二年矣
故扵兄之材行不能詳知然苟非兄力爲善扵其身
而無禄安能有遺福及其後邪兄以天聖六年三月
乙已葬扵先塋及夫人之沒以其年十月辛酉祔于
兄墓京懼歲時之久不可以莫之識也泣請扵光爲
之表
龍圖閣直學士李公墓誌銘
公諱某字公素其先唐之宗室避亂入蜀家於邛州
之依政曾大父諱殼大父諱扆父諱憲皆不仕大父
以才行著鄕曲朝廷褒之號静惠處士公生三歲而
孤性警敏過人兄綯教之書嚴其程課而出公遨戲
自如比暮兄歸公徐取書乘月視之一過立誦數千
言兄由是竒之稍長善屬文尤工謌詩氣格豪邁景
祐五年舉進士爲天下苐二除大理評事通判邠州
事州人以公少年高科始不以吏事期之公銳精爲
冶所處畫皆出人意表吏民大驚會夏虜寇西鄙劉
平石元孫戰沒邊人恟懼邠州城惡吏民謀内徙以
避之時州無守將公攝州事即發民治州城僚吏固
争以事當言上侍報公日虜將至國外可暇顧文法
爲身計耶且我實爲之有罪不爾累乃親度材庀恩
賦功董役不三旬而畢仁宗聞而嘉之下詔佗州守
僃當完者視邠為比官滿召試除集賢院歷判登聞
鼓院吏部南曹開封府推官修起居注失執政意出
為亰西轉運使復還修起居注判三司塩銕勾院時
杜祁公爲宰相多採拔英儁寘之臺省不利祁公者
指公爲其黨左遷知潤州事徙知洪州事久之谿變
寇亰湖朝廷議擇有材智者以爲轉運使鎮撫之上
曰有舘職善飲酒者爲誰其材可用今安在宰相
不能對上復曰是往歲城邠州者宰相即言公姓名
乃除荆湖南路轉運使公乘驛至邵陵令諸州皆按
兵母得進討遣使&KR0556;蠻居諭以禍福群蠻感悅皆罷
兵受約束又召還修起居注糾察在京刑獄遂知制
誥判吏部流内銓知審官院以龍圖直學士權知開
封府事京師多老奸宿猾吏不能禽公推迹其物色
起居一時錄治略盡威令大行坐盗入慈孝寺竊
章獻皇后御容大珠徙提舉在京諸司庫務頃之遇
疾皇祐四年八月癸未終於家年四十官累遷至起
居舍人公爲人疎明樂易倜儻不羈飲酒盡數斗不
亂視金帛如糞壤厚於交友與之遊者久而益親之
爲布衣時周遊四方識其土風人情故平生喜言爲
治之體及用兵方略數陳便宜書數十上仁宗杳秋
䆮高未有繼嗣公因侍祠高禖遂奏賦大指言王者
修身治國家遠嬖寵近柔良則神降之福子孫蕃衍
上深嘉納命内侍石全育宣詔慰撫之公家至貧及
病亟自爲表言母老不能終養以是累陛下上哀之
&KR0608;恤甚厚時之士大夫無不惜公之志有餘而夀不給
也夫人張氏封南陽郡君子男三人稷太子中舍秬
大理寺丞秠太常寺奉禮郎女四人長適皇城使劉
永吉次適進士謝少微次早夭次未嫁光與公同年
進士也稷状公之治行命光爲之誌光不得辭銘曰
材氣以爲實文學以為華孤舉秀出以大其家千里
之足羈紲所不能制百圍之木鉤矩所不能加功可
大施而夀禄不遐嗚呼天實使然其又奚嗟
戸部侍郎周公神道碑
周以國為氏漢魏以來世有顯人公之先家於益都
曾祖考諱仁貴不仕祖考諱子元舉三禮登科為深
州司法參軍契丹覆深州舉室罹禍朝廷哀之贈大
理寺丞祖妣田氏追封仙遊縣太君考諱圭時適在
外得免朝廷賜以官終太子中舍累贈尚書左㒒射
妣李氏累封常山縣太君公諱沆字子眞舉進士一
上中第除膠水縣主簿初試吏事精敏如素習上下
稱其能徙諸城主簿用蔡文忠公薦遷鎮海軍節度
推官知勃海縣濱州大吏恃府勢築室鄣氏居害其
出入民訴縣以十數前令莫敢直公立表撤室收吏
抵罪豪猾惕息歲餘召入改著作佐郎縣民詣轉運
使杜祁公請留祁公爲奏詔許之會公以母老疾求
監青州稅尋以憂去職服除知嘉興縣趙元昊擾西
陲詔近臣舉可通判陜西諸州者冨丞相時知制誥
以公名聞擢通判鳳翔府以權發遣鹽鐡判官召還
改江西轉運判官公固辭願得近鄕里一官以謀葬
乃改知沂州過京師入對言事仁宗善之賜服銀緋
到官數月召還為開封府推官俄遷判官會湖南蠻
唐盤二族殺掠居民官軍討之數不利有詔本路遣
人招撫蠻輒殺之乃以公為轉運使委之經畫辭行
仍服金紫公至上言蠻驟勝方驕未易懷服宜須秋
冬進兵擊之蠻地險氣毒其人驍悍善用鋋盾北軍
不能與之确請選邕宜融三州澄海忠敢知其山川
習其伎藝者三千人入擣巢穴餘兵絡山足出則獵
取之俟其勢窮力屈然後可招撫也朝廷用其策二
族皆降湖南遂平是時軍旅暴興運路險澀公随宜
區處資粮豐給而民不疲病召爲度支判官行未至
復加直史館知潭州兼荆湖南路安撫使先是北軍
戌湖南山谿者㦯朞年或再朞乃代去再朞者多死
瘴癘公奏以為不均請皆以朞年為斷所生全甚衆
歸朝除河東路轉運使自慶曆以來河東行鐡錢民
多盗鑄吏以峻法懲之抵罪者日繁終不能禁公乃
命高估鐵價盗鑄者無利不禁自息入爲度支副使
儂智高寇掠廣南既敗走詔以公為西路安撫使天
子以嶺南地惡命公非賊所殘州縣不必往公曰天
子之命至仁也然遠民新罹荼毒余敢不究宣天子
之澤以面慰之乎遂徧行州縣雖窮僻無不到者民
避賊多棄田里遠去吏以常法滿半歲不還者皆聽
人占佃公曰是豈與凶年逃租役者同乎奏更延期
一年召使復業有巳為人占佃者皆奪還之仍免其
一年租三年役貧者縣官貸以種粮由是嶺南民復
安集又奉使契丹還加天章閣待制為陜西都轉運
使未幾改河北初河自横隴西徙趋德博後十餘年
又自商胡西徙趋恩冀朝廷皆以功大遂不復塞有
李仲昌者建議請自商胡口下鑿六塔渠引河東注
横隴故道用功省而利大詔遣使者與公行視利害
公上言國家近議塞商胡計用薪蘇一千六百四十
五萬役工五百八十三萬今仲昌奏塞六塔計用薪
蘇三百萬共是一河其塞之工力不容若是之殊盖
仲昌故爲小計以求興役殆非事實又即日河水廣
二百餘步六塔渠廣四十餘步必不能容且横隴下
流自河徙以東填閼成高陸其西隄粗完東隄或在
或亡前日六塔水微通分太河之水曾不及十分之
三濱水之民喪業者巳三萬餘戶就使如仲昌言全
河東注必横潰泛濫齊博德棣濱五州之民皆爲魚
鼈食矣今自六塔距海不啻千餘里若果欲壅河使
東宜先治水所過两隄使皆高厚仍僃置吏兵分守
其地多積薪蘇以防衝决乃可爲也然其勞費甚大
恐未易可辨以臣度之六塔實不可塞朝廷卒用仲
昌議塞之旣塞不終朝復决齊博等州果大被水害
朝廷乃竄仲昌於嶺南諸阿附其議者亦抵罪衆始
知公議爲是公又上言民罹水災皆結廬隄冡粮
乏可哀臣欲輒發近倉賑之顧大恩當自上出臣不
敢竊取爲名願亟遣使者案視收恤之朝廷從之未
幾徙河東都轉運使踰年遷龍圖閣直學士知慶州
兼環慶路經略安撫使邊民多闌出塞販青鹽抵重
法公請損官鹽之價犯者稍衰入判三班監兵部太
常寺通進銀臺司仁宗山陵為鹵簿使又以遺留物
奉使契丹公以二使皆有厚賚不欲專之因託以力
不能兼辭使契丹不行士大夫美之英宗初即位契
丹遣使賀乾元節公爲館伴詔取書入置柩前使者
固請見上曰取書非故典也上以方衰絰不許使者
執書不肯入閤門公曰昔北朝有喪南使至柳河而
還今朝廷重鄰好聽君前至京師逹命於先帝恩禮
厚矣奈何更以取書為嫌乎使者立授書是時朝廷
未知契丹主之年公從容雜佗語以問使者使者出
不意遽以實對既而悔之相顧愕眙曰今復應兄事
南朝矣頃之遷樞密直學士知成德軍兼眞定府路
安撫使土俗多棄親事浮屠公案籍閱其不知法者
皆斥還其家凡斥數千人在眞定數年以疾辭位治
平四年以戶部侍郎致仕其年八月丁未朔薨于家
年六十九公為人莊重動止皆有法不妄笑語居家孝
友甚至而當官謹嚴始終如一鉏姦衞良摧彊撫弱
去嘉興二十年人有過其縣聞民間猶思咏之以爲
前後無有罷潭州民遮道不得行公諭解不能却乃
旋鞚而南曰當與汝歸耳衆喜奔呼爭先道稍開躍
馬北去追至境者尚數百人與僚佐議事其言當者
立從之不當不面斥其短徐曰某意欲如此爲安衆
亦不能易也所部官屬有罪先以好言諭之不變乃
誚責之懼而自改者盖十七八苟尚不變乃案致於
法猶爲虧除不盡繩也有死於官下其家孤貧不能
自歸者必爲賻歛衞送或無歸者則爲存處立生業
嫁其女誨其子弟視如親戚故人始望其貌皆懔然
畏之久而求其心乃知實仁厚長者也先娶王氏再
娶劉氏封彭城郡君皆先公即世三男莘將作監主
簿百藥大理寺丞常大䋥評事二女適太常博士榮
安道来安令江懋簡公薨之歲十月已酉葬於先塋
百藥曁常欲刻碑臨道俾異日鄕人皆得瞻公之墓
不忘公之德請館閣校勘梁君燾状公之功行以授
光命爲之銘光昔通判并州事事公於河東雖自知
無文不敢終辭銘曰
古之君子德盛道尊望之儼然即之也温公正衣冠
嚴不可干施之於政乃仁乃寬吏畏而悛民思不諼
𣢾銘垂美以告後昆
温國文正公文集卷第七十八
