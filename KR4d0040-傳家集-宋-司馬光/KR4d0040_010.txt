温國文正公文集卷第十
律詩五
致政邵少卿挽辭
之美訪及不獲展奉以詩爲謝
送聶祕丞(希甫字之美)宰桐城二首
送蒲中舍(霜)致政歸蜀(前栗亭令)
蘇門先生
和冲卿喜雨偶成
寄贈致仕劉都官(諷張元常云諷年六十三致仕夫婦皆徤居簡州賴)
(山中有二子皆有官其一登進士第諸孫皆好書)
和宋郎中(選字子才)孟秋省直
八月五夜省直
送王著作(慥)西京簽判
夢穉子
梅聖俞挽歌二首
次韻和王勝之十二月十五日退朝馬上作
又和雪
送裴中舍(士傑)赴太原幕府
和吴省副(中復字仲庶)梅花半開招憑由張司封
飲(伯平字公達)
郭氏園送仲通出刺棣州(得朝字)
賞花釣魚(二首)
御製後苑賞花釣魚七言四韻詩一首奉
聖旨次韻
秦人
送致仕朱郎中令孫
依韻和仲庶省壁畫山水
太博同年葉兄紓以詩及建茶爲貺家有蜀
牋二軸輙敢繫詩二章獻於左右亦投挑
報李之意也
送宋郎中知鳳翔府
秋夕不寢呈諫長樂道龍圖
始平公以光得免使北賜之以詩謹依韻酬
和
孟嘗
喜李侍郎東之得西京留臺
始平公作雙樗庵命光爲詩
忝職諫垣日負憂畏𬗟思雲夫處土老兄䔥
然物外何樂如之因成浮槎詩寄獻以杼
鄙懷
邇英閤讀畢後漢書蒙恩賜御筵詩
送李侍郎東之西京留臺
送元待制(絳字厚之)出牧福唐
送吴駕部(處厚)知真州
和趙子輿龍州吏隱堂
寄題錢君倚明州重修衆樂亭冬夜
張元常挽歌二首和景仁夜讀試卷
奉和御製龍圖等閣觀三聖御書詩
又和雪霽又和二月五日夜風雪
仁宗皇帝挽歌詞二首故相國穎公挽歌詞三首
致政邵少卿挽詞
北固啓佳城東吴霣德星繐帷長寂寞羽扇遂飄零
泉燭千年碧霜松數寸靑慶餘知有在玉樹滿階庭
之美訪及不獲展奉以詩爲謝
昔君来闕下定館必吾廬今者雖相值依然是索居
(之美館於僧舍)不堪休沐少便使往還疎深愧原思巷空回
長者車
送聶秘丞(希甫字之美)宰桐城二首
問子青雲器胡爲不少留未能充禄養安敢及身謀
卓爾千人俊居然百里優連城價終在自是玉工羞
七載一相見怳然如路衢形骸漸枯槁志業轉荒蕪
往事雲過眼新悲雪染鬚明朝又分首上馬即重湖
送蒲中舍(霜)致政歸蜀(前栗亭令)
厭苦折腰久飄然黃鵠飛田園未蕪没鄰曲有光輝
昔奮儒衣去今紆朝紱歸人生貴知足得此巳爲希
念昔兩髦日烏奴同燕遊随時自有樂何物可爲愁
豈意今頭白相逢欲涕流憑君訪題壁好在水西樓
(光侍先君爲利州路轉運使與君屢遊烏奴山寺題名屋壁)
蘇門先生
長嘯蘇門石行藏世莫知逍遥心迹遠寂寞姓名誰
鄕在無何有時方不可爲麟麟本神物安得係而羈
和沖卿喜雨偶成
萬里風隨快雨來塵昏消伏旱光開物情濯熱參差
喜天意爲仁容易湖簾映薄寒燈有量䆫含虛曰麝
成煤君侯雅有江湖興蕭灑何湏氣象催
寄贈致事劉都官(諷張元常云諷年六十三致事夫婦皆徙居簡)
(州頼山中有二子皆有官其一登進士第諸孫皆好書)
星郎年未至辭禄一何高目瑩棲靈氣眉疎出秀豪
胷中自有樂身外盡徒勞回首紅塵地紛紛笑我曹
解紱沱江外誅茅井絡邊老萊夫婦隠韋孟子孫賢
浮蟻邀旁舍蹲鴟種薄田不湏親&KR1351;杖想望巳蕭然
(范景仁詩云移家尚恐青雲淺隱几唯知白日長朱公綽詩云䟽草焚来應見史橐金散盡只留書)
和宋郎中(選字子才)孟秋省直
夜久殘暑盡好風來滿襟牀空唯置枕冠小不施簮
竹影亂涼月林梢轉曉參人心有喧寂何必欲雲岑
八月五夜省直
大火巳西落温風猶襲人留連惜紈扇散誕脫紗巾
蟾影夜色淺蛩聲秋意新圖書足自適何物更關身
送王著作(慥)西京簽判
古來都邑美孰與雒陽先況復元侯貴兼之從事賢
玦離横闕塞珠曲逗伊川慰眼登臨樂送君空惘然
夢稺子
窮泉纖骨巳成塵幽草閑花二十春昔日相逢猶是
夢今宵夢裏更非真
梅聖俞挽歌二首
兵形窮勝負史法貫興衰落落雖殊衆恂恂不迕時
位卑名自重才大命湏竒世俗那能識傷嗟正爲詩
&KR0238;燈無復曙柏徑不知春南紀光華減中朝俊秀貧
淒清千古韻寂莫一丘塵異日昭亭下方多瀝酒人
次韻和王勝之十二月十五日朝退馬
上作
瓦溝微白雪光清闕角初紅海日騰塵息長街千騎
人鞘鳴深殿六龍昇雲巖有客空回首圭蓽何人尚
曲肱自笑鯫生章綬縛不容逃去正如&KR0699;
又和雪
四簷冰管未全晞一夕隂風雪又飛客卧牛衣憂死
别人留玉塞望生歸公車歲晚憐東郭遼海雲深失
令威頗憶當年映書否物華如舊鬢毛非
送裴中舍(士傑)赴太原幕府
元戎台鼎舊大府節旄新邊候正無事賓筵况得人
山寒太行暁水碧晉祠春齋釀蒲萄熟飛觴不厭頻
和吴省副(中復字仲庶)梅花半開招憑由張司
封飲(伯玉字公逹)
帝鄕春色嶺頭梅高壓年華犯雪開正與嘉賓思共
醉不湏芳物重相催從車貯酒傳呼出側弁簮花倒
載回風雨難期王事劇未知休沐幾旬來
郭氏園送仲通出刺棣州(得朝字)
名園送嘉客冠蓋去傾朝小雨塵微歛餘寒酒易消
鴈歸春近塞日上海生潮北道平如掌東風五馬驕
賞花釣魚二首
飛廉通上苑鳷鵲帶夫淵樹色含春霧波光靜曉煙
香飄仙仗外花舞御巵前籊籊文竿裊簁簁素鮪鮮
誤陪金馬籍愧奉栢梁篇願獻南山壽宸遊侍億年
日麗芙蓉闕春濃太液波苑門鳴玉集輦路翠華過
芳樹周阿密嘉魚在渚多浮英入樽斝頒首出蒲荷
人樂熙熙德臣賡旦旦歌萬生同鼓舞相與醉天和
御製後苑賞花釣魚七言四韻詩一首奉
聖旨次韻
馺娑蜚廉次第開鳴鞘傳蹕自天來雲隨綵仗低臨
幄柳壓金隄翠入杯檻倚柔風絲縹緲花翻麗日影
徘徊上林春色長如舊玉輦嬉遊歲歲陪
秦人
楚旗獵獵蓋山紅回首咸陽一炬空惆悵秦人虚用
意幾年辛苦得山東
送致仕朱郎中令孫
世間榮利無窮物奔走勞勞何所之仕宦爲郎非不
逹功名有命待無時橐中雖乏千金直膝下常攜兩
綬兒細校人生能此少好從閭里樂期頥
依韻和仲庶省壁畫山水
畫工執筆巳心遊稍稍蘅臯引杜洲堆案煩文猶倦
暑滿軒新意忽驚秋天生賢者非無爲官遇明時未
易休正恐怒飛朝暮事丹青難得久淹留
太博同年葉兄紓以詩及建茶爲貺家有
蜀牋二軸輙敢繫詩二章獻於左右亦投
桃報李之意也
閩山草木未全春破纇真茶采擷新雅意不忘同臭
味先分疇昔桂堂人
西來萬里浣花牋舒卷雲霞照手鮮書笥久蔵無可
稱願投詩客助新編
送宋郎中知鳳翔府
昔解陳倉印於今二十秋雙鳬久東上五馬重西遊
鐃騎行關外壷漿擁道周民心巳化服條教不更修
秋夕不寢呈諫長樂道龍圖
雨氣生燈暈霜寒入漏聲疎籬過螢影腐葉掩蟲鳴
丘壑違初願簮裾徇外榮丹心終夜苦白髮詰朝生
恩與乾坤大身如草木輕何階致明主垂拱視升平
始平公以光得免使北賜之以詩謹依韻
酬和
皇華將命得人難專對非才輒自言幸免驅車涉沙
漠尚容載筆待宣温不惟羞屈穹廬膝無奈常遊魏
闕魂衮職區區未能補何時餘諭奉清樽
孟嘗
冠蓋盈門意氣豪海魚兼兩未充庖歸来散盡三千
客方寤時人市道交
喜李侍郎(東之)得西京留臺
賤子何爲者栖栖今二毛滄波浮片葉大塊載秋毫
利物物何補營身身巳勞羡君遣世網脫屣一何高
始平公新作雙樗庵命光爲詩
間氣生王佐多材秉國鈞㨂隆憑𣏌梓節勁仰松筠
底績承平業遺榮壽考身結廬依散木退讓樂天真
忝職諫垣日負憂畏𬗟思雲夫處士老兄
蕭然物外何樂如之因成浮槎詩寄獻以
杼鄙懷
秋水浮槎客漂如一葉輕鷗群雖仗信鯨口幾忘生
耿耿天津闊滔滔海浪驚何時還故土懷糈問君平
邇英閤讀畢後漢書蒙恩賜
御筵詩
赤伏開興運昆陽定壯圖官儀還舊物郊兆建新都
杲日群隂破油雲萬類蘇鑾輿陟喬嶽璽綬撫匈奴
厚禄優諸將嘉猷訪大儒重明紹堂(御名)奕葉奉規摹
叔世綱條紊遺風節義扶袁安空隕涕揚震卒蒙辜
倿指車前鹿人瞻屋上烏炎精盡河渚黃眚兆當塗
青簡傳良直金華侍燕娱興衰炳轍跡淑慝粲龜符
赫赫天光照孳孳睿思䊸方齊建武治不啻永平俱
化盛文明止恩隆飲食需晞陽慙祀棘濡咮愧鵜鶘
帝力生成大臣功報效無先民誠可監願不忘斯湏
送李侍郎(東之)西京留臺
先公勲烈盛鹽梅清白仍聞世濟才華省拂衣辭簿
領長衢回首謝塵埃嵩峯排霧依俙出洛水迎人迤
邐來寄語馬前頭白吏何殊昔日李西臺
送元待制(絳字厚之)出牧福唐
甌越東南美田肥果稼饒況懷新賜綬重過舊題橋
食足姦回熄風移獄犴銷長才報政速鈴閤日逍遥
送吴駕部(處厚)知真州
曏託屏星駕同隨丞相車終朝容懶拙經歲庇迃疎
共此趨雲闕旋聞建隼旟江淮一都會遊刃必多餘
和趙子輿龍州吏隠堂
四望逶迤萬疊山微通雲棧落塵寰誰知吏道自可
隠未必仙家有此閑酒熟何人能共醉詩成無事復
相關浮生適意即爲樂安用腰金鼎鼐間
寄題錢君倚明州重修衆樂亭
横橋通廢島華宇出荒榛風月逢知己湖山得主人
使君如獨樂衆庶必深顰何以知家給笙歌滿水濱
張元常挽歌二首
爲吏文無害臨民政不苛渾金生自美古井澹無波
方喜風鵬舉旋聞隙駟過善人宜壽考報施定如何
秀眉無足驗結轖遽爲災鄕曲三年别江山萬里回
林閭飛旐入書劒逐舟來墳草枯還綠重泉不復開
冬夜
冬夜何其永寒光四泬漻鴈橫星歴歴人靜漏迢迢
破屋霜應重荒庭雪未消不眠何所念逹暁思無憀
奉和御製龍圖等閣觀三聖
御書詩
積厚丕丕業重光郁郁文寳書垂列宿玉字切浮雲
散帙鳴鑾駐充庭雜佩分願移天縱藝似續聖功勤
和景仁夜讀試卷
案前宫燭墮花頻滿目高文妙入神勇氣先登勢無
敵巧心後發語尢新好賢何啻三薰貴求寳方知百
汰真愚魯自非憑驥髮崑山千里到無因
又和雪霽
南宫來幾時挾纊易春衣意謂花將晚何言雪尚飛
夜聲通旅枕暁色弄晴暉繼日勞王事離鴻巳北歸
又和二月五日夜風雪
春風正豪怒夜雪復飄揚勿使羇愁乱自知清興長
簾疎聲淅瀝燈冷暈微茫此夕牛衣客成名不可忘
仁宗皇帝挽歌詞二首
聲教萬餘里文明四十春茂勲留信史盛福滿生民
共適禽魚樂安知橐籥仁百年龍馭遠空復仰威神
霧曉銅魚躍霜寒閶闔開哀聲際海發靈仗拂天來
别寢嚴虛位重閽閟夜臺栢城空有路無復屬車回
故相國穎公挽歌辭三首
儒衣臨絶塞廟略運竒兵緩帶羌塵靜靈旗海霧清
公心結明主隂德庇群生名遂身仍退人間五福并
銘旌遠明滅騎次去低昂三鼎功名大重泉日月長
鶴飛來弔客牛卧卜連岡車馬還城郭悲風滿白楊
滄波與鄧林魚鳥久飛沈一旦成陳迹何人識寸心
高山亡景行流水失知音淚盡離東閤歸來破故琴
温國文正公文集卷第十
