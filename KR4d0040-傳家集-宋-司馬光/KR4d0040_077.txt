温國文正公文集卷第七十七
碑誌三
太常少卿司馬府君墓誌銘
清逸處士魏君墓誌銘
鄆州處士王君墓誌銘
禮部尚書張公墓誌銘
右諫議大夫吕府君墓誌銘
太常少卿司馬府君墓誌銘
兄諱某字昭遠曾祖考諱某妣某氏祖考諱某妣某
氏考諱某追贈光禄卿妣李氏封永夀縣太君兄舉
進士及苐初命威勝軍判官又調涇州觀察推官尋
監渭州酒稅改大理寺丞知猗氏縣未幾簽書保大
軍節度判官事故丞相龐公為鄜延經略使奏兄通
判鄜州事徙知渝州歷知慶成軍觧房二州觧房皆
未到官徙知商州自商還京師監右廂店宅務丁永
夀太君憂服除知乾州以治平三年正月辛酉終於
州𪠘享年六十有九累官至太常少卿兄為人孝友
居喪致哀寬厚容物而内守勁直在鄜州州長皆武
人多驕恣不法兄平居與之燕遊笑語若無不可者
及臨公事則正色立争必當理然後巳州長雖甚怒
無如之何然知其無害已心亦不深怨也在渝州其
佐曰趙寅以傲狠刻暴名扵世雖在卑位常行行視
天意氣如公相兄始至閱獄囚釋寅所妄繋者近百
人寅争之兄一不顧既而詞禮倨慢兄亦不與之校
久之寅寢自媿悔謝服及寅官滿泣涕不忍去兄早
孤年過三十乃仕以是周知民間情偽其為政務合
民心有悍狡為民害者痛繩以法愚弱不失理者徐
為諭觧往往曉悟欣悅輟訟而去故所至民愛慕去
之久猶思詠不已然其奉上官無過分之禮每罷官
入京師多閉戸家居未嘗及權貴之門視審官缺員
榜扵壁人久不取者輟受以去惟掌店宅時留京師
凡再朞自餘率不過數月已去矣以是獨所治之民
知其才業之美朝廷終無從知之佗人人或仕䆠絶
在兄後或才能出兄下遠甚以熟扵時態往往取顯
䆠兄處之晏然俱若不見聞者常曰吾幸以寒士積
官至二千石自足已久尚何求於人哉司馬氏同居
累世宗族甚大兄為之長凡二十餘年能一施以恩
無親疎賢不肖之間故人人無怨善為詩多為人傳
誦夫人同郡魏氏封某縣君故處士贈著作郎野之
女處士名重扵真宗朝列傳在國史夫人先兄十八
年終於渝州享年若干子男二人雍太廟室長應試
將作監主簿女三人長適内殿承制雷周祐次適馮
翊縣尉王淳蚤卒次適郊社齋郎崔穎兄終之歲某
月某甲子與夫人合葬扵先塋光以葬日之迫不暇
請扵佗人故忍泣叙而銘之光後兄二十一歲而生
加之各從䆠四方於兄治行不能得其詳姑錄其所
知以傳永久不敢以一言私也銘曰
夀雖未高不為夭官雖未顯不為卑德之和為衆所
慕政之便為民所知仕不苟進兮於道無虧兄今何
恨兮生者同悲嗚呼哀哉
清逸處士魏君墓誌銘
君諱閑字雲夫世家于陕之東郊父諱野真宗皇帝
時有大名累召終不能起贈著作郎君少喜為詩學
鼓琴不樂仕進一遵著作君之志皇祐二年仁宗皇
帝祀眀堂詔天下求遺逸草莱年耆德茂者知府直
史舘李公昭遘薦君再世有高節上嘉之賜號清逸
處士嘉祐八年八月癸未終于家年八十四君自始
生至沒當國家隆盛偃兵無事之時家有舊田廬君
謹守而治之朝廷以著作君之賢復其子孫無有所
與以故沛然自足無衣食之累性不嗜酒謹㓗守法
度然與人和浮沈閭里不自標揭以故其生也人樂
與之遊其沒也無謗言府縣之官或時延禮亦與之
往来然未嘗有毫髮之私以干之其政事失得未嘗
納於耳出於口也以故皆愛重之無厭倦少好養生
大要用冲澹自守不以一物累其心以故視聽步趋
能老而不衰嗚呼今之名處士者多矣或力為竒譎
以盗聲名萬一輩幸欲欺愚俗取美官或交遊有位
依其名勢乾没射利以侵漁細民若是者雖不仕又
足賢乎然則能保其福樂而免扵過咎有如君者凡
幾人邪君三娶曰臧氏曰趙氏曰皇甫氏子男一人
曰樵女三人適進士梁軫張震左侍禁張宏孫男二
人曰潜曰澤先僕射與著作君相愛如昆弟光拜君
於髫齓之年今也其孤將以某年月日葬君於某地
来求銘光何敢辭銘曰
天長不息兮地大無疆人寓其中兮細於毫茫奪攘
紛糾兮非愚則狂惟君之生兮遭世寧昌依承先德
兮曄然有光笥有餘衣兮廪有餘糧養生以理兮行
已有方居不煩人兮遊不出鄕逍遥自適兮旣夀而
康視彼公侯兮金朱煌煌憂勞沒齒兮或罹咎殃為
得孰多兮為謀孰長
鄆州處士王君墓誌銘
至和中光從故丞相龐公鎮鄆州公命光典州學學
生王大臨通經有行誼光特愛重之後十五年王生
来見光於京師曰大臨將以今年某月某日葬其親
於湏城縣長山之麓子為我銘其墓光辭以拙於文
生曰大臨遠来非有佗故唯銘之求朝士大夫以百
數大臨無所謟唯子之歸子何得拒之光媿其言不
敢辭因曰然則願聞先子之行生乃出其邑人試祕
書省校書郎梁君燾之状以授光曰君諱惟德字輔
之始為童子父行戍於蜀君侍大父母撫諸弟以孝
友聞其治家如成人大父母終君親負土成墳終喪
不嘗酒肉父自蜀歸家益冨父好散施君竭力以助
之有所予必稱父命以致之嘗舉三禮一試於禮部
不中格喟然歸不復就舉專以養親治經為事著禮
說二十卷性温厚喜導人為善鄕里謂之王君子有
鬪者君徐以義理辨告皆悅曰君子幸教我我何敢
違即觧去不復詣吏年若干病亟歎曰死生有命恨
不得終為子之道以天聖五年十一月辛亥終再娶
皆楊氏其後夫人贈職方員外郎旦之女也能成君
之志順適舅姑使之終身無憂愠之色及老寢疾每
祭祀猶強起執事年若干以嘉祐五年十二月己已
終子男五人長曰大順今爲剡縣主簿次未名次大
同皆早世次宗道次大臨女二人長適大學舘學究
劉應祥次亦早世君既沒家甚貧大臨以善講觧爲
諸生師月受俸於州學錢二千積而不用滿三十萬
乃舉兩世之柩而葬之光不及見君知其爲人以其
子之賢與梁君之言於是乎銘銘曰
孝乎親友于其弟家有餘施及鄕里人悅其教稱爲
君子嗚呼是亦爲政奚必仕
禮部尚書張公墓誌銘
熙寧四年三月癸已禮部尚書致仕張公年八十八
薨于冀州私苐其孤保孫状公之功行遣使者走洛
陽謂光曰公將以八月壬申葬子爲我銘公之墓光
旣哭自惟文辭鄙惡不足發眀公事業然婚媾累世
庶知公之志於佗人爲詳用不敢辭公諱某字誠之
其先家於深州曾祖諱侑祖諱光偉贈太子中允父
諱文質贈尚書左僕射母太原郡太君王氏自㒒射
以上皆不仕而家饒於財太平興國中契丹屢入塞
㒒射以深州城惡始徙居冀州眀年深州䧟公以景
德二年登進士苐歷蜀州趙州司理遷安肅軍判官
天禧末詔詮司以身言書判取士應詔者五十餘人
唯二人中選而公與其一由是除著作佐郎知朝城
縣寇忠愍公尹大名於僚吏中待公獨異曰觀君器
業他日必當遠到秩滿爲開封府司錄出知將陵縣
通判雄州王文康公爲御史中丞薦公自屯田員外
郎改殿中侍御史遷侍御史彈劾不避貴戚遷兵部
員外郎封塩鐵勾院明道二年京東大飢選公爲轉
運使賑救有方優詔褒美就賜𬗋衣金魚間一歲徙
陜西又徙河北舉按貪横風迹益顯景祐四年入爲
戸部副使寶元元年遷度支副使尋元昊僣亂西鄙
騷動詔以公爲天章閣待制陜西都轉運使諸將爭
進攻取之榮公上言戎狄狂僣自古有之今大兵出
征臣恐生民徧受其弊若元昊果有悛悔懷服之心
無佗邀求雖名號未正臣謂亦可闊略與其責虚名
於戎狄曷若拯實弊於生民也朝廷雖不即從其後
綏撫元昊亦略如公策康定元年遷龍圖閣直學士
知延州是時大夫人高年被疾公難於遠離而不敢
辭朝廷責公不即之官復以待制知澤州明年徙知
成德軍遭太夫人憂有詔起今視事俄還學士職公
上言契丹與元昊為婚恐隂謀相首尾河北城久不
治宜留意會契丹聚兵塞上求關南地慶曆二年詔
以公為河北都轉運使悉城河北諸州契丹講觧復
知成德軍明年自兵部郎中遷右諫議大夫充河北
都轉運使公辭以河北幸無事願以故官留成德詔
從之明年徙知青州問一歲入知審官院改知開封
府明年出知成德軍未行改河北都轉運使公上言
恩州守臣非其人州兵驕悍恐有意外之變不報俄
徙陕西都轉運使恩州兵王則果作亂公坐失覺察
明年左遷知汀州先是冀州男子李教醉酒妄言涉
妖逆事覺自經死教兄敡為公壻其怨家告敡父母
因敡私屬公得免緣坐事下御史府案驗皆無實公
猶以婚家落學士自給事中降授左諫議大夫初貶
江南尋徙知彬州皇祐元年復以給事中知洪州明
年復為學士在洪三年入判流内銓知審官院出知
澶州明年徙河北都轉運使至和元年徙知相州明
年復知審官院嘉祐元年知邢州明年告老以吏部
侍郎致仕家居凢十五年遇英宗今上即位及郊禮
恩就遷三官為禮部尚書公性孝友始罷蜀州歸得
蜀中竒繒物入門不以適私室悉布之堂上請太夫
人及昆弟姊妹恣擇取之常曰兄弟天之所生譬如
手足不可離絶妻妾乃外舍之人奈何用外人而斷
手足乎宗族雖甚疎遠其貧窶者無不收恤男女孤
[婺-矛+牙]者皆為之婚嫁無一人失所者然為人莊重雖家
居常自整飾衣冠不具不以見子孫與語或至夜分
不命之坐閨門之内肅然如官府事小大皆有條理
自始仕至終老凡與賓友相接常垂足危坐或燕飲
終日逮夜未嘗稍輕倚有倦怠之色佗人莫能為也
其在官以精敏廉直為朝廷所知故每有邊警及灾
害處多以公當之事無不集識量高遠能甄别人物
前後薦舉僚吏數百人訖無一人敗官爲累者翰林
鄭學士獬屡舉進士不中見公於洪州公曰君科名
當爲天下第一得自有時勿以爲憂巳而果然家本
河北不習舟楫及謫官南方極江湖之險每值風濤
家人不勝愁恐公曰吾自省平生處心無可愧者神
明必將衛我豈沉溺於此哉怡然不以屑意在南方
累年夫人及子孫相衛物故者數人知冀州蔣偕嘗
有憾於公乘公之謫以事殘破公家至伐墓中柏以
治道路佗人謂公罹此憂患必不能濟公以道自寬
卒無恙而返及偕爲儂蠻所殺家人或有快之者公
輙怒責公既納政還鄕里熙寧初河北地大震往往
壞官府民居公方食案上器皆傾墜左右奔散公安
坐自如徐曰地震常理何至驚遽如此時河决棗彊
勢逼州城或勸公徙家邢州公曰吾家衆所望也苟
輕為舉動使一州吏民何以自安卒不徙朝廷優禮
舊德五授其子保孫以冀州官保孫欲順適公意凡
居處出入及燕待賓客奉養供張之具皆不减為二
千石時故公雖退居不自覺異於昔日也年逾八十
耳目手足猶聡明輕利飲食起居壮者或不能及嗜
讀書老而不衰臨終前一日呼門生問西邊用兵今
何如朝廷法令無復變更否其忠愛之心盖出天性
非有為而為之也訃聞太常謚曰恭安夫人永嘉郡
君劉氏先公亡二男長曰貽孫大理評事次曰保孫
殿中丞五女長適前進士李敭次適供備庫副使賈
世永次適端明殿學士司馬光次適供備庫使任永
次適歷城主簿劉忠輔貽孫及適賈氏劉氏女皆早
卒公久在貴位宗族用公蔭𥙷官者凡三十餘人銘
曰
福善之道世或疑之以公而觀决無可疑仁不遺親
忠不忘君立身謹嚴當官恪勤入踐臺閣出臨藩服
自少通顯逮于納禄體強無疾資用常充年垂九十
榮禄而終章綬纍纍延于九族歸從祖考是謂全福
右諫議大夫吕府君墓誌銘
府君諱誨字獻可其先幽州安次人曾祖父諱琦晉
兵部侍郎贈太師中書令尚書令祖諱端相太宗真
宗以太子太保薨謚正惠贈太師中書令伯祖諱餘
慶太祖時參知政事贈鎮南軍節度使各有功烈記
於史官父諱荀國子博士贈兵部侍郎母張氏追封
清河郡太君獻可幼孤自力為學家于洛陽性沈厚
不妄交游洛陽士人往往不之識登進士第調浮梁
尉不之官歴旌德扶風主簿遷雲陽令改著作佐郎
知翼城縣徙簽書定國軍節度判官通判梓州事未
至官遭母喪服除知大通監兼交城縣召入為殿中
侍御史彈劾無所避兖國公主仁宗之愛女下嫁李
瑋薄其夫家嘗因忿恚夜開禁門入訴於上獻可奏
宿衛不可不嚴公主夜叩禁門門者不當聽入并劾
奏公主閤宦者梁懷古梁全一竄逐之會有新除樞
密副使者當時人有疑論獻可與其僚直以衆言陳
上前謂必不可留章十七上卒與之俱罷獻可得知
江州久之復召還臺英宗即位改起居舍人同知諫
院時上有疾太后權同聽政内侍都都知任守忠久
用事於中上之立非守忠意乘此與其徒間(太上御名)兩宫
造播惡言中外恟懼獻可連上兩宫書開陳大義情
辭切至由是慈孝益篤䜛言不得行上疾久未平獻
可請早建東宫以安人心既而上小瘳謙默未可否
事獻可屡乞親萬機攬威福延近臣通下情又請太
后間數日一御東殿漸遠庶務自謀安佚會小旱因
請上親出禱雨使外疑釋然太后旣歸政獻可復言
於上今雖專聽斷太后輔佐先帝久多閱天下事事
之大者猶宜關白咨訪然後行示不敢專以報盛德
任守忠謀不售而懼乃更巧爲謟諛求自入於上獻
可曰是不可使久處左右亟言上數其前後巨惡并
其黨史昭錫竄於南方因上言大姦已去其餘嚮日
憑恃無禮者宜一切縱捨勿念以安反側頃之以兵
部員外郎兼侍御史知雜事執政建言欲如漢氏故
事推尊濮安懿王獻可率僚属極陳其不可且請治
執政之罪積十餘章不聽仍求自貶又十餘章懷知
雜御史敕告納上前曰臣言不效不敢居其位上重
違大臣又嘉臺官敢直言章留中不下還其敕告屡
詔令就職獻可與僚屬具錄所上奏草納中書稱不
敢奉詔固請即罪上不得已聽以本官出知蘄州巳
而徙知晉州今上即位加集賢殿脩撰知河中府未
幾召爲刑部郎中充鹽鐡副使上素聞其疆直擢爲
天章閣待制復知諫院遷諫議大夫權御史中丞是
時有侍臣棄官家居者朝野稱其材以爲古今少倫
天子引參大政衆皆喜於得人獻可獨以爲不然衆
莫不怪之居無何新爲政者恃其材棄衆任己厭常
爲竒多變更祖宗法專汲汲歛民財所愛信引拔時
或非其人天下大失望獻可屡爭不能得乃抗章悉
條其過失且曰誤天下蒼生必此人如久居廟堂必
無安靜之理又曰天下本無事但庸人擾之上遣使
諭解獻可執之愈堅乃罷中丞出知鄧州獻可雖在
外遇朝廷有大得失猶言之不置會有疾奏乞閑官
歸鄕里朝旨未許乃乞致仕詔提舉西京崇福宫到
官又乞致仕許之以熙寧四年五月甲午終於家年
五十有八初正惠公薨其家日益貧獻可旣仕常分
俸之半以給宗族之孤[婺-矛+牙]者室無餘貲所以自奉養
至儉薄其治民主於惠利而疾姦暴大抵㮣以公平
故所至人安之屡為言職其奏草存可見者凡二百
八十有九歷觀古人有能得一二已可載之列傳垂
示後世在獻可曾何足道今特舉其事繫安危者書
之至於進對口陳之語不可得而聞也前後三逐皆
以迕犯大臣所與敵者莫非秉大權天子所信嚮氣
勢軋天下獻可視之若無所睹正色直辭指數其非
不去不巳旁則為之股栗而獻可處之自如平居容
貌語言恂恂和易使之不得位於朝人不過以謹厚
長者名之而巳矣及遇事苟義所當爲疾趋徑前如
救焚溺所不當爲畏避遠去如顧䧟穽惟恐墜焉晚
年病卧洛陽猶旦夕憤嘆以天下事爲憂過於在位
任其責者曾不念其身之病子孫之貧也嗚呼今之
世愛君憂民發於誠心無所爲而爲之可已而不巳
始終不變有如獻可者能幾人邪故其沒之日天下
識不識皆咨嗟痛惜彼其心豈獨私於獻可哉獻可
始娶張氏故丞相鄧公之孫後娶時氏故侍御史旦
之孫封同安縣君四男長曰由庚金水主簿次曰由
聖將作監主簿次曰由禮由誠皆未仕六女長適羅
山令鞠承之次適光禄寺丞吳安詩次適進士姚輝
次蚤卒處者二人以其年八月某日葬伊闕先塋獻
可病亟爲手書命光爲埋文光往省之至則目且瞑
光伏呼曰更有以見屬乎張目強視曰無光出門而
獻可沒噫如光者烏足以副獻可之所待邪顧義不
得辭哭而爲銘銘曰
有宋名臣吕正惠公之孫以忠直敢言克紹其門位
則不究道則不負年則不夀名則不朽嗚呼爲人臣
爲人嗣始終無愧能底于是可謂備矣
温國文正公文集卷第七十七
