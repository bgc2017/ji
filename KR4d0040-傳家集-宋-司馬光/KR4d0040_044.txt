温國文正公文集卷第四十四
章奏二十九
申宣撫權住製造乾糧皺飯狀
奏乞所欠青苗錢許重疊倚閣狀
奏爲乞不將米折青苗錢狀
奏乞兵官與趙瑜同訓練駐泊兵士狀
申宣撫權住製造乾糧皺飯狀
准都轉運司牒准宣撫使衙劄子節文製造乾糧州
軍將&KR1291;一斗變造乾糧五斤仍量支與柴錢勘會近
准宣撫使衙劄子節文指揮㳂邊四路十四州軍并
近裏永興軍河中府同耀乹州鳳翔府等州軍變造
&KR1291;餅皺飯當司已兩次牒逐州軍疾早變造施行去
訖今又准前項宣撫使衙劄子巳牒逐州將&KR1291;一斗
變造乾糧五斤仍量支與柴錢如闕&KR1291;即疾速計置
收糴變造乾糧所是柴錢斟量支給施行去訖牒請
照會施行者
右具如前勘會先准中書劄子節文奉聖旨今後
起發義勇赴㳂邊戰守並令自賫備一月口食與
折將來夲戶稅物若不能自備只乞於起發州軍
預請一月口食賫往者亦聽又勘會永興軍近准
都轉運使司牒准宣撫使衙劄子近准朝旨義勇
上番令附帶乾糧一秤至屯戍州軍湏合預行變
造乾糧准備支遣附帶前去右劄送陜西轉運司
檢會近降義勇分番條貫指揮㳂邊四路十四州
軍并近裏永興河中同耀乾鳳翔六州府速行勘
會義勇所居縣分近便省倉斛斗内有&KR1291;粟或白
米便約義勇合附帶乾糧秤數中停變造&KR1291;餅皺
飯如見在&KR1291;數不多即一色變造皺飯仍趁此時
月造下兩番令附帶數目免致非時蒸㬠易爲損
惡仍每乾糧一秤破係官布造袋子封印如法收
將來義勇上番日依數附帶者光切詳義勇戍守
之時每人逐日給米二升半其一月口食七斗五
升若更加乾糧一秤并噐械衣裝盤纏等物切慮
一人之力難以勝任兼今来變造乾糧皺飯湏至
差配百姓當此饑饉民間不易之際雖云量支柴
薪亦不能全無搔擾况即今諸縣官倉&KR1291;米至少
昨准朝旨散支第四等第五等闕食人戶各二石
尚未有備若更造乾糧皺飯即將來二三月間正
當闕食之際更將何物可以救濟必見大叚失所
竊見慶曆年中議欲出兵討伐元昊亦曾令陜西
諸州製造乾糧皺飯萬數不少後來旣不出兵其
乾糧皺飯所在堆積經年朽腐不可復食盡爲棄
物今官中錢榖比於慶曆年尤更難恃若復造此
物徒使公私勞費卒無所用誠爲可惜又國家備
邊若止於戍守則㳂邊自有倉廪無用乾糧皺飯
今來承准指揮製造上件乾糧皺飯仍令十日一
申倉卒取辦切慮百姓猜疑以爲國家又欲出兵
必致遠近驚憂無由解諭至時不爲便穩光巳指
揮夲路前項五州軍且未令造乾糧皺飯更聽候
宣撫衙指揮去訖謹具狀申宣撫使衙伏望裁酌
早賜指揮
奏乞所欠青苗錢許重疊倚閣狀
勘會永興軍准提舉陜西路常平廣惠倉司牒准司
農寺牒撿會近准熙寕二年九月四日敕節文所借
過青苗錢斛令隨省稅日限送納如遇夲戶災傷五
分巳上合隨夏稅納者展至秋稅合隨秋稅納者展
至次年夏稅寺司看詳上件敕意人戶合隨夏稅送
納者如夲戶災傷五分巳上即展至當年秋稅若秋
内更遇災傷自合送納夏料錢斛了足不許再行倚
閣若夲戶更曾借過秋料錢斛即令倚閣秋料數目
展至次年夏料送納切慮内有州郡並不詳認上件
敕條一例重疊倚閣牒當司請詳此及備錄上件敕
條遍下諸州軍如是夏料合納青苗錢斛夲戶災傷
五分以上展至秋料送納如秋料内更遇災傷即却
合催夏料數目仍將夲路借過秋料錢斛展至次年
夏料送納了足即不得將兩次災傷重疊倚閣免至
人戶積欠數多難爲了納别致違悮如有昨来夏料
係災傷倚閣展至今秋送納者如今秋夲戶更遇災
傷便請疾速催納了足具數申寺仍關報提刑轉運
司依此施行者
右謹具如前臣竊詳朝廷所散青苗錢斛夲爲救
接窮困闕用之民使得至夏秋成熟所以春散夏
歛夏散秋歛或遇夲戶災傷五分以上即展至次
料送納蓋以寬假飢民使有以自存非爲乘此艱
食規求利息今司農寺乃令不得將兩次災傷重
疊倚閣如有昨來夏料災傷倚閣展至今秋送納
者今秋夲戶更遇災傷便令疾速催納了足臣竊
恐此事不合勑意蓋緣一次災傷民間猶有舊來
蓄積未至困窮其青苗錢尚許倚閣豈有連併兩
次災傷百姓轉更不易之時却令湏得送納舊來
蓄積旣盡新榖又復不收更將何物可以供輸其
逐州縣爲見司農寺有此指揮不問有無務行督
促嚴加科責使貧下百姓何以爲生竊惟朝廷爲
民父母必不肯如此况災傷倚閣稅賦并借貸過
斛斗准條並候豐熟日令分作料次送納如更遇
災傷亦權住催理何故青苗錢斛最爲緊急獨不
許重疊倚閣日巳指揮夲路災傷地分永興軍河
中陜府同華耀乾解八州軍請勘會去歲夏料如
係災傷倚閣青苗錢斛展限至秋送納去處若去
秋夲戶更遇災傷其夏料錢斛未得依司農寺指
揮催理更聽候朝旨伏望聖慈特賜采察早降指
揮謹具狀奏聞伏候勑旨及牒提舉陜西路常平
廣惠倉司奉聖旨宜令提舉陜西路常平廣惠倉
司疾速關牒永興軍夲路州軍令詳司農寺牒一
依條貫指揮即不得施行司馬光牒致誤百姓及
時送納劄付司農寺仍仰關牒合属去處准此(次日)
(乞留臺)
奏爲乞不將米折青苗錢狀
准提舉陜西常平廣惠倉司牒(云云)
右謹具如前夲司勘會朝廷元散青苗錢指揮取
利不得過二分今来提舉常平廣惠倉司乃依見
今饑饉之歲在市貴價將夲倉陳次斛斗細作見
錢支散與人又豫定將來粟麥之價粟每斗二十五
文足小麥每斗四十文足夲司看詳向去夏秋五
榖有豐有儉其榖麥之價固難豫定今將陳色曰
米每斗細作見錢七十五文若折計作小麥價錢
支俵每斗四十文共折計得小麥一斗八升七合
半則是貧民於正二月間請得陳色白米一石却
將來納着新好小麥一石八斗七升五合若折計
作粟錢支俵每斗二十五文足計支則一斗白米
價錢七十五文足共折得粟三㪷則是貧民闕乏
之時只請得陳色白米一石却將來共納着新粟
三石若只送納見錢即又湏賤糶斛斗以償官中
夲利使貧下之民寒耕熱耘竭盡心力所收斛斗
於正稅之外更以巧法取之至盡不問歲豐歲儉
常受飢寒顯見所散青苗錢大爲民害竊惟朝廷
從初散青苗錢之意夲以兼并之家放債取利侵
漁細民故設此法抑其豪奪宫自借貸薄收其利
今以一斗陳米散與飢民却令納小麦一斗八升
七合五勺或納粟三斗所取利約近一倍向去物
價轉貴則取利轉多雖兼并之家乘此饑饉取民
利息亦不至如此之重國家爲民父母置此二倉
名爲常平廣惠豈當如此今邊鄙用兵軍粮闕乏
旣無餘剰可以賑貸伏望朝廷閔此農民遭值凶
饑困窮憔悴鄰於死亡直將上件常平廣惠倉斛
斗依先降朝旨借貸與第四䓁以下人戸更不取
利若不能如此湏欲作青苗錢俵散之時即乞不
以元糴價貴賤更不細作見錢只據所散與人戸
石斗至將来成熟令出息二分每散得一斗米者納
一斗二升細色或依倉式例折作麄色如此細民猶
不至窮困官中取利雖薄亦不減二分元數如允所
請伏乞早降指揮謹具狀奏聞伏候敕旨
奏乞兵官與趙瑜同訓練駐泊兵士狀
右臣准今月三日宣命差下在京及外處拱聖等十
四指揮計五千餘人赴永興軍權駐泊准備宣撫句
抽差使及差莊宅使趙瑜充夲路都鈐轄與臣專管
句訓練臣夲書生叨忝兩制軍旅之事素所不知加
以近准宣撫司劄子坐到教閱新法令排日各習事
藝臣所管永興軍一十三縣民事至多及應副㳂邊
軍湏物色文案填委每日自旦至暮未嘗暫閑實無
餘力與趙瑜同監教閱又不可專委趙瑜獨行訓練
又永興軍舊管屯駐駐泊就粮兵士自来並是鈐轄
劉斌路分都監李應之同共管句今来所添兵士准
宣命指揮只令趙瑜與臣專管句訓練所有舊来兵
士不知趙瑜管與不管若令通管之時其新來兵士
旣在永興軍駐泊其劉斌李應之並是夲路鈐轄都
監豈可却管轄不得竊慮向去新兵士不賓服舊兵
官舊兵官不應副新兵士各分彼我則致生事深爲
不便所有上件新差來永興軍權駐劄兵士臣欲乞
令夲路兵官與趙瑜同共訓練所貴公共同心管句
得辦謹具狀奏聞伏候勑旨并申宣撫相公更賜敷
奏乞早降指揮
温國文正公文集卷第四十四
