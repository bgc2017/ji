温國文正公文集卷第七
律詩二
興宗許菊久之未得
得菊并詩
送史館唐祠部(詢字彦猷)江南西路轉運使
送張寺丞覲知冨順監
寄題李舍人偉蒲中新齋
贈太子太傅康靖李公挽歌詞二首
送二同年北使
右吕濟叔
右李公素
昌言有詠石髮許三章模寫精措殆難復加
僕雖未覩兹物而巳若識之久者輙復強
爲三詩以継其後非敢庶幾差肩適足爲
前詩之輿臺耳(校理楊休)石
送沈寺丞紳知南昌縣(字公儀)
酬不疑雪中書懷見寄(校理邵必)
荅師道對雪見寄(直講陳沬)
送王校理(懌字公和)守琅瑘(沂公兄子爲公後)
哭尚穎(字公楚)
故侍讀學士張公哀辤二首
錢子高挽歌二首
題楊中正供奉洗心堂(崇勲之孫)
送龔章判官之衛州新及策
送王瓘同年河南府司錄(字文玉先君嘗爲此官)
送王彦臣同年通判毫州(字伯逢)
正月二十四日夜雪
和道粹(檢討王纯臣)雪夜直宿
和次道大慶殿上元迎駕
送茹屯田(孝標)知無爲軍
田橫墓(偃師西)
登平陸北山回瞰陜城奉寄李八丈學士使
君二十二韻
員村坂(其東八政水即古之傅巖有傅說廟又東北虞城古虞公之國也)
太行
石昌言學士宰中牟日爲詩見寄久未之荅
今冬罷武城慕來京師此詩謝之(楊休)
昌言元督詩債戲呈絶句
靜夜
春
送導江李主簿君俞
送峽州陳廉祕丞(三首)
武成致齋奉酬吴冲卿寺丞太學宿直見寄
二首
雪中尋友人不遇
河邊晚望
早春寄東郡舊同僚
邊將三首
漁父
早春
又
山中早春
贈學仙者
留别友生
二月六日初見待漏房前柳色微綠欣然成
詠
垂柳
閑居
中秋陪張龍圖讌射堂初夕隂雲酒行頓解
喜而成詠
貽宋四行簡迪
自嘲
醉
雪寒取酒
虞部劉員外約遊金明光以賤事失期劉惠
詩見嘲以詩四首謝之(宗孟)
孫噐之奉使淮浙至江爲書見寄以詩謝之
(五首)
和國子夏主簿李花(有章)
送聶之美攝尉韋城
送吴辨叔大名司戶
送楊太祝忱知長洲縣
和邵興宗秋夜學舍宿直
和吴冲卿病中偶書呈諸同舍光時亦卧疾
月下小飲
又絶句
馬病
入塞
喜孫噐之來自共城
送韓太祝(縝)知錢塘
和聶之美鴈
又和諷克
送王太祀(豫)知伊闕
慶曆七年祝南郊禮畢賀赦
送張太博肅知岳州
和之美河西列岫亭
書事
釣魚有感
又
田家
和人葦花
送趙書記衆之官華州又寄題陟屺寺
寄鄭縣史令千之(前君爲白馬尉廨舍前即南浦今西溪封内勝地也)
送華亭沈主簿
閏正月十五日夜監直對月懷諸同舍二首
歸鴈
憶龐之道
送鄭推官(戡)赴邠州
興宗約遊會靈久不闈問以詩趣之
清明日與興宗飲趙道士東軒
上巳日與太學諸同舍飲王都尉園
寄題洪州慈濟師西軒
山頭春色
三月十五日宿魏雲夫山莊
又七言
留别逢吉
陜城桃李零落巳盡硤石山中今方盛開馬
上口占
自澠至洛循谷水行百餘里
送不疑知常州
送聶之美任雞澤令
送張袐(牧)知分寧(献臣父)
館宿遇雨懷諸同舍
送韓直講(鐸字子文)鄆州寧親
宣徽使河東經略使鄭文肅公挽歌二首
又代孫撿討(瑜字叔礼)作二首
送丁秘(羽字公佐)知雍丘苦雨
酬師道雪夜見寄代叔禮作使北詩
又擊毬送許先輩(泰符)尉宗城
送趙殿丞(象字子与)歸成都(祀明堂礼畢子与新升朝以恩官其父大)
(理評事賜告歸寧得其除書以俱二三同舍爲詩以紀其美僕得回字)
送張都官(肅字子莊)江南東路提刑(得前字)
興宗許菊久之未得
菊栽許送定如何庭下不堪秋草多九日無花更無
酒便攜藜杖直相過
得菊并詩
黃花小墢和煙斸野興蕭蕭巳相逐同來更得詩句
兼久立看詩忘栽菊
送史館唐祠部(詢字彥猷)江南西路轉運使
豪桀爭唐鹿江南號冨彊明時雖混壹餘俗尚彫傷
稅版誅求急詞曹牒訴忙皇心愍頽弊使節付才良
貪吏先投紱姦民盡越鄕閭閻無插筆田畆有捿糧
漢閣歸期闊隋河去驛長風高片帆疾鉦鼔入秋光
送張寺丞覲知富順監
漢家五尺道置吏撫南夷欲使文翁教兼令孟獲知
盤羞蒟醬實歌雜竹枝辭取酒湏勤醉鄕關不可思
寄題李舍人(偉)蒲中新齋
隴上家聲勇氣殊邊亭卧鼓欲安居非同王翦私求
宅更似甘寧晚好書劒倚寒牎風淅瀝門無雜客柳
蕭疎蒲州風土平生愛爲問旁鄰地有餘
贈太子太傳康靖李公挽歌詞二首
黃髮今彫喪蒼生欲柰何散金纔極樂曳杖巳成歌
十郡餘恩在三臺故吏多位崇仍有後五福更爲多
鹵簿去悠悠西郊亂葉秋旐翻寒日薄笳咽断雲愁
吊客門飛鶴佳城山卧牛靈車今不返洧水日東流
(葬新鄭)
送二同年使北
華纓下王除天子寵匈奴雖復夷風陋猶知漢使殊
夜烽沉不舉秋柝寂無虞何必燕然刻蒼生肝腦塗
右吕濟叔
雲愁雪欲零四牡出郊坰古塞煙華紫寒沙日氣靑
金門秘雞樹朱節燿龍庭幾夜天街北遥占漢使星
右李公素
昌言有詠石髮詩三章模寫精楷殆難復
加僕雖未賭兹物而巳若識之久者輙復
強爲三詩以繼其後非敢庶幾差肩適足
爲歬詩之輿臺耳(校理石楊休)
萬古風濤浸石巖老苔垂足細䰐鬖傳聞海底珠無
數何事從來散不簪
金闕銀城仙客居欲傳消息問麻姑蓬萊無物堪爲
信剪寄蒼龍一握鬚
琅菜來從若木邊(西王母傳有碧海之琅菜)非膏非沐綠冤延
玉盤委積羞嘉客不是陶家無饌錢
送沈寺丞紳知南昌縣(字公儀)
長江湛湛帶楓林古木寒雲縣寺深老吏不能容狡
獪細民無復有冤侵洪崖丹井聞猶在徐孺衡門說
可尋寧復淹留如寶劒更令牛斗氣沉沉
酬不疑雪中書懷見寄(校理邵必)
直道免三黜敢云羞小官盤飱紅粟澁衣桁黑貂寒
書府容身易侯門曲意難荆扉盈尺雪有客問袁安
荅師道對雪見寄(直講陳洙)
隂風一夕驚暁雪滿都城氣覆千家白光連萬象清
戀空飛不下弄態舞相縈歴亂看無定飄颻轉未成
綴垣時缺剥壓竹乍欹傾細隙過無滯寒䆫拂有聲
園林勻結練觀閣巧彫瓊草木情先喜乹坤意亦榮
營魂頓疎徤病目暫虚明郢曲高誰和羞將叩缶并
送王校理(懌字公和)守琅琊(沂公兄子爲公後)
金門倦鳴玉千騎出東方封略依滄海枌榆近故鄕
秦碑苔蝕字鄅稻日翻芒國吏遥應識當年丞相郎
哭尚穎(字公楚)
操業五常備艱難六極全仲尼難語命禆竈不知天
弱女飄何許遺文散莫傳官輕史不錄後世孰稱賢
故侍讀學士張公哀辭二首
喜愠與榮枯居之悉晏如稍閑多執筆至老不抛書
常愧無能極曾霑清論餘秋風郭門外雨泣望喪車
凶夢歌洹水妖巢集戴鵀未嘗餘俸禄無以具衣衾
袁渙分倉榖翁歸賜府金他年純固傳寧使令名沉
(朝廷以公清貧贈賵有加)
錢子高挽歌二首
煒燁傳家學連翩射策榮走丸過省閣破竹取公卿
埋玉嗟何早爲山惜未成空令澤官友相顧淚縱横
(同年致祭者二十二人)
象設如平昔升堂不見君尚疑言笑在忽念死生分
清論千秋雪浮榮一片雲泉臺多少路何處復修文
題楊中王供奉洗心堂(崇勲之孫)
閥閱盛山西朱門颺戟衣雅知名教樂深笑宴遊非
一室琴書隘三年園圃稀異時論事業肯復讓輕肥
送龔章判官之衛州新及第
几硯昔年遊於今成十秋松堅終發石魚變即辭流
近郡無飛檄清時不借籌淇園春竹美軍宴日椎牛
送王灌同年河南府司錄(字文正先君嘗爲此官)
綵服昔爲兒隨親宦洛師至今餘夢想常記舊遊嬉
佐史頭應白書樓樹巳欹聞君行有日使我淚交頥
送王彦臣同年通判亳州(字伯逢)
先朝御六飛親謁瀨鄕祠牛酒當時惠衣冠此日思
仙蹤丹有竈天瑞檜生枝聖主憐耆舊題輿得吏師
正月二十四日夜雪
疊瓦浮輕雪參差粉畫難苦欺初變柳故壓未生蘭
夜色微分白春容不受寒即爲花卉奪猶得暫供看
和道粹(撿討王純臣)雪夜直宿
天禄凝嚴近紫臺書幃夜對雪華開層樓直倚寒空
出清漏遠從深殿來薄夢不成冰柱折暁光先到玉
花摧兔園終是諸侯事虚費相如能賦才
和次道大慶殿上元迎駕
鳳律年華到尚新九重氣象巳成春暁雲仾拂羽林
仗宿雨先清紫陌塵玉殿鳴鞘傳警蹕彤庭委珮集
簮紳闕歬無復魚龍戲自有驩謠億萬人
送茹屯田(孝標)知無爲軍
疊鼓鳴鐃迎候新軍牙孑孑倚淮津聊應衣繍過鄕
曲不作引章驚故人荻迸短芽淝水暖荷浮圓葉漅
湖春使君此去榮多少猶是當年書劒身
田横墓(&KR2224;師西)
昔時南面並稱孤今日還爲絳灌徒忍死秖能添屈
辱偷生不足愛湏臾一朝從殉傾群客千古生風激
懦夫直使強顔臣漢帝韓彭未必兔同誅
登平陸比山回瞰陜城奉寄李八丈學士
使君二十二韻
漢家二千石體望向來尊况復嚴徐客從前益稷孫
公侯貴不絶禮樂器常存符竹臨分陜聲光應列藩
親闈先契重(三司同僚)子舍近交敦(滑州同幕)栢壟依仁域棠
隂接故園懷歸聊露請予告辱推恩荷祋煩疆候停
車下郡門帷廧紛大館騶騎屈朱&KR1650;不以黎苗待還
將臭味論森羅牢禮重滅裂俗儀煩霜霽威嚴息春
生笑語温草微侵碧甃塵不染華軒日影摇雲棟風
㾗過玉樽落塵歌迥出激楚褏雙翻雅戲象交局珍
肴熊薦蹯河梁俄首路汾曲訪吹塤舉手辭雙戟騰
裝改北轅烏飛城樹暁鴈泊野蕪暄耿耿清標闊涔
涔宿酒昏百蟠縈阪道數里豁川原跋馬風煙外依
稀鼓吹喧
員村坂(其東八政水即古之傅巖有傳說廟又東北虞城古虞公之國也)
穹谷鬱盤纡河瀕陜北隅泉流㳙不絶岡勢儼相扶
初旭纷高下空煙似有无石灘醒耳快嶠樹窣雲孤
天霽嵐光活人稀草色蘇牧兒歌自若樵子遠相呼
壞道傍連傳空城右指虞窮嵓今寂寞蔓草只荒蕪
野店寒䬸澁山程瘦馬瘏物華供興趣亦足慰﨑嶇
太行
象帝胚渾散愚公轍跡開橫行四極外蟠據九河隈
茀鬱天閽近崢嶸地軸迴陽崖明草樹隂壑轉風雷
波沓群峯涌雲奔峭壁來猿嵓垂磊落龍窟闘喧豗
噴雨驚湍灑跳星巨石頽平塗憂屐拆跬步戒輪摧
覆頂千春雪緣漳萬古苔谷盤容國士髓裂餌仙才
晉市飛樵札燕郊落燒煤棋圖分冀野蟻壤認叢臺
在昔王塗塞嘗聞覇略恢嚴閞隂伏甲間道夜銜枚
挾詐揮金斗貪功襲墨縗戰場空爝火京觀悉蒿萊
險易曾何變興亡只可哀隆平方恃德襟帶自崔嵬
石昌言學士宰中牟日爲詩見寄久未之
荅今冬罷武成幕來京師此詩謝之(楊休)
昔年三月浪鱗翼化雲雷竹箭流俱上芙蓉幕對開
(釋褐昌言除同州推官光華州判官)瀵泉揚沸渭泰華聳崔嵬捧檄容
歸省飛觴復屢陪(時光人知同州光以吏事時往省覲復得与昌言遊)芬芳襲
芝室嘉慶侍蘭階吴壁評殘筆隋碑讀漬苔(同州龍興寺即)
(隋文帝故宅寺有李德林撰碑國公吴道子盡畫或未就而止云以俟後之能者)清隂依玉
樹和氣樂春臺薄官俄成别私門忽遇災一朝捐綵
服五載泣麄縗季路還從仕任安獨見哀近畿須徤
令劇邑試長才過目全牛解迎鋒巨枿槯雉留乘蔭
伏蝗避境苗廻時得鳴琴暇仍飛麗句來正知榮篋
笥無足報璿瑰紞鼓俄攀鄧安車巳召枚賦成平樂
館燕奉柏梁杯自顧誠駑緩于今尚草萊履穿羞路
雪蓋敝怯京埃儻惜餘光便炎風動死灰
昌言見督詩債戲呈絶句
學餧才貧杼軸勞踰年避債負詩豪倒囊不惜償虚
劵未敵瓊瑶舊價高
靜夜
午夜空齊四悄然清寒透骨不成眠秋風故揭疎簾
起正漏月華來枕前
春
紅桃素李競年華周遍長安萬萬家何事青春庭下
柏東風吹盡亦無花
送導江李主簿君俞
學海無涯冨辝鋒一戰勲聲華掩終賈賦頌継淵雲
五斗爲邊吏千倉飽戍軍明恩美尤異優秩賞能勤
黃祖隂懷怒張湯巧用文折雖因木秀燒不變蘭薰
迹有窮通異心無得喪分龍蛇寧久蟄玉石豈俱焚
蜀國花饒思臨卭酒易醺西風時有意尺紙慰離群
送峽州陳廉祕丞(三首)
宜都賢太守治迹古人齊虎負衆子去鳳環群鳥棲
行增穎川秩别降武都泥正恐還朝速春林未子規
郡府猿聲外旌旗鳥道邊樓高出楚塞煙霽識巴船
𥜗袴嗟來暮簮紳惜外遷皇仁矜遠俗非謂意疎賢
地險三巴口江流百折蟠騶珂通峽響門戟照秋寒
翠壁虎牙石素花狼尾灘孫劉置栅處細爲寫圖看
武成致齋奉酬吴沖卿寺丞太學宿直見
寄二首
廣文更直太常齋咫尺無從盡素懷不及清風得隨
意夜深容易過天街
雪後餘冰尚綴簷月華霜氣入疎簾難堪瓊玉驚心
骨坐覺清寒幾倍添
雪中尋友人不遇
擁䄂犯風雪驅車行詣誰朱門不可入素友復難期
依世誠多拙迷方忽自悲𥚹心終寡合吾道易參差
河邊晚望
高浪崩奔卷自沙悠悠極望入天涯誰能脫落塵中
意乘興東遊坐石槎
早春寄東郡舊同僚
樓臺帶餘雪寒色未全收久負入開意空爲同舍羞
清樽接勝友飛蓋從賢侯應限春來晚煙林巳數遊
邊將(三首)
紅旗一簇聚山椒霽日清風看射鵰脫帽胡兒遥稽
首漢家新將霍嫖姚
月白星稀霜氣多卷旗束甲涉䓗河田家不覺官軍
度夜半只聞風雨過
横吹長歌千萬騎將軍塞北立功廻邊人争出孤城
望漸見旌旗天外來
漁父
楚岸橘花香扁舟泛渺茫短蘘衝密雨素髮淨秋霜
煙外鳴桹遠波間擲線長無人識名姓擊汰(恐誤)入
滄浪
早春
梅梢柳萼未全開日澹風和春意來雨後誰家有桃
李會湏多買及時栽
又
璿霄轉斗車春意逼梅花熟寐侵街鼓閑情到酒家
睛陽浮地末寒色歛天涯歸鴈空餘迹朝来印浦沙
山中早春
山木欣欣意春光次第催欹巾望歸鴈伏檻聽新雷
巖靜聞冰折巢空喜鷰來澗花從寂寞亦向草堂開
贈學仙者
微逕透重巒茅堂竹葉冠方瞳映骨靜秀氣逼人寒
夜火裝丹竈睛霜醮石壇不湏驚淺俗輕舉入雲端
留别友生
野際共爲别客亭芳草新何心更執酒滿目盡傷春
今古無窮路東西相背塵行行復回首不欲着鞭頻
二月六日初見待漏房前柳色微綠欣然
成詠
宫城映出絲絲綠頓覺皇州春意廻從此不辭驅瘦
馬六街終日踏塵埃
垂柳
天意清和二月初春風不動整如梳陶潜宅外時无
此想更蕭條不易居
閑居
故人通貴絶相過門外真堪置雀羅我巳幽慵僮更
懶雨來春草一番多
中秋陪張龍圖讌射堂初夕隂雲酒行頓
解喜而成詠
飛蓋共徘徊西園高宴開秋雲惜明月留待庾公來
貽宋四行蕳迪
離羣如幾辰屈指十靑春不意輪蹄跡共兹京洛塵
文場投&KR0238;契客路轉蓬身别易相逢闊過從莫厭頻
自嘲
盤飱羅新𬞞充腹不求餘窮巷晝扄戶閑軒卧讀書
有心齊塞馬无意羡川魚世道方邀逐如君術巳疎
醉
厚於太古暖於春耳目无營見道真果使屈原知醉
趣當年不作獨醒人
雪寒取酒
雪意久未就寒雲低不收飄揚插孤幟迢遞映高樓
試假賢人濁聊攻客子愁呼僮擕小榼更凖黑貂裘
虞部劉員外約遊金明光以賤事失期劉
惠詩見嘲以詩四首謝之(宗孟)
絲管嘈嘈耳不分綺羅雜沓自成春不唯漢帝昆明
小更覺唐家曲水貧
絳闕朝歸散玉珂不遊不飲柰春何皇仁聽使歡娱
極白簡從君冷峭多
碧柳紅桃照眼春綺肴芳醴集朝紳自嫌林野疎頑
迹難預風流席上賓
上苑花繁高覆墻曲隄風暖柳絲長爐邊應有步兵
尉甕下難尋吏部郎
孫噐之奉使淮浙至江爲書見寄以詩謝
之(五首)
䪍矢迎山驛軺車下帝臺夜看牛斗分應有使星來
曉棹旌旗迥暮河鉦鼓喧商船極目避漢使一何尊
吴釀木蘭春(蘇州有木蘭堂酒)江鱸白錦鱗玉盤聊下筯初
識紫絲蓴
岫貼睛天闊舟緣石岸深(吴江中石岸長數里)遥知作書處䌫
裊綠波心
沙溆鶴爭飛波光可染衣松江異淇水信美不如歸
(噐之家衞州)
和國子夏主簿李花(有章)
儒宫岑寂覺春閑仙李繁花重壓欄碎錦不飛蒙樹
合素雲欹亞舉枝難能詩此日當推謝捧賜他年足
継(淵聖御名)更約彫盤薦秋實豈徒穠豔一朝看
送聶之美攝尉韋城
徒勞巳足倦漂泊益恓惶短劒無三尺征衣兵一囊
折腰從事馬贊謁使君堂併日屢承檄無時不褁糧
官曹大兒戲弓槊小軍行破柱飜偷窟傾林索盗囊
村墟旅顔黑風日故衫黃瞑宿投煙舍朝飱蔭道桑
誰憂課書殿豈慕薦飛章志氣空磅礴才華浪激昂
鑴鑱圭始瑩磨拂鑑尤光衣褐仍纏袴無羞俗吏裝
送吴辨叔大名司戸
元宰司官鑰旌旄壓大河敢言趨府倦私歎折腰多
機發何妨避光塵未免和艱難方遠到慶閥肯蹉跎
致遠必自近如君豈椽曹魚龍試春浪松栝露秋毫
錯落辝華富堅&KR2369;氣節高無歎走塵勞
送楊太祝恍知長州縣
三吴佳縣首民物舊熙熙專用清談治非如俗吏爲
林疎丹橘&KR1199;稻熟白芒欹宜使民無忘嚴修太伯祠
和邵興宗秋夜學舍宿直
直舍逍遥度清夜暫投逢掖解儒冠高樓影背星河
轉疎竹氣兼風露寒籬下黃花新蘂亂門邊碧柳舊
株殘折腰把板今無有勿似陶潛遂弃官
和吴冲卿病中偶書呈諸同舍光時亦卧
疾
病來門不掃秋草翳吾廬弃置賢人酒蕭條長者車
冥迷牀闘蟻潤溽篋生魚藥物從無継簞瓢自有餘
形神寂可弔身世邈相疎何事文園客消中亦著書
月下小飲
美景賞心相值難良宵四座盡儒冠月華過冷衣襟
潤酒力易消樽俎寒自有笑談供逸氣不須絲竹借
餘歡坊樓五鼔欲催曙桂影長先高興闌
又絶句
舉首孤輪不似遥鐏前狂氣出雲霄常娥不惜惜丹
桂欲就高枝掛酒瓢
馬病
羸病何其久仁心到棧頻湏怜苜蓿歉當認主人貧
客舍同蕭索山程共苦辛未能逢伯樂且可自相親
入塞
萬騎入榆關臯蘭苦戰還椎鋒佩刀鈌蹋血馬蹄殷
鐃吹來風外牛羊出霧間湏知沙塞惡壯士變襄顔
喜孫噐之來自共城
取友不無人愛君天性真遠尋窮巷宅未拂滿衣塵
王禮貧尤重交情别更親誰家釀醇酒盡醉凖衣巾
送韓太祝(縝)知錢唐
冠佩鬱相映由來積德家一時推儁異四海走声華
圖籍添舟重江山忘路賖夷塗指霄漢跼驥不湏嗟
和聶之美鴈
汲汲復栖栖往来誰與期映雲纔可見入霧杳難追
羈枕夢初斷寒閨涕巳危冥冥遠繒繳愧尔獨知時
又和諷古
海客久藏機鷗知人不知如何毫末利管鮑亦相欺
送王太祝豫知伊闕
百里驩迎新令賢儒經吏術盡家傳天開嶺阜竦雙
闕地雜桑麻隘一川錦雉馴飛春陌上雪鳬高去夕
嵐邊長才久屈君無限所惜斯民受賜偏
慶曆七年祀南郊禮畢賀赦
雷鼓千通破大幽天開獄鑰縱纍囚驛書散出先飛
鳥一日恩流四百州
送張太博肅知岳州
嚴風秀木折爲薪得罪由来爲出群粥粥黃雞憎鶴
介芃芃青蔓掩蘭薰天資䜛嫉多端巧人極精明不
易分飲水豈言吴刺史謗書翻似馬將軍波濤洶涌
動寒野樓閣嶣嶤壓暮雲紅葉寺深秋晚見蒼山鍾
迥夜清聞何妨絶境聊爲守正恐中朝亟用君身外
百愁俱擲置放歌沈飲且醺醺
和之美河西列岫亭
秋山對疎牖羈客倦登臨雨後嵐光活晴初落照深
素波明别浦赤葉照衰林佇目寂無語何人知此心
亭臯資遠矚秋思浩無涯鴈唼牽菱蔓童歌出荻花
壟荒猶叱犢枝暗稍栖鵶煙靄藏東渚憑軒莫望家
書事
志士喜功業感時心易勞蘖栽終栝柏荒蔓任蓬蒿
梁竦慵爲吏蕭咸恥詣曹風霜果不變會見出雲高
釣魚有感
垂竿臨晚岸堅坐據莓苔餌落萍初散魚驚荷暫開
有求雖瑣細未獲且仾回君識磻磎老曾垂綠髮來
又
野釣披榛竹無人知往來高空飛不下鷗鳥巳相猜
田家
未塞豪人奪何言公賦收皇心雖惻隠蓬戸或焦愁
爲吏空多禄無人能此憂知君坐公府他日冨民侯
和人葦花
葭菼迷河曲高秋一番榮齊紈張野白楚練照川明
不夜月常皎踰時雪未晴萬仙霓帔合千畒玉苗生
漠漠波瀾偃茫茫沙磧平際空塩海竭垂地塞雲横
日暖鷗無色風高鶴有聲逢君得嘲賦豈愧束薪井
送趙書記(衆)之官華州
車馬西城外遥遥未有塵辭梁猶帶雪過洛漸生春
幕府斜依嶽關山曲抱秦曩來謨畫拙不必笑前人
又寄題陟屺寺
鄭南峯下寺前軒反景分明見渭川爲報十年容易
别於今愁悴不如先
寄鄭縣史令千之(前君爲白馬尉廨舍前即南浦今西溪封内勝地也)
憐君比比得佳縣勝槩閑情雙有餘爲看西溪日沉
後如何南浦月生初
長春宮柳遠扶疎新樹應多舊巳枯蠹柱苔牆遍尋
歴古亭猶有杜詩無
送華亭沈主簿
執𬒮青門道蕭蕭馬欲東暮雲零落翠遠樹淺深紅
楚澤吟聲裏吴山醉眼中相思杳何許野鸖唳高風
閏正月十五日夜監直對月懷諸同舍(二首)
霧淨金波溢天開碧幕空夜寒雖料峭春意自冲融
熠熠枝上露翛翛竹杪風暫還林野興不似畜樊籠
澹薄春雲散仾昂北斗横微分漢津鴈靜識建章更
濁酒怜虚爵高文憶友生前軒空不掩悵息負孤清
歸鴈
亦知南國稻粱肥水滿春江努力歸聞道楚人繒繳
細平沙短草盡藏機
憶龐之道
疇昔兩垂髫知音結久要何言半塗别不待歲寒彫
幸有才名在非隨氣運消英靈猶髣髴宿草巳蕭蕭
送鄭推官(戡)赴邠州
形便豳公國旗旄擁將壇秦雲低落日塞樹怯春寒
草檄無留思投壷不廢歡還應笑黃卷寂寂守儒官
百榼行春樂千弓從獵豪苦吟邊月冷飛鏑野風高
竒策鞭殊俗長緌係不毛輸君躍馬貴一等着青袍
驕虜巳歸計聖朝方寢兵時聞候火入非復塞塵驚
秋嶺無南牧春田恣北耕休窮西海路辛苦學甘英
興宗約遊會靈久不聞問以詩趣之
勝地何妨行樂頻萬雙白璧不賖春臘醅巳老久未
壓楊柳青青不侍人
清明日興宗飲趙道士東軒
佳遊得令辰過此不爲春一境風光秀萬家煙火新
鷰初飛玉殿草不染香輪逼水蒲牙短圍隄柳帶勻
縱談高出古落筆健生神日暮還醒去林花應笑人
上巳日與大學諸同舍飲王都尉園
冠蓋鬱相依名園花未稀游絲縈復展狂絮墮還飛
積弩遺風陋蘭亭舊俗微何如詠沂水春服舞雲歸
寄題洪州慈濟師西軒
登臨傳勝絶悵息未成遊山氣高凌霽湖光碧照秋
煙疎茶竈&KR1199;燈冷竹房幽安得聊憑檻蕭然洗客愁
山頭春色
天意欲回煦群生稍鬱烝平田猶未徧絶嶺獨先升
翠色添崖柏寒聲折澗冰誰爲物外友挈手共同登
三月十五日宿魏雲夫山㽵
先生嫌俗賓猶與故鄕親不惜煙霞地暫容繮鏁身
林廬深有徑雞犬四無鄰蔌蔌開花墮蒼蒼古柏春
飯炊松粒細盤采蕨芽新靜覺精神健閑知氣味真
雞泉冷毛髮山翠濕衣巾竹色消酲易林聲破夢頻
客輪來去轍驛路古今塵明日空廻首白雲應笑人
又七言
聞道山家門鎮開獨驅瘦馬出塵埃白雲明月先無
約何事今霄亦此來
留别逢吉
君念承明臭味稀相逢惜别重依依會稽太守方坐
嘯東郭先生還步歸(嚴助朱買臣皆爲會稽守東郭先生孝武時待詔公車)樂
飲林塘留節物餞行里舍動光輝雙旌廻去行人發
一帶長臯煙雨微
陜城桃李零落巳盡硤石山中今方盛開
馬上口占
西望飛花千樹暗東來芳蘂一番新行人不惜泥塗
倦喜見年光兩處春
自澠至洛循榖水行百餘里
巳煩榖水遠相送更得嵩峯遥見迎水碧峯青看未
足却愁前到洛陽城
送不疑知常州
宦學不營身京華費十春非貪爲郡樂意欲與民親
祖帳青門道歸帆楊子津江山舊遊在煙火故鄕鄰
敢惜離群闊欣聞得吏循嗟余一囊米𬈑負鬛絲新
送聶之美任雞澤令
趙魏高氣俠到今風俗然椎埋吏難禁擊断世稱賢
明府宜更瑟罷民庶息肩無如&KR1472;絲者急歛縱敲鞭
送張秘校知分寧(獻臣父)
百里大夫官不輕莫嗟領上髮垂星人生榖禄偏宜
晚世路艱難不厭經數曲秋江縈縣白幾峯霽色入
簾青于公嚮日多隂德巳有鵷鶵在帝庭
館宿遇雨懷諸同舍
佳雨濯煩暑翛然生暁凉森沈殿瓦碧羃歴井苔蒼
院靜杉篁秀人閑鍾鼓長憑誰同把酒清興窅相望
送韓直講(鐸字子文)鄆州寧親
車馬儼何之東岡舊有陂三年别親意千里逹家時
去仕元戎幕來爲太學師寧湏負斗米不復断機絲
物色迎歸鞚光輝入壽巵人生無此樂此樂獨君知
宣徽使河東經略使鄭文肅公挽歌(二首)
璿璣敷帝命金節護邊兵盡付將軍制真爲儒者榮
扶搖方上擊濛汜忽西傾罷市人相吊紛紛滿百城
柳翣喪容盛江山故國遥清時獨長往何日重來朝
事與秋雲断榮如暁夢消西風虎丘路馬鬛又嶣嶤
又代孫檢討(瑜字叔禮)作二首
湖澄翠岫孤勝地古東吴氣象常時秀英靈何世無
金閨演王綍玉帳綰兵符煒燁照鄕曲從兹益重儒
人爲天地客處世若浮休豈有生長在秖知名可留
露沾寒草晚風嘯白楊秋地下求文友應從顧陸遊
送丁秘(竭字公佐)知雍丘
古縣跨河流人繁軍市稠羽飛朝暮驛鱗疊往來舟
兄擅才華久時推政治尤足猶妨老驥目不礙全牛
從道西來近能無東望愁時因趍上府窮巷一相求
苦雨
積雨欲侵旬朝晡漫不分蒼凉微露日慘淡巳生雲
地半成泥滓天應厭垢氛時聞度鶬鴰空外自爲群
酬師道雪夜見寄
玉樹交横雪後天銀河沉着斗欄干筆峯微結冰絲
澁燈暈初成花燼殘太學先生氈苦薄公車倦客履
仍單欲吟佳句到清暁夜寂愁聞金石寒
代叔禮作使北詩
人主愛民物心無彼此情約歡同一國蒙福徧群生
玉帛遥相望風波寂不驚熙熙南北海所至盡昇平
又擊毬
肅奉承軺命仍陪戲馬遊朋分初迥出勢合復相收
顧眄華星激縈廻紫電流良因重嘉好禮接使臣優
送計先輩(秦符)尉宗城
紅塵久帝城高價動公卿竹柏寒方茂驊騮老更成
冰霜驅馬瘦書劒束裝輕丞相虚東閤遥知倒履迎
送趙殿丞(象字子輿)歸成都(祀明堂禮異子輿新升朝以恩官其)
(父大理評事賜告歸寕得其除書以俱二三同舍爲詩以紀其美僕得逥字)
蜀棧錦衣來高堂綬笥開恩輝同日至喜色共春回
駟馬過鄰社朝裾捧壽杯吾生無此樂空使寸心摧
送張都官(粛字子莊)江南東路提刑(得前字)
楚俗號難治司刑尤擇賢危疑片言决舒慘一方專
松不彫寒色絲曾断直絃清風過江外應在下車前
温國文正公文集卷第七
