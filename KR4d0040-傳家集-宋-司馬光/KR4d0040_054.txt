温國文正公文集卷第五十四
章奏三十九
謝免北使朝見日起居狀
所舉孫凖有罪自劾劄子
後殿常起居乞拜劄子
辭大禮使劄子
上官均奏乞尚書省事類分輕重某事關尚
書某事關二丞某事關僕射進呈白劄
子(七月二十八日三省同上得旨依)
乞趁時收糴常平斛㪷白劄子
約束州縣抑配青苗錢白劄子
乞罷散青苗白劄子
薦王大臨劄子
乞官陳洙一子劄子
乞令六曹刪減條貫劄子
乞罷保甲招置長名弓手劄子
謝免北使朝見日起居狀
右臣伏覩中書省錄黃以今月十一日北使朝見奉
聖旨許臣與文彦博免赴起居仍候人使升殿降階
訖權歸幕次將欲賜茶即升殿臣以久患脚膝遠行
久立實所未堪方欲奏陳伏蒙聖恩差句當御藥院
梁某宣諭令臣於人使見辭日更不赴臣無任感天
荷聖激切屏營之至謹錄奏謝以聞謹奏
所舉孫凖有罪自劾劄子
臣先凖詔書舉文學政事行誼之臣可以充館閣之
選者三人臣舉通直郎孫凖近聞孫凖與妻趙氏因
爭女使與妻兄趙元𥙿相論訴狀内有虚妄事罰銅
六斤臣昧於知人所舉有罪理當連坐乞賜責降取
進止
後殿常起居乞拜劄子
竊以人臣見君禮無不拜文彦博年齡位望皆遠踰
於臣每後殿起居猶湏拜伏獨臣一人恩旨不拜忝
爲臣子實不自安欲乞今後遇文彦博入朝與之同
班不入朝即别爲一班依群臣例常起居况臣自揣
近日筋力微增若得臣男扶掖其常起居四拜殊不
爲難伏望聖慈聽許以存朝廷之禮取進止(乞特賜批依)
辭大禮使劄子(二十七日上尋改差)
臣先奉敕差充明堂大禮使伏緣臣自去冬以来膝
脚無力拜起艱難至今年正月下旬全妨拜起遂請
朝假至今首尾八箇月若無人扶掖委實獨自拜起
不得每次朝見幸蒙聖恩許男扶掖將來大饗明堂
在上帝前不可使人扶掖又隨從皇帝陟降拜伏必
恐未能一一如禮欲望聖慈矜憫別賜差官充大禮
使取進止
上官均奏乞尚書省事類分輕重某事關
尚書某事關二丞某事關僕射進呈白劄
子(七月二十八日三省同上得旨依)
今欲應尚書省事舊有條例事不至大者並委六曹
長官一面專決應奏上者奏上應行下者行下其有
衝改動條貫或應臨時特取旨及事體大非六曹所
能專决者即申都省委僕射左右丞同商量或送中
書取旨或直批判指揮所有都省常程文字並只委
左右丞一面批判施行事體稍大及有所疑者方與
僕射商量同批判所是諸色人辭狀只委左右丞一
面收接可留即留可退即退若六曹判斷不當及住
滯不決即别委不干礙官定奪是非及根穷住滯因
依若顯有不當及故住滯其本曹官吏即行按劾所
貴上下相承各有職分行遣簡徑事務辦集
乞趁時收糴常平斛㪷白劄子(八月三日三省同上)
(得旨依)
勘會舊常平倉法以豐歲榖賤傷農故官中比在市
添價收糴使蓄積之家無由抑塞農夫須令賤糶凶
歲榖貴傷民故官中比在市減價出糶使蓄積之家
無由邀勒貧民須令貴糴物價常平公私兩利此乃
三代之良法也曏者有因州縣闕常平糴本錢雖遇
豐歲無錢收糴又有官吏怠慢厭糴糶之煩雖遇豐
歲不肯收籴又有官吏不能察知在市斛㪷實價只
信憑行人與蓄積之家通同作弊當收成之初農夫
要錢急糶之時故意小估價例令官中收糴不得盡
入蓄積之家直至過時蓄積之家倉廪盈滿方始頓
添價例中糶入官是以農夫糶榖止得賤價官中糴
榖常用貴價厚利皆歸蓄積之家又有官吏雖欲趁
時收糴而縣申州州申提點刑獄提點刑獄申司農
寺取候指揮比至回報動涉累月巳是失時榖價倍
貴是致州縣常平倉斛㪷有經隔多年在市價例終
不及元糴之價出糶不行堆積腐爛者此乃法因人
壞非法之不善也熙寧之初執政以舊常平法爲不
善更糴本作青苗錢散與人戶令出息二分置提舉
官以督之豐歲則農夫糶榖什不得四五之價凶年
則屠牛賣肉伐桑賣薪以輸錢於官錢貨愈重榖直
愈輕朝廷深知其弊故罷提舉官令將累年積蓄錢
榖財物盡樁作常平倉錢物委提點刑獄交割主管
依舊常平倉法施行今歲諸路除有水災州軍外其
餘豐熟處多今欲時降指揮下諸路提點刑獄司乘
有此糴本之時委豐熟州縣官員各體察在市斛㪷
實價多添錢數以廣行收糴如闕少倉敖之處以常
平倉錢添蓋仍令少糴麦豆多糴糓米其南方及川
界卑濕之地有斛㪷難以久貯者即委提點刑獄相
度逐州逐縣合銷數目抛降收糴纔候將來在市物
價比元糴價稍增即行出糶不得令積壓損壞仍令
州縣各勒行人將十年以來在市斛㪷價例比較立
定貴賤酌中價例然後將逐色價分爲三等自幾錢
至幾錢爲中等價幾錢以上爲上等價幾錢以下爲
下等價令逐處臨時斟酌加減務在合宜旣約定三
等價仰自今後州縣每遇豐歲斛㪷價賤至下等之
時即比市價相度添錢開場收糴凶年斛㪷價貴至
上等之時即比市價相度減錢開場出糶若在市見
價只在中等之内即不糴不糶更不申本州及上司
指揮免有稽滯失時之患仍委提點刑獄常切提舉
覺察若州縣斛㪷價及下等而不收糴價及上等而
不出糶及收貯不如法變轉不以時致有損壞并監
官不逐日入埸致壅滯糶糴人戶並取勘施行若州
縣長吏監官能用心及時糴糶至得替時將酌中價
錢與斛㪷通行比折與初到任時增剰及十分中一
分以上許批書上曆子候到吏部日與升半年名次
及二分以上許指射家便差遣一次所貴官吏各各
用心州縣皆有儲蓄雖遇荐饑民無菜色又得官中
所積之錢稍稍散在民間可使物貨流通其河北州
縣有糴便司斛㪷見多及緣邊州縣轉運司見糴軍
粮處更糴常平倉斛㪷若今來指揮内有未盡未便
事件委提點刑獄司逐旋擘畫申奏施行
約束州縣抑配青苗錢白劄子(同前中書舍人蘇軾)
(不肯簽臺諫亦累章乞盡罷四日再進呈後劄子)
檢會先朝初散青苗錢本爲利民故當時指揮並取
人戶情願不得抑配自後因提舉官速要見功務求
多散諷脅州縣廢格詔書名爲情願其實抑配或舉
縣句集或排門抄劄亦有無頼子弟謾昧尊長錢不
入家亦有它人冒名詐僞請去莫知爲誰及至追催
皆歸本戶朝廷深知其弊故悉罷提舉官不復立額
考較天下莫不欣戴昨於四月二十六日有勑令給
常平錢榖限三月或正月只爲人戶欲借請者及時
得用又令半留倉庫半出給不得輙過此數至於取
人戶情願不得抑配一遵先朝本意慮恐州縣不暁
勑意將謂朝廷復欲多散青苗錢廣收利息句集抑
配督責嚴急一如曏日置提舉官時今欲續降指揮
下諸路提點刑獄司告示州縣並湏候人戶自執狀
結保赴縣乞請常平錢榖之時方得勘會依條支給
不得依前句集抄劄強行抑配仍仰提點刑獄常切
覺察如有官吏似此違法搔擾者即時取勘施行若
提點刑獄不切覺察委轉運安撫司覺察聞奏
乞罷散青苗白劄子(四日進呈得旨依)
昨於四月二十六日降指揮令於正月二月支散常
平倉錢榖切慮州縣多不暁朝廷之意將謂却欲廣
散青苗錢多收利息嚴行督責一如未罷提舉官時
勘會青苗錢利民甚少害民極多臣民上言前後非
一今欲遍行指揮下諸路提點刑獄司自今後其常
平錢榖只令州縣依舊法趁時糴糶其青苗錢更不
支俵所有舊欠二分之息盡皆除放只令提點刑獄
契勘逐州縣元支本錢隨見欠多少分作料次令隨
稅送納
薦王大臨劄子(八月八日上大臨除太學錄巳卒)
臣竊見鄆州處士王大臨通經術善講說安仁樂義
譽高鄉曲貧不易志老不變節曏常有詔敦遣固辭
不起伏望聖慈召致京師寘之學官爲士類矜式取
進止
乞官陳洙一子劄子
嘉祐中仁宗皇帝未有継嗣故殿中侍御史陳洙奏
乞擇宗室之賢者立以爲後旣發奏狀謂家人曰我
今日入一文字言社稷大計若得罪大者死小者貶
竄汝軰當爲之備下奏狀者未返洙得疾而卒臣時
爲諫官親聞見此事竊憐其亡身徇國継之以死而
天下莫之知近見故職方員外郎張術亦以當時乞
建儲貳子申伯特𥙷太廟齋郎伏望聖慈依張術例
除一子官以旌忠義取進止
乞令六曹刪減條貫劄子(八月十二日三省同上得旨依)
勘會近歲法令尤為繁多凡法貴簡要令貴必行則
官吏易爲檢詳咸知畏避近據中書門下後省修成
尚書六曹條貫共計三千六百九十四冊寺監在外
又據編修諸司勑式所申脩到敕令格式一千餘卷
冊雖有官吏彊力勤敏者恐不能遍觀而詳覧况於
備記而必行之其間條目苛密抵梧難行者不可勝
數昨者條貫初下吏部侍郎左選差注不行者數日
不免再有奏陳復依舊法必料諸曹條貫皆有似此
拘礙難行者今欲特降指揮下尚書六曹委長貳郎
官同共看詳本曹新舊條貫内有海行巳有及全無
義理於事無益防禁太繁難爲遵守者盡令刪去惟
取紀綱大體切近事情朝夕不可無者方始存留作
本司條貫限兩月申奏施行
乞罷保甲招置長名弓手劄子
臣竊見府界及三路保甲雖罷團教猶冬教一月於
民有損於官無益不若盡罷之便何則比團教之時
民間勞費雖十減六七然猶有三四此所謂於民有
損也朝廷每歲遣使按閱所費金帛以百萬計而終
無所用之此所謂於官無益也臣以爲不若盡罷之
便自置保甲以來盗賊倍多所以然者鄕村無頼子
弟乍涉城市聞見紛華自恃身爲保丁坐索本家供
給飲博遊蕩習以成性今雖罷團教不肯復歸南畒
服田力穡逸欲旣深資用不足旣家藏利兵又身挾
武藝由是邀結黨友群行攻劫父兄不能禁州縣不
能制此自然之勢也是以數年以来年不甚飢而府
界三路盗賊縱横入縣鎮殺官吏若遇蟲蝗水旱大
饑之歲將若之何此不可不爲之先慮也以臣愚見
莫若盡罷府界及諸路保甲據逐縣主戸數目盗賊
多少委提點刑獄相度每若干戸置長名弓手一人
與免戸下租稅支移折變及夫役諸般差徭科配一
無所預務爲優假使人歆慕每十人置節級一員五
十人置十將一員百人置員寮一員二百人以上置
指揮使副指揮使各一員雖不及二百人亦置指揮
使副指揮使名目盡管一縣弓手以爲賞功資級其
節級始初且令本縣令佐依上名下次或選有部轄
者權管候有長行捉殺到強盗一人即𥙷充正節級
替下權管之人自後每捉殺到強盗一人依此遷一
級若未有闕且爲守闕不得管人候有闕日補正其
累功勞遷至正指揮使滿三年以上又曾捉殺到強
盗三人從来不曾犯贓罪者仰本縣官吏結罪保明
申州本州官吏結罪保明申奏乞朝廷與於三班借
差内安排若遇有強惡賊人朝廷臨時别立賞格者
不在此限如此則保甲内勇徤之士見前有出官之
望來應募者必多除第一第二等戶物力高強合
充重役不得應募外其餘但於本縣有戶籍田産不
以等第高下並許投充長名弓手永無解役之期(若第)
(一第二等戶情願以一丁爲弓手餘丁充重役者亦聽)若一人闕額有二人以
上争投者即委令佐㨂試武藝高強者充如此則本
縣勇健者皆充弓手其餘怯弱者雖使之爲盗亦無
能爲患若見充長名弓手人有勇力武藝衰退者許
令外人指名比校若勝於舊者即令充替如此則不
須教閱武藝自然長得精熟仍委本州及提點刑獄
常切覺察令佐有取捨不公者取勘依法施行若應
募未滿見今鄕差弓手之數即且令與鄕差弓手相
兼祗應候招到長名弓手一人即替鄕差弓手一人
歸農其鄕差弓手願投長名者亦聽若長名弓手及
百人以上即令分一半作兩番二百人以上每百餘
人分作一番並年終交替其上番者隨縣尉逐捕盗
賊自節級以上各令管所轄之人若所轄之人有小
可過犯許一面區分不得過小枤十下若所轄之人
敢陵犯本轄人員者杖一百歐者杖徒一年雖權管
亦同本轄人員若於所轄人處取受財物並依律科
罪犯贓罪杖者若係權管即降充長行名若係正人
員即降一資自後每捉殺到強盗三人如當一人雖
許遷資並係額外不得管人不得出官若遇下番則
不相管轄亦無階級其下番者自十將以下各隨所
居之處與耆長同覺察本管分内曾爲強盗之人及
窩藏之家凡爲強盗者不肯於本管分作過須在它
處蓋恐累及本地分捕盗人無所自容故也其本地
分捕盗人往往知之莫肯發舉盗旣得財分贓則絶
迹遠遁其賊發地分捕盗人雖欲擒捕莫知其處官
中雖立三限科校終無所益由此賊發地分捕盗人
每有賊發莫肯申舉若變主懦弱則多方抑塞不令
聲賊變主強梁則共陪所失之財勸和使休是致群
盗無所忌憚日益昌熾又告捕得賊多被賊人讎報
焚焼莊舍屠害老小其賞錢豈宜留滯而往往爲州
縣沮難有司靳惜動有經年請領不得使之懈體欲
乞今後應賊發地分其捕盗人更不立三限科校捕
盗官亦不批罰只以擒賊多少論其功賞若敢抑塞
隱蔽從嚴法施行仍每州各隨大小賊盗多少借官
錢千貫專充告捕賞錢每獲強盗勘得從來住止窩
藏去處候断遣巳了委本州長吏當日先以官錢支
給告捕之人即移牒出賊州縣句追住止&KR0810;藏地分
捕盗人科不覺察罪弓手杖一百耆長杖八十壯丁
笞四十先籍没賊人及&KR0810;家財産償錢外其不足之
數令捕盗人䓁第均攤限一月催足津般赴給賞州
軍𥙷填官錢若路遠難以津般則各於本州官錢内
閞牒折兊其強惡賊人朝廷特於常法外多立賞錢
者自以省錢充不在捕盗人均攤之限如此賊盗無
所容身必思改過自新若果行此法府界三路旣免
教閱勞費之患無頼子弟又有所歸投得以羈縻諸
路正鄕村之名復國家舊制勇徤之士前有仕進之
望爭討賊立功不待教閱而弓手武藝自然不敢衰
退不湏點差而鄕兵自足兼有所用人雖衆多而上
下有綱紀不敢相侵暴賊發地分捕盗人不知賊處
免虚受刑責出賊地分爲累及身不敢蔽匿景迹之
人被賊之家無人抑塞有所伸訴盗賊窮窘無所容
身稍冀衰息取進止
温國文正公文集卷第五十四
