温國文正公文集卷第二十四
章奏九
上殿劄子二道
論覃恩劄子
儀鸞失火劄子
請早令皇子入内劄子
直講乞不限年及出身劄子
奏乞復夏倚差遣劄子
奏乞推恩老臣劄子
論董淑妃謚議策禮劄子
論寺額劄子
賈尹劄子
王逵劄子
論赦劄子
壽星觀劄子
再論王逵劄子
趙滋劄子
陳烈劄子
上殿劄子二道
臣近曾上䟽以即今公私財用率皆窮窘專奉目前
經費猶汲汲不足万一有大水大旱飢饉相仍戎狄
侵邊盗賊群起發兵誅討不時克定倉庫巳空百姓
又竭其憂患不細必當早爲之謀以救斯弊乞隨才
用人使久於其任務農通商以蕃息財物節省賜予
裁損浮費又以宰相領緫計使之職凡天下金帛錢
榖屬於三司不屬三司者緫計使皆領之歲終則校
其出入之數若入少而出多則思其所以救𥙷之術
奏而行之常使歲餘三分之一以備饑饉軍旅非常
之費其内外錢榖官之長皆委緫計使察其能否考
其功狀以奏而誅賞之此誠當今之急務伏望陛下
與公卿大臣定議早賜施行取進止
又
臣伏見陛下以皇姪宗實知宗正寺宗實辭讓多日
不肯就職陛下兩次遣使者召令受勑中外之人無
不欣悅以爲非陛下㪫智聦明深謀遠慮断自聖志
確然不惑何以及此夫王者以大庇生民爲仁安固
基業爲孝仁孝之道莫大於此今陛下一舉而兩有
之天下聞之安得不喜又爵禄者人之所貪往往校
量絲毫干求爭訟不顧廉恥今宗實特受陛下簡拔
恩寵殊異而以榮爲懼辭讓懇切首尾十月尚未受
詔其智識操行必賢於人益足彰陛下知人之明此
天下所以尤喜也然陛下於宗實屬則父也尊則君
也在禮父召無諾唯而起君命召不俟駕今陛下兩
遣使者召之宗實雖不受恩命亦當入見面自陳述
豈可在家堅卧不起臣愚伏願陛下更遣近上内臣
往傳聖意責以禮法彼宜不敢不來則陛下面加敦
諭使知聖心懇惻發於至誠彼宜不敢不受如此則
陛下仁孝之德純粹光大本末如一無以復加此皆
陛下即今所行而臣復區區進言者誠欲陛下守之
益堅行之不倦故也取進止
論覃恩劄子
臣光等伏覩今月三日御扎取今年季秋擇日有事
于明堂所有合行諸般恩賞一依南郊例施行臣等
竊見皇祐二年親祀明堂是時以初行希闊之禮文
武臣僚並轉一官今國家修舉舊禮乃是常典雖已
誕告恩賞一依南郊例然竊慮貪冒無識之人尚有
希覬流言云云動搖中外況今庶官濫溢經費窘竭
豈可復踵往歲之失以增今日之弊伏望朝廷豫先
明降指揮言今歲所行明堂之禮更不覃恩轉官使
中外咸知以絶徼幸者之望取進止
論儀鸞失火劄子
臣竊聞今月九日夜大慶殿前儀鸞司房内失火煙
熖已起燒及屋宇側近守宿之人知覺差早僅能救
滅或聞聖恩欲寬貸失火之人竊以宫省之内火禁
不可不嚴嚮使救之稍緩爲災不細㐲望選差不干
礙官一員子細檢定火發蹤由委開封府依公盡理
根勘從初失火因依應干繫人等嚴賜施行所貴戒
勵後人不敢懈慢取進止
請早令皇子入内劄子
臣等伏聞擇今月二十二日差内臣宣皇子曙入内而曙
猶復稱病未入臣等初以臣子有君命召不俟駕之礼使
者有受命不受辭之義今曙但以恐懼不敢便當陛
下非常恩寵而所差内臣亦當以臣子事君父之禮
曉諭切責使即奉命豈得備禮致命默然往復殊不
副陛下聖意其今月二十五日宣曙内臣伏乞特行
責降以懲不職之罪况皇子之名本非官職無容避
讓今詔命巳下二十餘日而曙旣爲陛下之子禮當
朝夕定省備人子之職不宜久處外宅伏望聖慈速
賜選差都知御藥諭以君父之命不可違臣子之職
不可闕敦迫切責使即時入内并下大宗正司及本
宫亦仰以禮敦遣不得更容遷延取進止
直講乞不限年及出身劄子
臣伏見國子監直講見缺數員久而未𥙷蓋以近制
須年四十以上及進士九經出身方得爲之臣愚以
爲學官正宜取德行經術可爲師表之人不當限以
苛法若不察其人之賢愚而惟年齒出身之問則雖
有德行如顔回經術如王弼皆終身不可爲學官也
又舊制學官皆先試講說然後就職近歲此法亦因
循不行臣欲乞今後應國子監直講有闕許本監或
兩制以上舉京朝官選人有德行經術者具姓名聞
奏更不問年紀及出身其國子監所舉者委學士或
舍人院試兩制以上所舉者委國子監試並須衆官
聚廳㸦舉疑義面試講說擇其義理精通者保明聞
奏方降勑差除若德行邪僻經術荒謬而輙敢舉薦
保明者並乞嚴行朝典取進止
奏乞復夏倚差遣劄子
臣先任通判并州事日准經略司牒往麟州勾當公
事伏見通判本州事夏倚通敏恪勤勇於忠義苟利
公家不爲身謀始與臣共議於屈野河西修堡以上
西夏侵耕及見管勾軍馬司公事郭恩恃勇輕敵倚
與臣書稱恩萬舉萬敗經略司方行止約恩巳覆没
倚收撫散兵孤城獲安旣而倚與衆人一例獲罪降
充監當及今五年兩經大赦應當時河西連累之人
罪稍輕者並已復舊差遣惟倚尚合入知縣資敘比
於衆人獨爲困躓誠可哀憐臣竊以倚當日知恩必
敗而力不能制恩之敗績實非倚罪兼其人公忠材
智誠有可稱不可專以一眚掩其衆善伏望聖慈特
與復通判差遣庶使任職之臣知徇公獲罪終不能
久爲身累有所勸慕取進止
奏乞推恩老臣劄子
臣伏見皇祐二年陛下親祀明堂曾召前兩府杜衍
任布二人陪位及禮畢陛下推恩特賜衍布子男各
一人進士出身今陛下再舉希闕之典亦曾召前宰
相龐籍陪位臣竊以籍曏守西邊宣力實多懷柔凶
渠復歸皇化其在宰府屬蠻寇憑陵震驚二廣翼贊
聖謀廓清醜類及告老之年精力猶壯堅辭榮禄去
位家居實朝家之碩臣方今之舊俊遇兹盛禮伏望
陛下用杜衍任布前例特推恩於籍子男一人以慰
其心足以示養老優賢增聖政之美取進止
論董淑妃謚議策禮劄子
臣伏見充媛董氏薨追贈婉儀又贈淑妃陛下親爲
之輟朝掛服群臣進名奉慰又命有司爲之定謚及
行策禮於葬日仍給鹵簿外廷之議皆以爲董氏名
秩本微病亟之日方拜充媛今送終之禮太爲崇重
臣案古者婦人無謚近世惟皇后有謚及有追加策
命者妃嬪以下未之有也鹵簿本以賞軍功未嘗施
於婦人唯唐平陽公主有舉兵佐高祖定天下之功
方給鼓吹後至中宗時韋后建議始令妃主葬日皆
給鼓吹非明王之令典不足法也臣愚伏念陛下恭
儉寡欲近歲以來後宮之寵絶無大盛過分著聞於
外者此四方之人所以咨嗟頌咏歸仰聖德也不意
今兹以旣没之董氏而有司謟曲妄崇虚餙以隳紊
制度瀆慢名噐使天下之人疑陛下隆於女寵甚非
所以光益聖德也况禮數旣崇則凡喪事所須用度必
廣今明堂大禮新畢帑藏空虚賦歛日滋元元愁困
誠不宜更崇大後宫之丧以横增煩費夫亡者雖加
之虚名盛飾豈能復知而足以仰累聖德臣竊惜之
伏望陛下特詔有司悉罷議謚及策禮事其葬日更
不給鹵簿凡喪事所須務從減損不必盡一品之禮
以明陛下薄於女寵而厚於元元也取進止
論寺額劄子
臣伏覩近降赦節文應天下係帳存留寺觀院舍自
來未有名額者特賜名其在四京管内者雖不係帳
今日前巳蓋到舍屋及百間以上者亦賜名額竊以
釋老之教無益治世而聚匿遊惰耗蠹良民此明識
所共知不待臣一二而言也是以國家明著法令有
創造寺觀一間以上者聽人陳告科違制之罪仍即
時毀撤蓋以流俗戇愚崇尚釋老積弊巳深不可猝
除故爲之禁限不使繁滋而已今若有人公違法令
擅造寺觀及百間巳上則其罪巳大幸遇赦恩免其
罰罪可矣其棟宇瓦木猶當毀撤沒入縣官今旣不
毀而又明行恩命錫之寵名是勸之也臣聞爲人上
者洗濯其心壹以待民是以令行禁止而莫敢不從
今立法以禁之於前而發赦以勸之於後則凡國家
之號令將使民何信而從乎臣恐自今以往姦猾之
人將不顧法令依憑釋老之教以欺誘愚民聚歛其
財以廣營寺觀務及百間以上以須後赦冀幸今日
之恩不可復禁矣方今元元貧困衣食不贍仁君在
上豈可復唱釋老之教以害其財用乎事有微而患
深令有近而害遠者此之謂也伏望陛下追改前命
應天下寺觀院舍不係帳者不以舍屋多少並依前
後勑條處分其昨来赦文内四京寺觀院舍雖不係
帳亦賜名額一節乞更不施行庶使號令爲民所信
而遊惰不能爲姦也取進止
賈尹劄子
臣伏見權知開封府賈黯夲以文藝進身不閑吏事
曏在流内銓三班審官院巳無聲迹可紀及尹京邑
當繁劇之任尤非所長區断乖方怨嗟盈路伏乞朝
廷量其所能授以它職别選差人知開封府庶合衆
心取進止
王逵劄子
臣竊聞監兖州景靈宫王逵近降勑差知萊州逵暴
戾凶狡陵上虐下所至爲害朝野具知仐年齒已衰
猶汚仕籍若復授以一州使爲長吏必恣行不法殘
害民物監司畏之莫敢詰問使一境之人何所控告
伏望朝廷撿會逵年紀及察逵平生事迹勒令致仕
或只與監當差遣永不得令親民取進止
論赦劄子
臣伏見國家每下赦書輒云敢以赦前事言者以其
罪罪之誠欲恩澤下究而號令必信也比見臣僚多
以私意偏見奏赦前事乞不原赦或更特行編配重
於不經赦之人朝廷皆從其請若其人情理巨蠧必
不可赦者則國家當於約束勑及赦文内明白言之
若所坐不至甚重而特不赦是恩澤有所不均而同
罪之人有幸有不幸也且今劫盗殺人不死及雜犯
死罪猶赦之而微罪不赦是則罪之輕重不繫於人
主不刊之法令而决於人臣一時之私意也況使經
赦之人仍就編配得罪重於不經赦者尤無謂也夫
赦者誠非致治之道然朝廷若能永無赦令使有罪
者必刑則人知恐懼莫敢犯矣今旣數下赦令而使
大罪得免小罪被刑經赦者其罪重不經赦者其罰
輕臧否糾紛使百姓何所取信哉臣愚欲望陛下自
今犯罪之人情理巨蠹必不可赦者乞於豫降約束
勑内明白言之其餘並從赦文處分其有指赦作過
情狀顯然不因臣僚奏請陛下聖意特不原免者止
宜依法施行亦不可使重於赦前之罪應昨赦前犯
罪不至編配而赦後特編配者並乞放令逐便庶使恩澤
均壹號令明信取進止
壽星觀劄子
臣等前者伏覩陛下幸壽星觀奉安真宗御容當時
是臣等不知事之本末未敢進言自後方知本觀舊
日止有先帝時所畫壽星近因本觀管勾内臣吴知
章妄有奏陳稱是先帝御容意欲張大事體廣有興
脩自爲勞效别圖恩賞陛下天性仁孝以爲崇奉祖
宗重違其請遂更畫先帝御容以易壽星之像改爲
崇先觀知章旣得御容倚以爲名姦詐之心不知紀
極乃更求開展觀地别建更衣殿及諸屋宇將近百
間制度宏侈計其所費踰數千万向去增益未有窮
期臣等竊以祖宗神靈之所憑依在於太廟木主而
巳自古帝王之孝者莫若虞舜商之高宗周之文武
未聞宗廟之外更廣爲象設然後得盡至誠也唯高
宗祭祀親廟微爲豐數故傅說曰黷于祭祀時謂弗
欽禮煩則亂事神則難祖己曰祀無豐于昵蓋規之
也後至漢氏始爲原廟當時醇儒逹禮者靡不譏之
況畫御容於道宮佛寺而又爲壽星之服其爲黷也
甚矣且又太祖太宗御容在京師者止於興國寺啓
聖院而已真宗御容已有數處今又益以崇先觀是
亦豐于昵也無乃失尊尊之義乎原其所來止因知
章妄希恩澤乃敢恣爲誣罔興造事端致䧟朝廷於
非禮今旣奉安御容難以變更若止就本觀舊來已
脩屋宇固足崇奉所有創添屋宇伏乞一切停寢止
令有司以時侍奉所有知章誣罔聖聦依託御容妄
有干請廣興力役乞下所司取勘窮治姦狀明正其
罪取進止
再論王逵劄子(十一月十八日上逵改除西京留臺)
臣先曾上言新差知萊州王逵暴戾凶狡殘害民物
乞檢會逵年紀及平生事迹勒令致仕或只與監當
差遣至今未聞朝廷追改前命臣竊以善爲政者視
民如子見不仁者誅之如鷹鸇之逐鳥雀也故害民
之吏患在不知知而不除使戕賊良善不愛一州而
愛一酷吏豈爲民父母之意哉伏望朝廷檢會臣前
來所奏早賜施行取進止
趙滋劄子
臣先曾上言趙滋爲人剛慢不可管軍朝廷不以爲
信臣亦自恐聞聽未審不敢復有所陳自後又聞滋
對契丹人使禮貌驕倨不遵舊式近者又聞本路帥
臣奏滋任意行事恐致引惹竊以景德以前契丹未
和親之時戎車歲駕疆埸日駭乘輿暴露於澶淵虜
騎憑陵於齊鄆兩河之間暴骨如莽先帝深惟安危
之大體得失之至計親屈帝王之尊與之約爲兄弟
歲捐金帛以餌之聘問往來待以敵國之禮陛下承
統一遵故約夫豈以此爲不辱哉志存生民故也是
以兵革不用百姓阜安垂六十年今契丹所以事中
國之禮未有闕也爲邊臣者當訓卒乘繕噐械以戒
不虞厚饔餼愼威儀以待使者内不失備外不失好
以副朝廷之意而已今滋數乘客氣以傲使人爭小
勝以挑彊胡苟爲夸大於目前以求一時之聲名而
不顧國家永久之患臣恐釁隙一開則朝廷未得高
枕而卧也昔孫蒯毀缾而曹衞(御名)難鄫人漚菅而魯
國喪邑涉佗捘手而晉失諸侯女子爭桑而吴師入
郢故禍常起於細微而事或生於所忽凡二國所以
相交之道不可以不愼也雄州當虜之衝平居則行
李之所往來有事則戎馬之所出入典州之將不可
不精擇其人滋禀性狂很恐不可久寘於彼乞落軍
職徙之内地母使邊將相效爲國生事實天下幸甚
取進止
陳烈劄子
臣等伏見朝廷曏以福州處士陳烈好學篤行動遵
禮法樂道養志名聞京師故舉之閭閻之中以爲學
官烈辭讓未至今聞福建路提點刑獄王陶奏據福
州勘到烈爲妻林氏疾病瘦醜遣歸其家十年不視
陶因言烈貪汚險詐行無纖完乞盡追奪前後所受
恩命臣等素不識烈不知其人果爲如何惟見國家
常患士人不修名檢故舉烈等以獎勵風俗若烈平
生操守出於誠實雖有底滯汚闊之行不能合於中
道猶爲守節之士亦當保而全之豈可毀壞挫辱疾
之如讎書曰不恊于極不罹于咎皇則受之古人所
以禮九九市駿骨蓋以此也若其内懷姦惡虧敗名
教外飾詐僞沽釣聲利則朝廷曏者以爲有道之士
不次用之今乃醜行布於四方其爲愧恥亦不細矣
其始者薦舉之人安可置其罪而不問臣等欲望陛
下委鄰路監司再行體量本人平生事迹善惡虚實
或選差公正官吏通儒術識大體者覆勘前件公事
若情理不至深重止於夫妻不相安諧則使之離絶
而巳湔洗其過庶幾復伸眉於後又使四方節行之
士不憂撗辱得以安恬於閭里若實有醜惡之迹敗
亂名教則當嚴賜刑誅并治舉者之罪以明至公取
進止
温國文正公文集卷第二十四
