温國文正公文集卷第五十六
制詔
中書試制詔三道
殿前都指揮使節度使加宣徽南院使
制(限二百字以上成)
翰林學士禮部侍郎除三司使制(限一百五)
(十字以上成)
誡勵貢舉人敦修行檢詔(限二百字以上成)
賜宰臣韓琦乞退第一表不允批荅
賜新除知樞密院事陳升之辭免恩命不允
斷來章詔
賜資政殿大學士戶部侍郎知青州吴奎乞
就差知兖州不允詔
賜文武百寮曾公亮巳下上第三表乞上尊
號不允斷來請批荅
賜新除知樞密院事陳升之上第一表辭恩
命不允斷來章批荅
賜宰臣曾公亮不允批荅
賜觀文殿學士新除兵部尚書知青州歐陽
脩詔
除文彦博
除皇弟頵
除皇伯祖承顯
除郝質
賜文武百寮宰臣冨弼巳下上第五表乞皇
帝御正殿復常膳聽樂允批荅
西京應天禪院及會聖宫奉安仁宗英宗皇
帝御容了畢德音
賜樞密使守司空檢校太師兼侍中文彦博
乞退不允手詔
賜樞密使守司空兼侍中文彦博不允手詔
除皇伯宗諤
賜參知政事王安石乞退不允批荅
賜南平王李日尊示諭敕書
賜參知政事王安石不允斷來章批荅
賜參知政事右諫議大夫趙抃乞退第一表
不允批荅
賜殿前都指揮使安武軍節度使郝質不允
詔
祈國長公主特進封衞國長公主制
賜新除參知政事韓絳辭恩命不允斷來章
批荅
賜新除宣徽南院使待進檢校太保判太原
府歐陽脩辭免恩命不允詔
賜守司徒兼侍中判大名府韓琦不允詔
賜新除樞密副使右諫議大夫馮京辭恩命
不允斷來章批荅
除董氊制
賜新除河陽三城節度使守司空檢校太師
兼侍中充集禧觀使曾公亮辭免恩命
不允詔
賜新除守司空檢校太師兼侍中充河陽三
城節度使集禧觀使曾公亮辭免恩命
第一表不允批荅
賜新除參知政事馮京辭免恩命不允断来
章批荅
賜新除樞密副使右諫議大夫吴充辭恩命
不允断来章批荅
賜觀文殿學士戶部尚書知陳州張方平乞
南京留臺不允詔
賜文彦博辭恩命第一表不允批荅
賜殿前都指揮使郝質辭恩命不允批荅
賜殿前都指揮使郝質辭恩命不允断来章
批荅
賜皇伯祖昭化軍節度使檢校工部尚書康
國公承顯辭恩命第一表不允批荅
賜文彦博辭恩命不允断来章批荅
賜皇弟高密郡王頵辭恩命第一表不允批
荅
賜皇弟高密郡王頵辭恩命第二表不允断
來章批荅
賜皇伯祖昭化軍節度使承顯辭恩命第二
表不允断來章批荅
賜宰臣冨弼等上表賀雲隂日食不及分數
批荅
賜宰臣曾公亮已下賀壽星出見批荅
賜樞密使文彦博等賀壽星出見批荅
殿前都指揮使節度使加宣徽南院使制
(限二百字以上成)
國家選果毅之材以守衛中禁委謹信之士以敷揚
大猷自非忠力冠倫識略高世折衝厭難外可以任
爪牙之官諭志布和内可以受腹心之寄則何以克
叶民望無曠天工在兹詳求固匪輕受爰發休命誕
告明庭具官某心通武經材應時用以禮樂慈愛爲
制勝之本以智信仁勇爲和衆之資羞孫吳而不爲
慕方邵而自任嶷爾深念則物莫能窺截然長驅則
敵不及避是以錫之六纛緫此八屯士皆知方國以
增重嘉其扈從之久積是勤勞之多宜峻寵名以
昭丕績俾奉宣於美德庶敦懋於膚公永念厥艱必
有以稱於戲竭股肱之效所以報恩榮罄夙夜之勤所
以熙職業典聽朕毖無棄爾成
翰林學士禮部侍郎除三司使制(限一百五十字)
(以上成)
朕荷天地之貺施承祖宗之慶靈四方無虞萬物咸
遂而公私之積尚未豐衍歲小不登民有菜色豈朕
所以嫗喣撫循之未至將有司奉揚宣布之未稱與
何其設心之勤而收效之寡也以爾具官某性質之
美得於自然而發揮於文追琢於學多士之秀無爾
爲先雖禁林清塗秩宗美仕居之積久譬望巳優而
古之進賢必試以事財賦之任於今爲急求稱其職
僉曰汝能是用命汝典兹邦計汝其勿以金榖爲末
而不恤勿以簿領爲煩而不爲九功所歌八政所重
登平之業將汝乎取之
誡勵舉人敦修行檢詔(限二百字以上成)
孔子稱德成而上藝成而下故爲四科以第門人而
文學處末然則爲士者文有餘而德不足斯而巳矣
奚足尚哉國家憲章前古詳延俊乂敷奏以言明試
以功何嘗不勤求敦忠屏斥浮僞列于庶位得人巳
多尚慮有司教導之方不能盡善登進之法有所未
精是以士或背夲追末弃實取華不知從學所以立
身爲文所以行遠而謂能離章辨句則百行可遺非
屬辭比事則六經無用習尚成俗安恬不非此豈聖
人所以立教之心而朕所以待賢之志哉自今天下
之士其務以道德爲師仁義爲友進之於内而讓之
於外治之於身而施之於人才雖美不敢以自驕善
未至不敢以自怠如是則窮居閭閻何病乎不逹苟
異於是朕無取焉仍敕有司明諭中外使咸稱朕意
賜宰臣韓琦乞退第一表不允批荅
朕以寡薄少承基緒未及究明師保之訓更閱事物
之變而遽失先帝之大庇膺四海之重任怵惕危懼
若涉巨川踐于春冰實頼耆耋不貳心之臣朝夕左
右同力恊義用濟于艱難夫選賢任能廣參同異何
捐於政設官分職論列得失亦維其常至於天時數
沴蓋以警誨朕躬非專輔弼而卿遽自咎責抗章辭
位是重朕之不德也卿其體兹眷倚之志專精致思
廣𥙿厥心博采嘉謨以輔不逮
賜新除知樞密院事陳升之辭免恩命不
允断來章詔
敕升之省所奏劄子今樞密院使副四員無容其間
更置一知院事旣非舊典驟增員數當無事時四方
聞之得無驚動耳目伏望聖慈如臣前所請若大名
府永興軍已除用人即且乞授臣陳穎一郡事具悉
卿志氣安𥙿明智自將屢更邊藩嘗佐樞府出牧于
外迨今朞年朕惟汝思俾復舊職宜夙夜竭力以副
所期尚爾固辭殊失朕意夫登用賢儁憂在不多咨
詢大猷患在不博設官隨世何必故常今邊境雖安
而不虞當戒亟踐乃位毋違朕言所乞宜不允仍断
來奏故兹詔示想宜知悉
賜資政殿大學士戸部侍郎知青州吴奎
乞就差知兖州不允詔
敕吴奎省所奏乞就差知兖州貴便頥飬事具悉卿
朝廷舊臣踐歴二府忠厚彊直簡在朕心海岱之區
土沃民庶風聲氣俗卿所習知雖宿疾未平而事務
無廢式是重望㡳綏一方當體至懷未容辭避所乞
宜不允
賜文武百寮曾公亮巳下上第三表乞上
尊號不允断來請批荅
省表具之朕荷祖宗之重寄元元困窮未獲厥所夙
夜悼懼如涉春冰屬以報夲之禮不敢墮曠故躬執
犧牲祗見上帝固非昭告成功自營福禄也而群公
卿士猥見褒譽欲歸以溢美增其徽稱抗章勤請至
于再三朕乏馨香之德不能媚于神祇乃甲申地震
淫雨爲災天威彰著日虞罪悔尚何盛烈之可述鴻
名之敢當心焉愧惕流汗霑足况尚在諒闇哀素未
忘何宜此時亟舉盛典若斯之議非所敢聞宜體予
至誠勿復爲奏所請宜不允仍斷來請
賜新除知樞密院事陳升之上第一表辭
恩命不允斷來章批荅
省表具之股胘之臣佐佑帝室樞機之職謀謨廟堂
自非僉諧曷敢輕授卿歷事三世克肩一心事效巳
明時望攸屬膺兹圖任夫復何辭所辭宜不允仍斷
來章
賜宰臣曾公亮不允批荅
省表具之朕以不德災及元元地震冀方隄防撗潰
流離壓覆靡所底居朕夙夜震懼不忘于心實頼祖
考所遺耆儁之臣佐佑輔翼濟于艱難今乃遽自引
咎抗章辭位朕何望焉卿其專精致思勉修職業以
禆不逮所請宜不允
賜觀文殿學士新除兵部尚書知青州歐
陽脩詔
敕歐陽脩省所劄子奏准樞密院遞到誥敕授臣兵
部尚書依前觀文殿學士知青州伏念臣近以疾病
累乞致仕未賜俞允欲望且守舊任冀得將理衰殘
卿服采三朝佐佑大政朕惟東表之地事任至重自
非宗工莫可付委况旅力未衰嘉猷克壯宜念王事
勿復有辝所乞宜不允可便受告敕發赴本任
除文彦博
門下雖天子必有尊所以嚴事上之訓唯聖人能饗
帝所以昭報本之誠朕祗紹丕基肇稱元祀禮文旣
備慶賜誕敷眷惟心膂之臣斡是機衡之任共膺神
貺宜處衆先推忠恊謀崇仁同德贊治守正亮節佐
理翊戴功臣樞密使劒南西川節度管内觀察處置
橋道䒭使開府儀同三司守司空檢校太師兼侍中
兼群牧制置使行成都尹上柱國潞國公食邑一万
六千二百戶食實封六千三百戸文彦博道茂國華
才推人傑體忠厚以居德壯謀猷而奮庸弼亮三朝
周旋二紀再司魁柄仍冠中樞仗鉞臨戎則兇渠折
首秉鈞調化則黎献承風内外荐更望實弥劭矧在
簒承之際親聞顧託之言委寄至隆眷注爲重恊贊
盛儀之舉克臻熙事之成是用進美號以褒功取間
田而增邑併伸異數式示優恩於戲慮危於安所以
綏萬國懷遠以義所以靖四夷益懋乃官用副朕志
可特授依前守司空檢校太師兼侍中兼群牧制置
使行成都尹潞國公充樞密使劒南西川節度管内
觀察處置橋道等使加食邑一千戶食實封肆伯戶
仍賜推忠恊謀崇仁同德贊治守正保運亮節佐理
翊戴功臣散官勲如故主者施行
除皇弟頵
門下立愛惟親治由近始因心則友化自上行朕合
太宫逆釐后帝百神受職四海推恩矧孝弟之至隆
宜寵章之光被皇弟山南西道節度管内觀察處置
橋道等使光禄大夫檢校太尉同中書門下平章事
興元尹上柱國高密郡王食邑一千七百戸食實封
陸伯戶頵温良異禀聦逹夙成勝衣形信厚之風佩
韘負老成之志孝友之性不強而安德義之經未言
而諭甫當就學亦旣䟽封予所撫憐同氣異息迨盛
儀之具舉方渙澤之誕敷錫嘉號以記功進崇階而
叙位仍加井賦益重藩維於戲寵而不驕以謙恭爲
之本滿而不溢以節儉爲之先汝其念哉無替朕命
可特授特進依前檢校太尉同中書門下平章事興
元尹高密郡王充山南西道節度管内觀察處置橋
道等使加食邑七百戸仍賜崇仁保運功臣勲食實
封如故主者施行
除皇伯祖承顯
門下朕惇宗盛禮祗遹先猷茂對三靈駿奔億醜臣
工顯相后帝居歆嘉與親賢共膺戩榖皇伯祖昭化
軍節度金州管内觀察處置等使金紫光禄大夫檢
校工部尚書使持節金州諸軍事金州刺史兼御史
大夫上柱國康國公食邑五千八百戸食實封一千
八百戸承顯治躬齋栗養志粹和挺宗室之令儀藹
公侯之淑問地隆磐石任重藩垣春秋浸高學問不
倦被服儒素藴河間之雅材琢磨箴規蹈衛武之美
德助我毖祀恊于多儀是用進功伐之名益陪敦之
賦仍加真食併示徽恩於戲懷德維寧昔王之明訓
爲善最樂前哲之徽猷勉思高滿之危勿忘臨履之
戒可特授依前檢校工部尚書使持節金州諸軍事
金州刺史兼銜史大夫康國公充昭化軍節度金州
管内觀察處置等使加食邑七百戶食實封三百戸
賜推誠保順功臣散官勲如故主者施行
除郝質
門下朕順考古道率由舊章三歲一郊四海大賚乃
眷爪牙之士寔惟心膂之臣宜渙茂恩以均景貺亮
節保順功臣殿前都指揮使安武軍節度冀州管内
觀察處置等使光禄大夫檢校尚書左僕射使持節
冀州諸軍事冀州刺史兼御史大夫上柱國文水郡
開國公食邑三千一百戸食實封七百戶郝質温恭
不犯沈毅有謀敢决應北方之強閑暇得晉國之勇
仁能附衆忠以發身内緫七萃之師外分十連之任
訓兵肅給騶御習於義方逢時安平戎狄仰其威信
屬是齋祠之謹復兼扈從之勞不有旌褒曷昭倚注
論功加等益地從隆考諸僉諧允爲宜稱於戲竭誠
盡節所以享安榮徇公忘私所以報寵禄往服休命
汝其懋哉可特授依前檢校尚書左僕射使持節冀
州諸軍事冀州刺史兼御史大夫充殿前都指揮使
安武軍節度冀州管内觀察處置等使加食邑七百
戶食實封三百戶仍賜亮節保順翊戴功臣散官勲
封如故主者施行
賜文武百寮宰臣冨弼巳下上第五表乞
皇帝御正殿復常膳聽樂允批荅
省表具之朕秉德不明隂陽繆戾旱暵爲災辜及元
元爲人父母不能保養覆冒以厚其生朕甚愧之是
用避去正寢貶膳徹樂夙夜悼懼内自刻責以請咎
于神祇浹辰之間雖霡霂屢霑而不能周洽菽麥將
槁禾麻未滋而群公卿士以尊奉母慈誕揚顯號良
日旣戒宜以時行禮樂之文不可不備當抑己復常
以成大典苟恊於義朕何敢違所請宜允
西京應天禪院及會聖宫奉安仁宗英宗
皇帝御容了畢德音
門下朕祗紹前烈寵綏庶邦率時典常罔敢墜逸越
兹有雒之汭自昔令王之都藝祖之所誕生迹存遺
老寢園之所安宅神有餘威是用即西竺之仁祠因
北邙之勝地儀刑二后鎮撫一方爰命宰司肅將使
指鴻儀克舉熙事大成永惟畿甸之民能無供億之
役宜敷渙澤用慰群心應西京管内隈德音到日見
禁罪人除故殺劫殺闘殺謀殺十悪及僞造符印放
火官典犯贓不赦外雜犯死罪降從流内情理切害
奏取指揮其餘流罪降從徒徒罪降從杖杖罪巳下
並放見句當修奉天禪院會聖宫影殿使臣官員巳
下并工匠兵士及迎奉執擎兵並與等第支賜應西
京城郭内耆老年八十已上者勘會詣實人數仰長
吏等賜酒食仍量支賜每人茶三斤絹二匹常加存
撫即不得於村縣追集致有勞擾於戲稱秩舊章克
廣奉先之孝蠲除有罪式昭惠下之仁咨爾群倫咸
體予意主者施行
賜樞密使守司空檢校太師兼侍中文彦
博乞退不允手詔
省所再上表乞罷樞府事具悉卿噐質方厚謀猷明
審憂公尽忠臨事能断越自仁祖知卿美材入輔出
藩于兹二紀再冠台席一緫鴻樞事功蔚然洽于黎
庶任重道遠卿實有焉朕負荷前烈夙宵危懼若涉
大川必憑舟楫卿當悉心致力以禆不逮而何嫌何
疑遽求去位封奏狎至良用撫然撫覽再三殊失所
望老成之德重於典刑當體至懷安居厥職所請宜
不允付彦博
賜樞密使守司空兼侍中文彦博不允手
詔
省所奏㐲覩詔書宰臣陳升之位在臣之下者願寢
異恩庶安孤跡事具悉卿翼亮三朝周旋二府國之
耆儁望實素隆升之任用尚新甫登宰席原其雅意
必欲推先是用斟酌禮文裁其宜稱發於朕志奚取
常規蓋以褒異老成豈與利用爲比卿謙恭久著於
此何嫌往安乃居毋逆朕命所乞宜不允付彦博
除皇伯宗諤
門下朕祗荷先烈誕受多方樂與宗支共其福禄儻
率履之有立在襃表之敢忘皇伯推誠保順功臣集
慶軍節度亳州管内觀察處置何隄等使光禄大夫
檢校尚書左僕射使持節亳州諸軍事亳州刺史兼
御史大夫上柱國&KR0593;國公食邑六千四百戶食實封
壹阡㭭伯戶宗諤屬尊地親材高性敏承累朝敦睦
之慶膺列藩封建之榮間由思慮之䟽麗于文法之
禁眷是有司之議繫夫天下之公愛雖甚隆理不可
屈是用收還相印專秉節旄將警動於放心期輔成
於盛德迨兹周歲克懋令圖勤被仁服義之風勵臨
深履薄之戒朕於庶姓猶不弃人况九族之(下文缺)
賜參知政事王安石乞退不允批荅
省表具之卿文學高一時名譽專四海勇於立事急
於進賢朕心倚之以安平士論待之以康濟蓋居位
之尚淺或改命之未孚雖群言之正讙豈同德之有
間遽求分務深用駭聞居就乃功期副予望所乞宜
不允
賜南平王李日尊示諭敕書
敕南平王日尊省所上表稱於今年二月内親領本
道兵甲乘駕舟航直抵南蕃與占城國及占臘國蕃
兵交戰其占城國及占臘國蕃兵甲一時敗散臣帶
領兵甲回旋本道師旅保全舟航寧謐事具悉卿與
占城等國交戰師出逾時今覩奏章備言勝捷益敦
忠順良用歎嘉朕子視兆民臣畜萬國思銷偃於中
外共嬉遊於邇遐宜體至懷以綏後福故兹示諭想
宜知悉
賜參知政事王安石不允斷來章批荅
省表具之朕以卿材高古人名重當世召自巖穴寘
諸廟朝推心委誠言聽計用人莫能間衆所共知今
士夫佛騰黎民騷動乃欲委遠事任退處便安卿之
私謀固爲無憾朕所素望將以諉誰祗復官常無用
辭費所乞宜不允仍断來章
賜參知政事右諫議大夫趙抃乞退第一
表不允批荅
省表具之朕躬攬庶政燭理未周思得博聞善言以
參得失卿以清直之操夙夜在公遽求外遷殊匪朕
志所乞宜不允
賜殿前都指揮使安武軍節度使郝質不
允詔
敕郝質省所上表星未半周疾巳十作伏望罷領殿
師俾外𥙷於散官庶漸蘇於餘喘事具悉卿以沈勇
冠軍忠厚許國内典嚴衛外秉節旄夙夜之勞簡干
朕志偃息之便難徇爾懷所乞宜不允故兹詔示想
宜知悉
祁國長公主特進封衞國長公主制(張尉)
門下帝妹中行易象贊其元吉王姬下嫁召南美其
肅雍命服亞正后之尊主禮用上公之貴寵光之盛
誰昔(釋訓誰昔昔也)而然矧同氣之至親推異數而何愛祁
國長公主席霊長之緒承濬哲之祥禀乹坤之粹和
鍾日月之明潤淵懿可度柔嘉有章志女功而忘勞
承師教而不倦今王笄在首厭翟戒塗方結帨於皇
家將執笲(音煩竹噐)於士族宜䟽沫土之邑俾適冨平之
孫庸展茂恩誕孚醲化於戲琴瑟靜好式昭和樂之
音雷風順承是爲常久之道勿以夫家之平素有虧
婦德之聽從祗服訓辭永綏福履可特進封衛國長
公主仍令所司擇日備禮冊命主者施行
賜新除參知政事韓絳辭恩命不允断來
章批荅
省表具之卿世濟明允時推儁良毗贊樞庭茂著功
烈俾參國論允叶衆心需章亟來謙志大過據引先
誓祈還故棲夫顯親揚名斯爲上孝建功立事莫若
盡忠往即乃官勿替朕命所辭宜不允仍断來章
賜新除宣徽南院使特進檢校太保判太
原府歐陽脩辭免恩命不允詔
敕歐陽脩省所兩次劄子奏伏蒙特差中使賫到告
敕除臣宣徽南院使判太原府事所有敕告未敢祗
受欲望檢會臣前所陳乞於淮穎間移一小郡俾養
殘年事具悉卿才名素高夷夏所服中外備更文武
咸適眷兹并部氣俗沈鷙綏和一方威懷二虜牧伯
之任豈易其人詢謀僉諧然後發命朕所選付卿宜
體識况風士高凉其何恙不巳往踐乃職毋復固辭
所辭宜不允故兹詔示想宜知悉
賜守司徒兼侍中判大名府韓琦不允詔
敕韓琦省所四上劄子乞就移徐州一任事具悉卿
倦居守之勤樂偃藩之逸眷是别都之重控夫北道
之衝自非元臣疇克譽處是以臨遣近侍往宣至懷
恩禮之隆所宜欽若而尚茲固請良用憮然卿以衰
疾爲言則未愆於旅力以朴忠自許則何憚於劇煩
安視爾師毋逆朕命所乞宜不允故兹詔示想宜知
悉
賜新除樞密副使右諫議大夫馮京辭恩
命不允断來章批荅
省表具之樞衡之司基本攸託制勝帷幄折衝方隅
苟非文武之兼資孰副安危之重委簡自朕志無若
汝材故推不次之恩冀獲非常之效當思自勉勿或
深辭所辭宜不允仍断來章
除董氊制
門下國家蠲潔大德懷柔四方懋宣行葦之仁横被
蓼蕭之澤遐迩無間内外一均西藩邈川首領保順
軍節度洮州管内觀察處置押蕃落等使金紫光禄
大夫檢校太傅使持節洮州諸軍事洮州刺史兼御
史大夫上柱國常樂郡開國公食邑五千一百戶食
實封一千一百戶董氊氣禀沈雄性資果毅載勲庸
於奕世開土宇於西陲早膺旄鉞之榮撫有洮湟之
地祗勤厥事忠誠著于皇家糾逖不虔威令行於戎
落修其職貢保我封畛宜陳錫於寵章用褒嘉於美
志位進異等食衍真封豈繄鎮服於爾師抑亦光華
於殊俗於戲王官至重固不徒施臣道惟艱諒無虚
受勉服休命益思壯猷可特授特進依前檢校太傅
使持節洮州諸軍事洮州刺史兼御史大夫充保順
軍節度洮州管内觀察處置押蕃落等使仍舊西蕃
邈川首領加食邑一千戶食實封叄伯戶勲封如故
主者施行
賜新除河陽三城節度使守司空檢校太
師兼侍中充集禧觀使曾公亮辭免恩命
不允詔
敕公亮省所劄子奏伏望聖慈特賜停罷使相之命
許只授正官充觀使事具悉卿久居宰席道茂勲隆
屢以耆耋懇辤機政朕重違雅志曲成冲德禮命之
數愧於未厚而尚兹遜避良用憮然宜即欽承以副
優飬所辤宜不允故兹詔示想宜知悉
賜新除守司空檢校太師兼侍中充河陽
三城節度使集禧觀使曾公亮辭免恩命
第一表不允批荅
省表具之卿以耆明之德寅亮皇家功成告休海内
歸美崇報之典朕疑其薄冲挹之志卿以爲優勇退
難進益增嘉尚成命不易毋庸固辭所辭宜不允
賜新除參知政事馮京辭恩命不允斷來
章批荅
省表具之卿負英異之才首俊造之選内尹京邑風
績著聞外護邊兵民夷清謐入冠憲府進躋樞庭究
觀爾能宜贊朕政往祗成命無或再辤所辤宜不允
仍斷來章
賜新除樞密副使右諫議大夫吴充辭恩
命不允斷來章批荅
省表具之卿之英聲著于士倫卿之嘉績簡在朕心
是用擢諸計廷陟彼樞府乃更過自菲薄固辤寵光
謙降之深歎尚不巳所辤宜不允仍斷來章
賜觀文殿學士戶部尚書知陳州張方平
乞南京留臺不允詔
敕方平省所奏乞南京留臺事具悉卿學問精洽文
辭雅奥荐登儁科久居邇列入贊大政出臨近藩晦
明卜愆何恙不巳遽祈散地良用憮然當體眷懷往
安爾職所乞宜不允故兹詔示想宜知悉
賜文彦博辭恩命第一表不允批荅
省表具之卿社稷元老股肱三朝黎庶具瞻百工矜
式矧以丞弼相予毖祀書勞進律抑有舊章宜亮眷
懷無庸辤避所辤宜不允
賜殿前都指揮使郝質辤恩命不允批荅
省表具之卿緫領禁衞爲王虎臣敦忠一心夙夜匪
懈况兹戎祀之大兼有侍從之勤推恩報功固有常
典尚兹冲避豈悉至懷所辤宜不允
賜殿前都指揮使郝質辭恩命不允断來
章批荅
省表具之朕奉若訓典粛將禋祀嘉與臣工共兹休
福卿董率王旅陪贊國容居則有侍衞之謹出則有
扈從之勞考諸故常宜在襃進當體至意勿復有辭
所辭宜不允仍断來章
賜皇伯祖昭化軍節度使檢校工部尚書
康國公承顯辭恩命第一表不允批荅
省表具之卿仰稽唐虞惇敘九族矧以尊屬相予肆
祀推恩進律禮亦宜之兹率典彛無爲辭避所辭宜
不允
賜文彦博辭恩命不允断來章批荅
省表具之朕躬執珪幣對越三霊惟時福祥不敢專
享湛恩布濩覃及海隅卿國之者明斡統機密兹率
常典奚煩固辭所辭宜不允仍断來章
賜皇弟高密郡王頵辭恩命第一表不允
批荅
省表具之朕以郊禮大備廣敷慶澤物無遐遺况於
親昵錫兹異數咸迪舊章汝其勿辭往服嘉命所辤
宜不允
賜皇弟高密郡王頵辭恩命第二表不允
断來章批荅
省表具之禋宗類帝國之盛儀施恩親賢由來蓋久
兄弟具邇悃愊無華汝往欽哉毋煩辤避所辤宜不
允仍断來章
賜皇伯祖昭化軍節度使承顯辤恩命第
二表不允断來章批荅
省表具之朕躬祠郊丘誕布惠澤周浹庶姓况於宗
英執謙固辭益昭令德朕命不易往其欽承所辭宜
不允仍断來章
賜宰臣冨弼等上表賀雲隂日食不及分
數批荅
省表具之朕不明庶政上累三光天雖微隂人誰不
見彼食分之少損由司曆之未精爲懼方深奚賀之
有矧明書於信史將取誚於異時宜懋乃誠以輔台
德所賀知
賜宰臣曾公亮已下賀壽星出現批荅
省表具之司分底日垂象降休炳然德星著見南極
太史獻狀以爲壽祺卿等浚明一心寅亮元化爕友
氣物導迎善祥仍賁需章願書信牒眷言歸美重益
愧懷所賀知仍依奏宣付史館
賜樞密使文彦博等賀壽星出見批荅
省表具之天垂文象依類而言世格隆平得臣是頼
卿等懋建一德光輔萬微格于上神錫兹嘉瑞昭升
丙位申告永年剡章以聞傳信爲請雖菲凉之可愧
顧忠愛之敢忘所賀知
温國文正公文集卷第五十六
