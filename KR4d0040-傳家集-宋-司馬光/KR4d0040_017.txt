温國文正公文集卷第十七
奏章二
第三狀
論屈野河西修堡狀二道
乞&KR0593;州三狀
辭修注五狀
第三狀
先於六月十九日八月一日两曾上言乞擇宗室賢
者進而用之蓋以上則輔衛聖躬下則鎮安百姓迄
今未聞聖朝少垂采聽臣誠愚昧不逹國家高遠之
意若臣所言非邪當明治其罪以示天下若其是邪
亦謂聖心不宜弃忽豈可直以臣之愚賤不察其言
若投羽毛於滄海之中杳然莫知其所之豈疎遠所
望哉臣不勝憤懣敢復剖析肝膽陳布以聞雖抵罪
萬死亦無怨悔臣聞書曰遠乃猷詩云猶之未遠是
用大諫凡國家之弊在於樂因循而多忌諱不於治
安之時豫爲長遠之謀此患難所從而生也竊觀漢
室以至有唐簡策所載帝王即位則立太子此乃古
今不易之道也其或謙譲未暇則有司請之所以尊
宗廟重社禝皆國家莫大之慶未聞人主以爲諱惡
也及唐中葉以來人主始有惡聞立嗣者群臣莫敢
發言言則刑戮隨之是以旤乱相尋不可復振殊不
知本強則茂基壯則安此乃國家所當深鑒而不足
以爲法也今天下之人上自公卿下至庶人苟有知
識忠於國家者其心皆知當今之務無此爲大無此
爲急然而各畏忤旨之誅莫敢進言臣獨不愛犬馬
之軀爲陛下言之陛下豈可不少留聖思而聽察之
邪臣嘗歴觀春秋以來迨至國初積一千六百餘年
其間天下混一内外無患兵寢不用者不過四百餘
年而已至如聖朝芟夷僣亂壹統四海内平外順上
安下和使在朝在野之人自祖及孫耳目相傳不識
戰闘蓋自上世以來治平之久未有若今之盛者也
竊見國家於州縣倉庫斗粮尺帛未嘗不嚴固扄鐍
擇人而守之況如是融明閎茂之業豈可不謹擇親
戚可信任者使助陛下守之乎此則賢愚之人所共
爲陛下重惜者也陛下當此之時頥指如意不早決
至策以固萬世不拔之基獨不念太柤太宗跋履山
川經營天下真宗宵衣旰食以致太平之艱難乎此
臣所以夙夜遑遑起則思之卧則夢之感嘆涕泗不
能自巳不避煩瀆之誅再三進言者也或者謂臣身
賤居外而言朝廷之事侵官也臣愚以爲治古諫爭
無官自公卿大夫士至於庶人百工商旅矇瞍芻蕘
無有不得言者所以逹下情而察國政也若置官而
守之非其官者皆不得言則下情壅而不通如是則
國家雖有迫切之憂行道之人皆知之而在上者莫
得聞也此其爲害豈不深乎況臣食陛下之禄於今
三世矣先臣某以廉直恬退特爲陛下所知擢自孤
微升之侍從此恩之重子子孫孫何時敢忘而又
陛下曏以水災親下明詔延訪中外勤求得失臣獨
何人身逢盛際捨此大節隐而不言其餘瑣碎豈足
道哉抑又聞之元后作民父母陛下臣父也安有爲
人之子見危而不告其父乎伏望陛下察臣區區之
心不爲私其一身不惜少頃之間取臣前後所奏略
賜省覧其中萬一苟有可施行者乞以陛下之意断
而行之宣告中外使遠近渙然無復憂疑則自然神
靈悅於上而災異伏衆庶喜於下而姦宄消至於草
木昆蟲靡不蒙被其福其爲功業豈不盛哉夫時者
難得而易失惟陛下早留神詳察
論屈野河西修堡狀
竊以爲人臣者事君不避難有罪不逃刑臣先任通
判并州軍州事准經略司牒差往麟州勾當公事其
屈野河西一帶田土積年以來爲夏虜所侵臣委曲
詢訪本州當職官吏以虜之侵盗爲日巳久諭之以
理則不肯退縮逼之以兵則動成戰闘召之重定界
至則偃蹇不來春種秋穫無有巳期如何區處可以
不戰而得所侵之地其本州官吏爲臣言州城之西
臨屈野河自河以西直抵界首五六十里並無堡障
斥候以此虜得恣耕其田遊騎往往直至城下或過
城東州人不知去歲巳於河西置一小堡以處斥候
之人亦曾申經略司乞於其西增置二堡會今春以
来虜騎屯聚徧滿河西經略司牒令候西人退散別
申取指揮今虜衆盡已退去自州城以西至大横水
爽平數十里間絶無一人一騎若乘此際急於州西
二十里左右增置二堡每堡不過十日可成比至虜
中再行點集此堡巳皆有備虜不能爲害如此則麟
州永無侵軼之虞州兵出入有所宿頓堡外先侵之
田虜皆不能耕種臣之愚心亦以爲國家固爭屈野
河西田者非少此尺寸之地蓋以虜侵耕至河則麟
州孤危果能成此二堡以爲麟州耳目藩蔽於事誠便遂
歸貝以官吏所言白於龐籍籍用臣言即牒麟州令
依前申修築二堡仍令精加探候廣設隄俻戒諭約
束莫非丁寕蓋欲乘間急修故不暇取旨俟報但曾
奏知而已不期滿到之後元末興修虜衆已復大集
於五月五日彼處兵官引一千許人夜開城門徑往
屈野河西前無探候後無策應中無部伍但賫酒食
不爲戰備以此逢敵如何不敗遂令所謀之事悉皆無
成此乃諸將恃勇輕敵臨事無備之所致本非修堡之
過況自元昊納欵以來麟州修建堡寨及出兵過屈
野河西前後非一雖與虜遇未嘗敗北明知今日之
敗在於無備不在修堡與過河也然臣竊聞議者乃以
龐籍爲擅修堡寨引惹邊事臣伏自惟省本因臣與
麟州官吏商量傳道其言逹於龐籍籍未嘗身至河
西周知利害皆臣愚戇思慮不熟輕議大事當伏重
誅今乃使議者悉歸咎於龐籍臣豈敢晏然不言苟
求自脫上負聖朝死有餘責臣雖小人義不忍爲伏
望陛下察龐籍本心欲爲國家保固疆圉發於忠赤
不顧身謀過聽臣言以至於此獨治臣罪以正典刑
雖蹈鼎鑊亦無所畏干冒宸嚴臣無任戰汗激切屏
營之至
第二狀
右臣先曾奏陳爲麟州修堡事乞獨治臣罪至今未
奉朝旨今竊知龐籍移知青州夏倚等各有責降臣
伏自惟念若朝廷不以修堡爲非龐籍等必不受責
若以爲非則龐籍先巳指揮麟州罷修此堡因臣至
彼見虜騎退散方議再修武戡夏倚等雖建此策因
臣至彼傳導其言方得逹於龐籍由是言之修堡之
事皆臣所致若治其罪臣當爲首今龐籍等先受其責
而未蒙譴罰臣實内慙無以自處況臣在并州日受經
略司牒管勾夲司要重公事龐籍凡處置邊事未嘗
不詢及於臣采用其說臣亦夙夜竭盡愚慮知無不言庶
幾恊心禆𥙷國家有萬一之益今乃以智識淺短思慮不
精上爲朝廷之憂下爲龐籍之累若復苟求自脫不
即大誅是臣以蕞爾之軀虧國家至平之法罪舋愈重
不容於死伏望聖慈察臣前後所陳夲未事理嚴賜誅
譴以正刑書不勝幸甚干冒宸嚴臣無任惶恐屏營之
至謹貝狀奏聞伏候勅旨
乞&KR0593;州狀
右臣不避斧鉞傾瀝危懇臣夲貫陜州夏縣丘壟宗
族俱在彼中自先臣亡沒及臣服闋以來十有餘年守
官未嘗得近鄕里止曾一次請假焚黃得展省墳墓
中心念此朝夕不忘近臣方欲上煩朝廷陳乞家便
一官又爲自判吏部南曹未及一年及陜州側近州
郡俱未有闕所以未敢陳請今竊知巳降勑命授臣
開封府推官於臣之分誠爲榮幸然臣有此私懇湏
至披陳加以禀賦愚闇不閑吏事臨繁處劇實非所
長心慮不職以煩司寇伏望聖慈特賜矜察除知&KR0593;
州或慶成軍一次情願守待遠闕庶得近便灑掃先
塋或上件處所無闕乞且歸館供職候有闕日特賜差
除干冐宸嚴臣不任懇切惶懼之至謹具狀奏聞伏候
勑旨
苐二狀
右臣先蒙恩授臣開封府推官臣爲久不曾到鄕里
及自知才性疲駑不任劇職曾奏乞知&KR0593;州或慶成
軍一次奉聖旨不許辝免就職以來已踰半歲體素
多病牽強不前竊知&KR0593;州即今有闕臣𣣔乞依前來
所奏差知&KR0593;州一次或巳除人即乞候主判登聞鼓院
或尚書省閑慢司局有闕日差除一處庶幾守官不至
曠敗干冒宸嚴臣無任戰汗激切屏營之至謹具狀奏
聞伏候勑旨
苐三狀
右臣伏自去歲聖恩除開封府推官以來臣以久不到
陜州鄕里及資性駑下不任劇職兩曾乞差知&KR0593;州
或主判登聞鼓院及尚書省閑慢司局不蒙聽許臣
以開封府重難之處不敢更有陳請今竊知巳降勑
命除臣判三司度支句院竊緣臣禀賦愚鈍素無才
幹省府職任俱爲繁劇去此就彼皆非所宜若貪榮
冐居必致曠敗内省僥忝誠不自安欲乞依前來所奏
差知&KR0593;州或主判登聞鼓院及尚書省閑慢司局若俱
無闕則乞知絳州乾州或在京閑慢差遣一次干冒
宸嚴臣無任懇切戰汗屏營之至謹具狀奏聞伏候
勑旨
辭修注第一狀
右臣伏奉勑差臣同修起居注臣性識庸昧學術空
淺循塗平進猶懼不稱況記注之職士林高選若以
叙進則先逹尚多若以才升則最出衆下豈敢不自
揣度貪冒榮寵内猶愧怍人將謂何承命震恐殆無
容措伏望聖慈俯賜矝察更擇時彦以副群望所有
勑臣不敢祗受謹具狀奏聞伏候勑旨
第二狀
右臣伏准中書劄子以臣昨奉勑差同修起居注不
敢祗受奉聖旨不許辭免便令受勑者臣聞人主度
才然後授任人臣量能然後就職是以上無曠官下
無竊位臣雖愚戇粗識兹義今修注之官日侍黼扆
瞻望倩光仕進之塗無此爲美臣非惡居顯榮樂在
疎賤顧以駑下之質不相當稱苟強顔爲之不惟取
四方觀笑爲士友所責亦恐用非其人貽朝廷羞臣
愚所慮正在於此是以傾輸悃愊昧死自陳今制旨
益嚴未賜開可臣夙夜震懼不知所圖豈辭語拙訥
不能著白將誠信未昭無以感發俛仰惶惑若懷冰
炭是用再有披露仰逹天聦不敢避煩黷之誅庶幾
逃忝冒之罪所有差同修起居注勑臣不敢祗受乞
依前奏更賜擇人臣無任激切俟命之至謹具狀奏
聞伏候勑旨
第三狀
右臣伏准中書劄子以臣昨奉勑差同修起居注再
有奏陳不敢祗受乞更賜擇人奉聖旨令臣依前降
指揮不許辭免便令授敕者臣區區之誠屢塵天聽
言理鄙拙未蒙采納退自悚懼置躬無所臣雖愚陋
豈不知非常之恩不可輕得詔命之嚴不可屢違所
以冒犯雷霆祈請不已者誠以人臣之義陳力就列
不能者止臣自釋褐從仕佩服斯言奉以周旋不敢
失墜仕進夲末皆可覆按鄕者承上庠之乏充文館
之員𥙷奉常之屬給太史之役未嘗敢以片言避免
煩浼朝廷蓋以解擿章句校讎文字考尋儀典編次
簡牘苟策勵疲駑庶幾可以逃於罪戾是以聞命之
始即時就職至於修起居注自祖宗以來皆慎擇館
閣之士必得文采閎冨可以潤色詔命者然後爲之
臣自幼及長雖粗能誦習經傳涉獵史籍至於屬文
實非所長雖欲力自切劘求及等軰性有常分不可
強勉儻不自惟忖貪冒榮寵異時驅策有所不稱使
四方之人環目譏笑以爲盛明之朝容有竊位之人
其爲聖人之累豈云細哉如是則雖伏質撗分不足
以補塞無狀此臣所以夙夜惶悸欲止不能者也且
臣前後所陳剖心析肝莫非懇到而朝廷弃置其言
曾不足省是不以情實待臣也意者使臣言出於誠
陛下矝而聽之足以盡下情從物欲使臣言出於僞
陛下亦因許之足以沮姦回警媮薄臣竊爲朝廷計
之二者皆未爲失也今臣所陳請已及再三而陛下
拒之愈堅督之愈急使拳拳之志無以自明豈上下
坦然推心相信之道哉臣不勝憤懣伏望聖慈依臣
前奏更賜擇人所有同修起居注勑臣不敢祗受謹
具狀奏聞伏候勑旨
第四狀
右臣伏自蒙恩差臣同修起居注巳三次奏陳不敢
受勑更乞擇人今又准中書劄子奉聖旨令臣依累
降指揮便授勑更不得辭免詔旨丁寧至于三四而
臣偃蹇自遂是謂不恭若正典刑罪死無赦然臣知
而不敢避者誠以罪有大於此者故也臣聞虞書曰
無曠庶官然則官無鉅細皆分理天職王者猶不敢
私非其人况人臣而敢叨居其位乎如是則雖無國
討必有天刑臣雖頑愚粗知自愛雖日遷九官所不
願也臣曏辭開封府推官及判三司度支勾院朝廷
一有指揮不令辭免臣即時就職豈以材力爲足堪
其任哉竊自惟度以爲朝命巳行必不可移雖章奏
煩多終無所益是以黽勉從事不敢復言及覩王安
石前者差修起居注力自陳愬章七八上然後朝廷
許之臣乃追自悔恨曏者非朝廷不許由臣請之不
堅故也臣今所以煩瀆聖聽不能自已雖加重誅所
不敢逃况王安石文辭閎冨世少倫比四方士大夫
素所推服授以此職猶懇惻固讓終不肯爲如臣空
疎何足稱道比於安石相去遠甚乃敢不自愧耻以
當非常之命乎使臣之才得及安石一二則臣聞命
之日受而不辭今臣内自省循一無可取乃與之同
被選擢比肩並進豈不玷朝廷之舉爲士大夫所羞
哉此臣所以彷徨尤不敢受者也伏望聖慈察臣誠
心且令循守舊職更賜推擇當今俊異之人可與安
石爲比者使同修起居注如此則賢不肖各當其分
能不能各適其宜下情獲安衆望惟允所有同修起
居注勑臣不敢祗受謹具狀奏聞伏候勑旨
第五狀
右臣先奉勑差同修起居注臣四曾上奏乞更擇人
今又准中書劄子奉聖旨令臣依累降指揮更不得
辭免便令授勑供職者臣要領如草芥不足以膏斧
鉞軀命如螻蟻不足以脂鼎鑊今屢違明詔當伏重
誅然臣區區之情亦冀朝廷少賜寬察臣自知材能
不足塞職歸情上聞煩瀆聖聦至于四五刳肝瀝膽
盈卷溢幅臣之情亦極矣臣之辭亦殫矣雖欲重複
稱引無以復加而朝廷以臣賤微終不之聽臣晝夜
憂悸無以自存俯仰三思進退維谷夫詔命至尊微
臣至卑修注至榮罪誅至辱今臣以卑違尊去榮就
辱原其本志豈有它哉正欲朝廷任官皆得其人愚
臣處身不失其分而已若聖恩矝而許之則豈惟愚
臣之幸亦可以少有𥙷於國家若章奏煩多而詔指
不移豈惟使臣獲頑愚不虔之罪不容於菹醢抑亦
恐四方之人謂朝廷乏於賢材如臣之比尚足固留
也不勝迫切之情伏望聖慈依臣前奏更賜擇人所
有同修起居注勑臣不敢祇受謹具狀奏聞伏望
勑旨
温國文正公文集卷第十七
