温國文正公文集卷第十五
律詩十
感物
送伯淳監汝州酒
酬安之謝光兄弟見過
酬王安之聞罷眞率會
和潞公伏日讌府園示坐客
和子駿新荷
司徒開府韓國冨公挽辭四首
臧郎中挽歌二首
和子華遊君貺園
又和上元日遊南園賞梅花
又和遊趙中令園
又和遊吴氏園二首
和子駿約遊一二園亭看花遇雨而止
又即事二章上呈
明日雨止復招子駿堯夫遊南園
戲呈堯夫
聞正叔與客過趙園歡飲戲成小詩
和子華應天院行香歸過洛川
寒食遊南園獨飲
次前韻二首
觀孫兒戲感懷
陪子華燕醮聽酒半過趙令園
和秉國寄子駿堯夫二留臺
和伯常自郢州見寄
和潞公行及白馬寺得留守相公書云名園
例惜好花以俟同賞詩二章
和子華喜潞公入覲歸置酒遊諸園賞牡丹
陪致政開府太師留守相公致政内翰燕集
輙歌盛美爲三公壽皆用公字爲韻
景仁將歸穎昌輙爲詩二十韻紀贈
復用三公燕集韻酬子駿堯夫
和吴朝議(執中字幾聖)同年謝光與景仁同年見
過
伏蒙留守相公賜示陪太師潞公東田宴集
詩輙敢屬和
效趙學士體成口号十章上獻開府太師
和潞公招堯夫不至
和子華招潞公暑飲
再和伯常見寄
再和秉國約遊石淙
送堯夫知河中府二首
席君從於洛城種金橘今秋始結六實以其
四獻開府大師招三客以賞之留守相公
賦詩以紀竒事光竊不自揆輙依高韻継
成五章
和留守相公九月八日與潞公宴趙令園有
懷去年與景仁秉國遊賞
和留守相公寄酒與景仁
和秉國芙蓉五章
安之朝議哀辭二首
和堯大見寄
華嚴真師以詩見貺聊成二章紀其趣尚
和子華過王帥家見梅花盛開呈君實子駿
兼簡堯夫
和張伯常賀遷資政
又書一絶戲呈
又和南園真率會見贈
春日思景仁
神宗皇帝挽詞五首
北京留守王太師挽歌詞二首
感物
朝看新鷰飛暮聽子規啼尺蠖身藏葉神龜尾曳泥
韝鷹何用掣櫪馬不當嘶自伐憎狙巧頽然憂木雞
送伯淳監汝州酒
惟知負米樂不覺抱關卑出處兩得意是非皆自知
酬安之謝光兄弟見過
平時一二日不見巳相思况復閉關久杳無攜手期
清談勝妙藥高韻敵涼颸愧乏機雲美虚承清眼知
酬王安之聞罷真率會
閉關寕是率辭疾似非真旣處譏嘲地誰爲長厚人
虚舟非有意飄瓦不須嗔此過如何贖清秋宴席陳
(安之詩有解嘲意故以此戲之資一笑)
和潞公伏日讌府園示座客
盛陽金氣伏華宇玉樽開真率除煩禮耆英集上才
炎蒸疑遠避流景忘西頽幸忝俊遊並仍慙右席陪
蒲葵參執扇冰果侑傳柸相國方留客如何務早回
和子駿新荷
懶不窺園久元非效仲舒新荷滿沼綠籃舁出門疎
借問含煙晚能勝裛露初愧無魚戲句弄翰白紛如
司徒開府韓國冨公挽辭四首
天祐休明祚時生儁傑臣賢科首多士宰府澤生民
煥爛三台正冲融四海春欲知甄冶力試問白頭人
松漠驕無信漁陽廣聚兵移書侮中國决意背齊盟
直氣輕軺入英辭左袵驚虜歸烽火滅㝢縣復升平
大吕功名重鴻毛軒冕輕閑居容愈盛暫出市皆傾
溟海涵容大龍門謁見榮謙光儼在内慟哭望佳城
杖屨還私第精誠在本朝愛君老不懈憂國没方昭
東閤秋牢落西芒夜寂寥只應忠亮志氣運不能消
臧郎中挽歌二首
積慶承前烈呈才會聖時踐楊朝有籍治行吏爲師
僚友皆親譽黎民每去思惜哉違世早志業未全施
素履存誠厚虚懷待物真鄕閭昔相接朋友世彌親
遺扎蠅頭細長阡馬鬛新九原那可作空復想音塵
和子華遊君貺園
甲第朱門久不開春風潜入發江梅今朝丞相雙車
轍輾破林間水畔苔
小桃似喜相君來爭發新花継落梅更仗環溪醒殘
酒没蒿春水綠於苔(大尉公引水繞園可以泛舟名曰環溪)
又和上元日遊南園賞梅花
梅簇荒臺自可羞相君愛賞忘宵遊未言美實調羹
味且薦清香泛酒甌
又和遊趙中令園
中舍園陪丞相遊百物(恐誤)勸酒不須愁春風陌上
醒歸去只恐更爲桃李羞
又和遊吴氏園二首
天氣清和無喘牛花林爛漫竹林幽臨風高詠足爲
樂有勇方知笑仲由
名園易主似行郵美竹高松景自幽誰信本來天地
物長爲己有固無由
和子駿約遊一二園亭看花遇雨而止
行樂及佳時官閑無所羈只知花正發不共雨爲期
淺草碧無際濃雲冷四垂陪遊興未盡安得不相思
(來詩警向云人尋載酒地雨破看花期又云感公行樂處蚤莫得相思)
又即事二章上呈
雨不城遊半(恐誤)路歸逢花值柳倍依依朝來頼飲
三杯酒醉卧西齋晝掩扉
覺後追思氣味長歡情愁緒兩俱忘近來方得醉中
趣熟寐沈沈是醉鄕
明日雨止復招子駿堯夫遊南園
昨朝洛北阻遊陪惆悵中橋半醉回潑火旣經寒食
雨解酲須撥凍醪醅(詩傳曰春酒凍醪也)
遥思花寨交橫錦未分春心斗頓灰更與二三頭白
友試擕薄具上高臺
戲呈堯夫
近來朝野客無座不談禪顧我何爲者逢人獨懵然
羡君詩旣好說佛衆誰先只恐前身是東都白樂天
聞正叔與客過趙園歡飲戲成小詩
吾廬寂寞類荒村但有林間鳥雀喧不似楚家多樂
事笙歌拾得醉鄰園
和子華應天院行香歸過洛川
印節傳呼洛北還府庭無訟不妨閑度橋寒色侵春
服按轡晴光露曉山香穗徘徊凝廣殿花籃繁會滿
通闤自知白雪高難和忍愧誰能寄我顔
寒食遊南園獨飲
寒食良辰無賞心雜花爛漫柳成隂若非獨酌酬佳
景一日風光直万金
次前韻二首
頭白惜春情更深花間獨醉競分隂泉声醒耳自可
樂不用歌拋滿䄂金
南園莫笑獨追尋明日未知晴與隂揮手一朝辝逆
旅滿堂安用累千金
觀孫兒戲感懷
我昔垂髫今白頭中間萬事水東流此心争得還如
尔戲走階前不識愁
陪子華燕醮聽酒半過趙令園
簮裾丞相閤林沼令君家煙曲香尋篆杯深酒過花
霏微燼沈水馥郁漬榠柤愧乏相如賦陪遊託後車
和秉國寄子駿堯夫二留臺
一臺二妙日追遊琥珀香醪白玉甌相下不厭賢者
意尚言執友欠龍頭
和伯常自郢州見寄
西郊去歲揖行人柳暗花濃又一春坐想高風清入
骨沉吟佳句徤生神潺湲杳靄煙波古(來書云郢西雨多潺湲杳)
(靄)散誕逍遥興趣新應笑洛陽車馬道緇衣未免化
紅塵
和潞公行及白馬寺得留守相公書云名
園例惜好花以俟同賞詩二章
雲漢成章湛露晞都門宴餞羽觴飛謝安不復東山
去爭似阿衡得謝歸
其一
相國東郊迓帝師油幢交映碧參差都人共喜安輿
到正是餘花可惜時
其二
和子華喜潞公入覲歸置酒遊諸園賞牡
丹
介圭成禮下中天春物雖闌色尚妍園吏望塵皆闢
戶肩輿回步即開筵波濤凌亂韡旁錦風雨縱横撥
底絃洛邑衣冠陪後乘尋花載酒願年年
陪致政開府太師留守相公致政内翰燕
集輙歌盛美爲三公壽皆用公字爲韻
獨佐成康世高年有畢公神心降維嶽龜兆告非熊
黃閤遵成範太常書茂功歸來保眉壽恩禮享優隆
右太師
東閤延髦士西都守别宮不忘如衛武難老似僖公
位貌今雖遠官僚舊忝同開懷盡巵酒足以厚時風
右相公
眉似高僧秀顔如童子紅忠純汲長孺高㓗夏黃公
矯矯遼東鶴冥冥塞北鴻自誇新酒量豫想百分空
右内翰
景仁將歸穎昌輙爲詩二十韻紀贈
秀發西南美挺生河岳靈雕龍蔚文采老鸖瑩儀形
落筆高時儁飛緌侍帝庭英聲軼雲漢遠勢擊滄溟
苦節專憂國嘉謀每據經温雖比圭璧直不避雷霆
道勝軒裳薄神和氣體寧忠誠懷畎畆樂事寄林坰
藻鑑評隨月過從德應星苦吟金出礦確論木銜釘
賤子叨流軰高風仰典刑巨川容滴水餘景借流螢
久别眉俱白重來眼更青淹留弦與晦遊集醉還醒
有酒須相就無歌不共聽竒花喧夕市疊鼓咽春亭
揚𬒮行辭洛回車去望陘(許西北有陘山見來書)往還天表鴈
離合浪間萍異日期同傳(景仁嘗言它日與光若得在國史必同傳)窮泉
約互銘(光與景仁約後死者當爲先死者作墓銘)古今難得事交分保頽
齡
復用三公燕集韻酬子駿堯夫
官閑虚室白粟飽太倉紅朝夕掃三徑往來從二公
蒹葭徒倚玉燕雀豈知鴻相遇輙同醉惟愁樽酒空
和吴朝議(執中字幾聖)同年謝光與景仁同年
見過
結綬東堂同發策白頭相值益相親却思景祐無多
日共見元豐有幾人天下高名歸廣受(二公皆致仕)古來
交道重雷陳謝公身老才方壯落筆成章字字新
伏蒙留守相公賜示陪太師潞公東田宴
集詩輙敢屬和
舞雩新雨浹公田水滿東溪上下天行逕乍迃初見
笋浮舟正好未生蓮絃收裂帛胡琴闋䄂結清風楚
舞妍相國火城光滿路夜歸不假玉蟾圓
效趙學士體成口号十章獻開府太師
都人共喜太師回比(頻必切)戸爭迎不得催正值土樓
灘水淺大家出手挽舡來
東郊車馬走紅塵城外多於城裏人誰信今朝還政
後過如前歲下車新
歸來甫可及春殘丞相頻邀賞牡丹遠處名園多不
到樽前日獻百餘盤
洛陽風俗重繁華荷擔樵夫亦戴花貪看二公同宴
會遊人昏黑忘還家
公厨敕許釀芳樽屢喚賓朋醉後園謔浪略無名位
間誰人知道太師尊
過春稀復到諸園厭苦終朝鼓吹喧招得老僧江外
至啜茶揮麈話松軒
東田小籍選新聲歌吹胡琴色色精客少有時全不
用天然水竹湛餘清
首夏清和新雨晴綠莎細軟不妨行園夫遮道白何
事梔子花開斑笋生
矮帽長絛紫縠衫朱門深靜似重巖莫言永日渾無
事種藥移花一一監
八十聦明強徤身況從壯歲秉鴻鈞功名冨貴古亦
有無事歸來能幾人
和潞公招堯夫不至
東閤尊壘招共飲後房羅綺約同觀旣無薊子分身
術須欠車公一座歡
和子華招潞公暑飲
朱門近在府園東杖屨過從跬步中避暑連翩投轄
宴析酲蕭灑滿襟風閑來高韻渾如鶴醉裏朱顔
却變童剪燭添香歡未極但驚銅漏太怱忽
再和伯常見寄
誅茅宋玉宅邊人知醉宜城幾甕春細雨短蓑魚向
市孤村極浦鼓迎神徧遊七澤身忘倦更賦千篇意
轉新不必滄浪羡清泚曏來纓上巳無塵
再和秉國約遊石淙
上國分攜十五秋未嘗偶坐捧茶甌石淙今會須如
約彼此霜毛各滿頭
送堯夫知河中府二首
耆老承風舊絲綸錫命新展禽安屢黜原憲樂常貧
執志窮通壹論交表裏真但祈深自重膏澤望斯民
河抱城根曲山侵地勢斜周餘古樓觀舜俗舊人家
回首從遊闊裝懷牒訴譁何時重載酒同醉洛陽花
席君從於洛城種金橘今秋始結六實以
其四献開府太師招三客以賞之留守相
公賦詩以紀竒事光竊不揆輒依高韻継
成五章
宜春果結洛陽枝(太師云此果本出袁州)正遇耆明會客時更
引輕舟倚蘆岸香秔鮮鱠雅相宜
圓小香黃珠顆垂結成洛邑重霜時相公和氣陶群
物不是寒温變土宜
君從好事不知疲種子成株凡幾時摘献帝師三取
二自嘗兩顆且隨宜
物不須多且賞竒禦寒想見結庵時江南江北徒虚
語尽信前書是不宜
弊居橘亦自南移愛護栽培費歲時前此實成酸苦
甚應由與德不相宜
和留守相公九月八日與潞公宴趙令園
有懷去年與景仁秉國遊賞
今歲台星聚洛中甘棠前後兩隂濃英辝唱和詩千
首高宴遊陪禄萬鍾木末霜繁花未落雲間字小鴈
相從西湖在望親朋遠節物那堪處處逢
和留守相公寄酒與景仁
想對白衣初滿傾執杯未飲巳詩成懷賢孤坐悄無
語不是朝來困宿酲
和秉國芙蓉五章
清曉霜華漫自濃獨憑愛日飬殘紅勸君秉燭須勤
賞閶闔難禁一夜風
地方稀見誠竒物筆界輕絲指捻紅楚蜀可怜人不
賞牆根屋角數無躬
平昔低顔避桃李英華今發歲云秋盛時已過渾如
我醉舞狂歌插滿頭
後時獨立誠難事猶頼階庭有菊叢綽約霜前弄姿
態非如群木万株紅
但見涉江求水際豈知緣木采霜中微紅未肯全衰
歇正似&KR0755;顔鶴髮翁
安之朝議哀辝二首
埸屋推聲價朝紳仰典刑朱衣老卿列白首戀親庭
舟壑一朝失泉臺万古扃音容宛在目爭免涕飄零
樂易春陽暖孤高秋氣清老惟知自適貧不問爲生
京兆開阡陌延陵題墓塋何如帝師筆純孝紀名卿
和堯夫見寄
志趣苦難合倀倀何所依逢君始相照知我信爲稀
忽報除書下徒瞻征蓋飛相思千里遠洛浦又春歸
仁政如慈父蒲人得所依教條前後接風迹古今稀
試郡纔書最還朝必奮飛西臺舊班列猶望繡衣歸
華嚴真師以詩見貺聊成二章紀其趣尚
知足隨緣處處安一身温飽不爲難禪房窄小纔容
榻此外從它世界寬
素髮青眸七十餘未嘗遊學只安居旁無几杖身輕
徤應爲心閑得自如
和子華過王帥家見梅花盛開呈君實子
駿兼簡堯夫
去年與客盡清歡今日重來立馬看猶足攜觴同醉
在只愁風雨横相干
和張伯常賀遷資政
不駕使車開漢關(相如)不棲巖穴鍊金丹(子微)豈無開徑
三人友分著垂緌五寸冠(情遊之士)坐飽太倉猶自愧謬
躋秘殿益難安願同野老嬉堯壤長守先生首蓿盤
又書一絶戲呈
伯常遠自郢中回喜與愁心相継來幸得蒹葭依玉
樹愁將瓦礫報瓊瑰
又和南園真率會見贈
白頭難入少年埸林下相招莫笑狂綠篠影侵棋局
暗黃梅花漬酒巵香任真自愧殽羞薄假寐初便枕
簟涼酬應詩豪困牽帥從來懶放似嵆康
春日思景仁
去歲洛城中嬉遊處處同從離崿嶺北常夢潩泉東
草遠春街碧花繁夕市紅臨風默惆悵想像白眉翁
神宗皇帝挽詞五首
決事神明速任人金石堅天機先兆朕聖度藴淵泉
仁義生知性恩威獨化權乹坤無毀息長與大名傳
其一
聽政涉中&KR0628;觀書逹夜分周王忘自逸漢祖不知勤
棣萼因心友雲章落筆文它年紬石室光大継皇墳
其二
至德成無象徽名避不居期門弋獵絶步輦宴遊疎
錢列金釭暗兵嚴武帳虚蓬萊日晏仗猶望駕宫車
其三
鼇禁叨承詔金華侍執經微生輕草芥聖澤闊滄溟
鹿性安林野葵心注闕庭堯雲不可望白首涕飄零
其四
式道清行馬靈輴下陛簾雲奔同軌集雨泣兆民瞻
石闕蒼煙暝松門白露霑戴弓徒隕絶無計附龍髯
其五
北京留守王太師挽歌詞二首
盧肇時推重終軍衆共賢如何奪標日未及弃繻年
官歴清塗徧名居美事先人間有五福視履豈非全
其一
昔日程文士(光應舉公發解)中間侍坐賓遊陪慙晚輩待遇
過它人方歎龍門遠俄驚馬鬛新西園行樂處引領
但霑巾
其二
温國文正公文集卷第十五
温國文正公文集卷第十六
章奏一
論兩浙不宜添置弓手狀(先公知杭州代作)
爲孫大博乞免廣南轉運判官狀
論麦允言給鹵簿狀(以下九道並同知太常礼院時上奉聖旨麦允)
(言有軍功特給鹵薄今後不得爲例)
乞印行荀子楊子法言狀(与舘閣諸君同上)
申本寺乞奏修築皇地祇壇狀(皇祐三年五月上奉聖旨)
(依式)
論劉平招䰟葬狀
奏乞移高禖壇狀(皇祐三年十二月上)
論張堯佐除宣徽使狀(皇祐二年十二月具草未上聞堯佐罷宣)
(徽使遂不上)
論夏令公謚狀(皇祐四年十月十三日上)
論夏令公謚第二狀(二十二日上奉聖旨改謚文莊)
論周琰事乞不坐溤浩狀
請建儲副或進用宗室第一狀(至和三年六月十九日上)
(是歲仁宗違豫不臨朝者累月國嗣未建天下寒心中外之臣勇悍不屈素以忠直自負)
(如唐介等皆莫言惟范景仁時為諫官首建此議光聞而継之弟一狀留中第二第三狀)
(降付中書)
論兩浙不宜添置弓手狀(先公知杭州代作)
准勑命指揮云云臣竊觀兩浙一路與他路不同臣
謹條列添置弓手不便事件如左伏惟聖恩省察少
加詳擇焉當今西戎梗邊三方皆聳人心易動當務
安之一旦聞異常詔書大加調發擐甲執兵學習戰
陳置指揮使節級等名目頗似軍法以爲欲俲河北
陜西㳂邊鄕兵謂國家以權計點之假名捕盗漸欲
收爲卒伍戍守邊防吴人輕怯易惑難曉道聽塗說
衆情鼎沸至欲毀體捐生竄匿山澤臣雖明加告諭
嚴行止約愚民無知不可戶說誠恐差點之後搖動
生憂其不可一也吴越素不習兵以故常少盗賊不
過聚結朋黨私販茶塩時遇官司往往闘敵在於兩
浙最爲劇賊然皆權時利合事訖則散不能久相屯
結又無銛利兵器止偷商稅不敢剽掠平人近年以
來雖亦頗有強盗然比諸内地要自稀疎今避差點者
若竄匿無歸必例爲寇竊加以弓矢刀&KR1579;之類許其私
置自今以後賊盗必多及私販茶塩之徒皆有利兵抵
拒吏士益難擒討積微至著漸不可長其不可二也
姦吏貪饕惟喜多事今計杭州管界當差若干人他
州比率大凡有幾縣胥里長於兹相慶民旣憂愁而
又脅之煩苦不安而又擾之所規自潤豈顧其外雖
朝廷重爲懲禁特倍常科長吏勞心不能悉察厚利
所誘死亦冒之加以版籍差誤戶口異同毫氂不當互
相告决追呼無時獄訟不歇則民未暇爲公上給役
而先困於貪吏之誅求矣此之騷擾勢不能免其不
可三也民皆生長畎畝天性敦愚所知不過播種之
法所識不過耒耜之器加之吴人駑弱天下所知一
旦使棄其所工學所不能恐徒煩教調終無所成就
其有成不堪施用則是虚有煩費而與不添置無異
其不可四也吴子壽夢以前世服於楚自申公巫臣
得罪于楚逃奔于晉爲晉聘吴教之乘車教之戰陳
其後楚人戎車歲駕早朝晏罷奔命不息以至吴亡
自是以来號稱輕狡遠則劉濞近至錢鏐其間承風
倔強無數豈唯其人之跋扈亦由習俗之樂乱也幸
頼祖宗之馴致陛下之敦化至德之醲淪於骨髓暴
乱之風移變無迹此皆上天降祐前世所不能庶幾者
也今忽無故黷玩威稜狎侮危事示以逆德弄之凶
噐生姦回之心啓禍患之兆臣恐似非國家之至便
所以萬全而無害其不可五也方今两浙雖水旱稍
愆未至流殍閭閻無事盗賊不添縱使有之舊来吏
士隨發擒討甚有餘力不假更求正恐平居興役有
害無益而已臣職忝密近官俻藩方不敢默然理湏
上列伏望陛下特令两浙一路更不添置或以事湏
過防舊人太少則乞只依近降勑命量加添𥙷更不
立指揮使䓁名目閱習諸事一如舊規貴得衆情大
安別無生事謹具狀奏聞㐲候敕旨
爲孫太博乞免廣南轉運判官狀
右臣今月九日樞密院遞到勑牒一道差臣充廣南東
路轉運判官臣昨自滑州簽判就除夲州通判未及
半歲今又蒙恩授前件差遣於臣忝冒寔踰涯分供
命陳力豈宜復辝嚮若止臣一身﨑嶇困苦雖更遠
役靡不甘心敢以微誠輕煩聖聽念臣二親垂白思
戀鄕里兩任滑州去家差近迎侍朝夕往來如意甘
脆供湏頗爲私便一日離側倚門致念况復貪榮遠
從吏道其在人子何心自安况轉運判官國家近置
推擇委任務在得人以臣愚疎恐難堪稱伏惟聖慈
詳求幹敏授以此職令臣且充滑州通判終滿一任
庶得官政無廢侍養不闕君親之際恩義兩全棄骨
畢身曷云補報
論麦允言給鹵簿狀(以下九道並同知太常礼院時上奉)
(聖旨麦允言有軍功特给鹵簿令後不得為例)
太常禮院右伏見中書劄子云云昔仲叔于奚有功
於衛衛人使之繁纓以朝孔子曰惜也不如多與之
邑惟噐與名不可以假人夫爵位尊卑之謂名車服等
威之謂器二者人主所以保畜其臣而安治其國家
不可忽也今允言近習之臣非有元勲大勞過絶於
人而贈以三公之官給以一品鹵簿其爲繁纓不亦
大乎陛下雖欲寵秩其人而適足增其罪累也何則
三公之官鼎足承君上應三台鹵簿者所以褒賞元
功皆非近習之臣所當得者陛下念允言服勤左右
生巳極其富貴死又以三事之禮爲之送終鼓吹簘
鐃烜赫道路是則揚其僣侈之罪使天下側目扼腕
而疾之非所以爲榮也惟陛下御仲叔于奚之傳垂
意孔子之言則知名噐之重不可加非其人况唐制
群臣於國立大功者㛰葬則給鹵簿餘不在給限伏
望陛下追寢前命其麦允言更不給鹵簿母使天下
之人竊敢指目以爲朝廷過舉不勝幸甚謹具狀奏
聞伏候勑旨
皇祐二年九月十四日具官臣光等狀奏
乞印行荀子楊子法言狀(與綰閣諸君同上)
臣等伏以戰國以降百家蠭午先王之道荒塞不通
獨荀卿楊雄排攘衆流張大正術使後世學者坦知
去從國家博采蓺文扶翼聖化至於莊列異端醫方
細伎皆命摹刻以廣其傳顧兹二書猶有所闕雖民
間頗畜私本文字訛誤讀不可通誠恐賢逹之言寖
成廢缺今欲乞降勑下崇文院將荀子楊子法言本
精加考校訖雕板送國子監依諸書例印賣臣等愚
懵不達大體不勝區區貪陳所見
申本寺乞奏修築皇地祗壇狀(皇祐三年五月上奉)
(聖旨依奏)
右光等謹案唐郊祀錄方丘八角三成每等高四尺
七闊十六步設八陛上等陛廣八尺中等陛廣一丈
下等陛廣一丈二尺今皇地祇壇四角再成面廣四
丈九尺縱四丈六尺上等高四尺五寸下等高五尺
方五丈三尺陛廣三尺五寸平漫無墄大抵卑陋不
與禮典相應伏以王者父天母地天地之尊禮相亞埒
今圓丘之制極爲崇峻獨於方丘有所闕略未稱國
家嚴恭明察之意謹具狀申聞伏乞據狀敷奏指揮
下有司依唐郊祀錄制度增脩庶合典禮謹錄狀上
論劉平招䰟葬狀
右准樞密院批送下國子博士劉慶孫等奏狀六月
二十三日進呈奉聖旨送太常禮院詳定聞奏臣等
謹案延陵季子曰骨肉歸復于土魂氣無所不之是
故聖人作爲丘壟以藏其形作爲宗廟以饗其神形
之不存葬將安設今劉平沒身虜廷喪柩不返其子
不忍封樹之不立哀展省之無所𣣔虚造棺椁招䰟
假葬朝廷下之禮官令檢詳故實臣等案晉世袁瓌
賀循等議以爲非身無棺非棺無槨苟無喪而葬招
幽䰟氣於德爲愆義於禮爲不物當時詔書明有禁
約今劉慶孫等所請招䰟葬不可聽許所有將見贈
官品定謚則乞依條例施行
奏乞移高禖壇狀(皇祐三年十二月上)
准敕節文高禖壇地下仰依典故增修今據濠寨張
德等計料填疊修築都役右具如前竊緣見今所置
高禖壇處地勢極下若就彼填疊不惟功費甚大兼
夏秋霖潦四集未免浸漬謹案北齊之制高禖爲壇
於南郊傍景祐四年太常禮院脩定儀注约用此制
今来若於南郊壇傍一二里以來别踏行高燥地修
築上件高禖壇則功費絶少又免水患參考禮典亦
無所違如允所奏(云云)
論張堯佐除宣徽使狀(皇祐二年十二月具草未上聞堯佐)
(罷宣徽使逐不上)
臣聞明主勞心力以求諫和顔色而受之士猶畏懦而不
敢進又況震之以威壓之以重而望忠臣之至直言
之入難矣臣之不忠言之不直而天下安萬事治者
未之有也臣竊見臺諫官屢以張堯佐事上言而陛
下執之益堅拒之益固前日臺諫官等守閤請對陛
下却而不内中外之人莫不駭愕以爲異事昔漢元
帝欲用馮昭儀兄野王爲御史大夫旣而疑曰吾恐
後世謂吾私於後宫遂不用今堯佐有野王之嫌而
無其才陛下不次用之數年間自散郎至宣徽使雖
彼實有可稱天下之人安可家至戸暁使謂陛下不
私後宫哉枊又聞之人有種瓜而甚愛之者盛夏日
方中而灌之瓜不旋踵而菸敗其愛之非不勤也然
灌之不以其時適所以敗之也今陛下貴用堯佐遠
過其分天下己側目扼腕而疾之又復摧折忠諫以重
其罪是正日中而灌瓜也臣竊爲堯佐寒心而陛下
獨不爲之深思遠慮哉非獨如是而已前者臺諫官
不得對之日隂霧冥冥跬步相失寒冰著木終日不
解臣謹案洪範五行傳聽之不聦是謂不謀厥咎急
厥罰常寒又案京房書謂之蒙氣此皆隂氣太盛壅
蔽陽明上下否塞疑惑不决之象天意昭然有如教
語行道之人皆知其異陛下資性純孝嚴恭天命容
納直言深明得失此非臣之䛕乃天下所共知也獨
奈何以堯佐之故忽天戒而不顧棄人言而不從輕祖
宗之爵禄違古今之明鑒書之簡策使天下之人有
以議聖德之萬一或累於光融高大之美此臣所以
日夜痛心疾首寢不能安食不能飽深爲陛下重惜
者也臣聞臣之事君猶子事父也豈有父獲大謗於
外而子不以告且不諫哉惟陛下亟召諫臣使竭其
所聞采納其言而尉安其意以厭上天之心解外廷
之惑闢忠讜之路塞寵倖之門則天下歡然歌誦盛
德豈有窮哉昔漢明帝作德陽殿鍾離意諫即時罷
之後乃復作殿成謂群臣曰鍾離尚書在此殿不成
矣然則明帝非不欲爲殿也所以屈意罷之者欲全
諫臣之節而開直言之端也今臺諫官前後言堯佐
者數矣陛下曾不留神省察少爲末減以慰其
心夫人主所欲爲人臣豈能強變之哉顧自今以往
事復有大於堯佐者在列之臣噤嘿拱手視之而已
矣此非朝廷之福也不然群臣猶朽木陛下猶雷霆
安可以力校哉惟陛下察之而已矣
論夏令公謚狀(皇祐四年七月十三日上)
臣等伏覩故贈太師中書令夏竦以舊在東宫特賜
謚文正臣聞大戴禮曰謚者行之迹也行出於已名
生於人所以勸善沮惡不可私也臣等叨預禮官謚
有得失職所當言不敢隱嘿謹案令文諸謚王公及
職事官三品以上皆錄行狀申省考功勘校下太常
禮院擬謚訖申省議定奏聞所以重名實示至公也
陛下聖德涵容如天如地哀愍舊臣恩厚無巳知竦平
生不恊群望不欲委之有司槩以公議且將揜覆其
短推見所長故定謚於中而後宣示于外臣等謂猶
宜擇中流之謚使與行實粗相應者取而賜之亦非群
臣所敢議也今乃謚以文正二者謚之至美無以復
加雖以周公之才不敢兼取況如竦者豈易克當所
謂名與實爽謚與行違傳之永久何以爲法伏以陛下
叡智聦明燭見微遠如竦所爲豈不素聞迺欲以恩
澤之私強加美謚雖朝士大夫畏竦子孫方居美仕
不敢顯言四方之人耳目炳然豈可揜蔽必曰夏竦
之爲如是而謚文正非以謚爲公噐也蓋出於天子之
恩耳此其譏評國家之失豈云細哉臣等所以夙夜區
區不敢避誅戮之辜怨讎之禍狂僣妄言正爲此耳
伏乞陛下留神幸察改賜一謚庶恊中外之論以爲
萬世之法臣等無任懇𣢾惶懼之至謹具狀奏聞伏
候勑旨
論夏令公謚第二狀(二十三日上奉聖旨改謚文莊)
右臣等近以故贈太師中書令夏竦賜謚文正輙有
奏陳乞賜改更至今未奉俞旨臣等竊以凡爲人臣
受禄不必多居位不必高苟當官不言則刑戮之人
也是以夙夜惶懼不敢默默伏惟陛下不以鄙賤而
怱其言臣等竊迹謚法夲意所謂道德博聞曰文者
非聞見雜博之謂也蓋以所學所行不離於道德也
靖共其位曰正者非柔懦苟媮之謂也蓋以詩云靖
共爾位好是正直也今竦奢侈無度聚歛無厭内則
不能制義於閨門外則不能立效於邊鄙言不副行
貌不應心語其道德則貪淫矣語其正直則回邪矣
此皆天下所共聞非臣等所敢誣加也陛下乃以文
正謚之臣等戇愚不逹大體不知復以何謚待天下之正
人良士哉且陛下所以念竦如此之厚者以竦嘗爲東宮
之臣故也嚮者東宮之臣死而得謚者非一陛下未嘗親
有所定至於竦獨不然豈非知竦所爲不合衆心邪陛下
必以竦爲正直無疑則何不委之有司付以公議然則陛
下揜覆其短適所以彰之也陛下念竦不己則莫若厚撫
其家至於謚者先王所以勸善沮惡非供恩澤之具也議
者將以謚爲虚名何害借人臣等請試言其害凡國家所
以馭臣下者不過禍福榮辱而已若爲善者生享其
福死受其榮爲不善者生遇其禍死蒙其辱天下雖
𣣔不治安何可得已若有不令之臣生則盗其禄位
死則盗其榮名善者不知所勸惡者不知所懼臧否
顛倒不可復振此其爲害可勝道哉虞書曰兢兢業
業一日二日萬幾孔安國傳曰言當戒懼萬事之微
夫事之方微治之易絶及其旣著誰得治之況天下
之人皆知竦爲大邪陛下雖謚之以正此不足以揜
竦之惡而適足以傷國家之至公耳且謚法所以信
於後人者爲其善善惡惡無私也今以一臣之故而
敗之使忠良儁傑之士蒙美謚者後世皆疑之則謚
法將安用哉臣等所以冒犯天威區區不已與人父
子爲怨者誠惜國家勸沮大法不可因循虧廢也伏
惟陛下憐察少加采擇特依前奏所陳改賜竦謚天
下幸甚臣等不勝惶恐待命之至謹再具狀奏聞伏
候勑旨
