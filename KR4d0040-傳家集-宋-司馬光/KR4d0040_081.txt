嘉慶己未十月五日庚寅
竹汀居士錢大昕假觀時年
七十有二
嘉慶丁巳夏有杭州書友以宋刻温國文正司馬公文集介郡城
學餘堂書肆示余余取與案頭所貯抄本相對其標題司馬太師
温國文正公傳家集已與此不合而序文節去首尾并誤劉嶠為
劉隨不知其何本也至于年號官銜㮣從闕略俾考古者茫無依據
是可慨已是刻序文一一完善次列進司馬温公文集表一篇分卷序
次離合先後多有不同偶取校勘雖文義未甚齟齬而一字一句摠
覺舊刻之妙愛不忍釋矣問其直索白金一百六十兩余以價昂一
時又無其資還之既而思此書為明初人收藏本卷首表文弟一葉
末餘紙有硃書一行云洪武丁巳秋八月收八字有小方印一其文
云徐逹左印有大方印一其文云松雲道人徐良夫臧書卷第八
十後空葉有墨書三行云國初吴儒徐松雲先生收藏温公集八十
卷缺九卷雍謹鈔𥙷以爲完書云弘治乙丑秋九月望日石湖盧雍謹記
則此書本爲吴中藏書不知何時轉入武林而今又重歸合浦此一竒也
且松雲收藏在洪武丁巳而此書之来又在嘉慶丁巳其間甲子屢更
顯晦亦復幾易此竒之又竒也今雖不能即得或者遲之又久必俟諸
秋八月收以符前賢之轍邪閱月有五學餘主人来云此書出君家
徧示郡中藏書者雖皆識爲宋刻然所還之價有不及無過者曷
於前四十之數而益其半乎余重是書之刻在宋爲最初本兼重以
徐盧二公之手澤使大弓寶玉有歸魯之日未始非前賢實呵護
之故不惜重資購得得之日適在秋八月何巧乃尔爰誌顛末以示
後之讀是書者見竒書之出造物若有以使之然而聚散既有其
地顯晦又有其時豈不異哉讀未見書齋主人黃丕烈識
嘉慶已未冬十一月既望装此書成夫然而快然大慊
于心也盖余自丁巳八月至今即付装潢幾閱二載
餘費且倍扵得價然其書若有待扵余之装潢而
始完善者是書之幸實余之幸也初書装十四冊
破爛特甚買淂後驅蠧魚至數百計且缺葉及
無字處每冊俱有乃命工𥙷綴其缺葉皆誤重
于他葉之腹其無字者皆漿黏于前後葉之背
始悟當時俗工所為以致不可卒讀苟非精加装
潢則全者缺之有者無之不幾使此書多遺憾
耶用著原委以見古書難得即装潢亦當煞費
苦心也至此本為宋最初之刻錢竹汀謂全曰宋王
深寧撰困學紀聞載温公集字句多與此刻合
知深寕所見即是本也世行本以傳家集為最
古今見此紹興初刻題曰温國文正司馬公文集則
傳家之名非其最初及觀周香嚴所藏舊抄本
亦為卷八十而標題則曰司馬太師温國文正公傳
家集卷末有泉州公使庫印書局淳熙拾年正月
内印造到云云又有嘉定甲申金華應謙之并有
門生文林郎差充武岡軍軍學教授陳冠两跋皆
云公裔孫出泉本重刊是傳家又重刊本矣
