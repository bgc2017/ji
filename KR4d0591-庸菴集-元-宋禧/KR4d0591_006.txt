庸菴集卷六元宋禧撰
七言律詩
過崇安縣留贈稅使夏文敬
今年秋七月予有閩中之行卄三日入分水
關其暮抵崇安縣驛而宿明旦遇稅使夏文
敬于縣郭中文敬益都人年未三十既問予
姓而笑曰疇昔之夜夢造藍明之先生之廬
先生不見見一人狀貌若吾子者在其門外
官道上吾問曰子何姓曰姓宋其夢若是吾
與子雖並生于世而南北之居相去數千里
而遠且生平素不相聞何夜之所夢旦之所
見其容其姓其邂逅之地無一之不有徵耶
是可異也予聞其語亦有樂于中乃賦七字
八句詩一首以贈之
老年觸熱向三山暫宿崇安驛路間與子平時初不識
何緣昨夜獨相關浮生邂逅皆塵夢遠道馳驅有汗顔
官舍設瓜知愛客看花更待暮秋還
為閩省掾劉宗海題瀛洲圖
三山有客瀛洲仙一住人間今幾年桑田變海望歸路
天禄校書懷昔賢頗怪令威成白鶴還期太乙泛青蓮
題詩為坐榕隂下病叟南来也可憐
留題鼓山丈室
鼓山閩之勝地也予故人用明師主其寺焉
去歲用明自浙左赴鼓山予嘗為文以送之
今年秋不意叨與考藝亦有三山之行既事
主文江右吳蕭二先生而下凡七人約遊鼓
山予與四明桂徵士同德先至山下以俟及
暮諸公不至乃登山入其寺宿焉與用明語
至夜半有足感者其夜風雨俄至煩熱頓解
遂賦律詩一首明旦錄上鼓山丈室就以為
别八月卄四日也
棘闈半月閉秋暑巖寺幾程登暮雲勝地江山兵後見
高天風雨客邊聞送師東海新春别秉燭南州靜夜分
賓主三生端有契靈源重會讀吾文
閩省宣使張文中伴諸公遊鼓山索詩為贈
江海諸公早晚迴勝遊都向鼓山來同行喜有乘槎使
相贈慙無作賦才先到後還空卧病東瞻西眺更徘徊
閩中驛路通吳越歲晚相思為折梅
八月卄三日至鼓山夙病復作述懷
山僧錯喚病維摩傴僂提擕入薜蘿鄉里自憐扶杖久
道途誰笑折腰多度關峻嶺應如昨送客安車又若何
回首會稽雲霧外二千餘里費奔波
送人赴惠安驛
我到三山路二千經過驛舍總安然異鄉送客緣同郡
樂土為官屬壯年入貢好迎天外使觀光應識海隅賢
亨衢流轉非前日錦服歸來鏡水船
題牧羊圖
高鼻羣羊塞北來晴原花竹是誰栽牧人何處占春夢
草逕應看落日迴好雨一簔當有備豐年四海已無災
翻思持節蘇卿苦風雪憑凌白髮催
毘陵卞孝子永清幼失其母于兵難求之十三
年得見于龍河軍營中而未遂迎養臨川危先
生為序其事今年秋予遇永清于閩出示其卷
有感于中為賦詩一首
早失慈親最可憐周流兵甲十餘年只期見面黃泉下
誰使驚心白日邊喜極還臨大江哭愁深未挽小車旋
平生情事終難了孝行潛通咫尺天
休寧任本立水南山房
水南山人讀書處溪光半浸松蘿山白雲變化朝暮裏
黃卷逍遥山水間休從乃祖釣鰲去好與山人騎鶴還
三山秋色淨如洗四海兵車今已閒
九月十五日自三山驛還至懷安驛廬陵劉允
恭以詩贈别次韻酬之
官船送客勝漁舠千里凉風入布袍秋院校文同點檢
晴溪歸路重遊遨月圓楚澤鄉情遠水落閩關石勢高
竒會翻成離别恨暮年更怕往來勞
九月卄三夜留題武夷宫殿壁
大王峯下武夷宫九曲溪邊一徑通身到名山頭已白
眼明秋日葉初紅神仙定在虚無裏兵甲曾棲澒洞中
秉燭題詩留過客浮生蹤跡似冥鴻
九月卄三夜宿武夷宫燭下為魏松岡提點題
閩中士大夫送歸武夷詩卷
入閩遠作三山客迴棹重經九曲溪洞口仙人如有約
燈前詩卷為留題苦吟豈似彌明句昏照還資太乙藜
當暑送歸吾不及秋宵下榻聽金雞
留贈諸葛仲華
金華名族諸葛仲華為曹娥驛官三年于兹
矣以廉能稱被其惠者眷眷焉惟懼其去其
借留于上官者甚衆仲華之修職于斯者可
知已予去歲有龍河之行往還過其驛仲華
禮甚恭欲得區區之言予固心許之矣今年
秋以考藝適閩冬十月還與仲華會日昃未
飯為具食私舍不獲固辭瀕别率爾成律詩
一首以謝其意
去歲官船此往還詩文曾許寸心間官程今復經閩嶺
驛舍相迎對越山一飯情深分薄俸片帆家近破愁顔
去官送别寧無語只恐回轅野老攀
為孫尚質題山輝翁蘭蕙圖
蕙花江上逢冬至又見鄭翁蘭蕙圖落筆十年身後在
懷人三絶眼中無陽回后土幽芳發雪滿隂崖衆草枯
看畫幾番曾堕淚題詩此日更愁吾
送岑山人
北山猿鶴久相違城郭黃塵上客衣雨雪虚無知臘盡
江山寥落索詩歸梅梁水涸魚龍遠麦隴沙乾雁鶩稀
更待明年春草綠相隨湖上蹋晴暉
人日有作
新正雨雪數朝同屏跡茅堂未覺窮人日晝隂開晚照
老年寒極向春風荆榛豈阻尋芳客葵藿還親避俗翁
元夕張燈看不遠試聽簫鼓月明中
送趙仲容還會稽
江郭往來三十年黑頭相見甲兵前生平畫馬不能走
垂老瞻烏真可憐客舍茶甌龍井下故鄉書屋鏡湖邊
擕家八口始歸去春水為浮天上船
正月十五夜趙鳴玉還郡城與予語别遂賦詩
送之
新正泥濘出門遲百感春愁只自知送客正當明月夜
看燈不似少年時冥鴻歸路聲何遠老驥征途志已衰
簫鼓城頭偏惜别圖書船畔一吟詩
二月四日久雨始霽過水北王大本家觀山輝
翁春草圖為題詩一首
江上茅堂春雨多春來野色竟如何老夫朝朝望白日
隔水茫茫生綠莎踏青屐齒畏泥濘垂白鬢毛愁棹歌
何時乘我五湖興翡翠蘭苕迎釣簔
嚴氏蒼雲軒
我住城南對北山子陵墳墓在山間每思高節空回首
得見諸孫為破顔鄉里未尋書屋去客途曾向釣臺還
連年奔走頭添雪愛汝看雲日日閒
題潘氏壁
今年春三月四日予偕邑子周原信王公遠
過越溪潘鈞輔家鈞輔與其季鈞茂情好若
舊留宿其東軒張燈置酒主賓甚樂戊戌己
亥間以避地常挈家累輩寓其家今十三四年
矣舉觴道故舊且觀故太守李侯墨竹亡友
鄭先生墨蘭喜戚交集而于鈞輔伯季之更
世變能不失其常者尤有感焉為賦七字八
句詩一首秉燭書于壁以俟知我者和之
昨日正當三月三今宵水北共清酣幾年不到知懸榻
上已初過喜盍簪兵後放歌誰尚在燈前痛飲我何堪
君家兄弟情如舊頭白相看得笑談
為王雲谷題王若水畫
吾鄉王雲谷先生奉其母夫人官中吳時錢
唐王若水處士以其親年過八十且有禄養
之樂為作萱塘竹雀圖贈之其年至正癸未
也後二十有八年予過邑之東山雲谷出此
圖以觀感慨之際為題五十六字
江南四月薰風凉鶴髮慈親坐北堂萱草花開百憂遠
竹林筍生三尺長野鶴哺雛依翠石水禽得伴傍銀塘
年光物色都堪畫此樂人間不可忘
今年春三月六日過東山哭故太守汪公柩公
之子彦舉留宿書樓其禮甚恭其意甚勤感嘆
之際以詩贈之
故侯遺愛民猶憶有子承家我復過徐孺生芻慚自緩
謝家寳樹奈渠何兵戈每覺東山遠絃誦還聞北里多
老去憐才情轉切燈前為汝賦菁莪
三月七日留題黃草堂壁
我愛風流黃草堂暮年重過惜春光虚聞錦樹燒銀燭
不遇芙蓉見海棠舊客關情愁遠道好花在眼醉斜陽
生同壬子頭先白莫怪高歌似楚狂
三月十四日夜宿周叔榮家留贈
自歴風塵三十秋重來海上為遲留青春誰解看花去
白髮真成秉燭遊遠跡雲山仍近榻驚心海月正當樓
眼中諸友能相慰舊日牙籖尚肯休
和韋惟善登龍泉山舜江樓二首
絶頂曾題處士詩後來丞相有心期都知在眼為霖雨
誰向天心聽子規北客遠來文似錦南人老去鬢成絲
相逢倡和春雲裏此日登臨異昔時
其二
山郭遺民憶有虞江樓落日𦕈蒼梧登高能賦韋公子
在昔成名葉大夫南浦農蓑雲萬頃東橋漁網柳千株
眼中風物還淳朴未譲桃源入畫圖
同滑先生飲酒周氏荼䕷亭分韻得堂字
總愛瓊芳戀夕陽南鄰老子最彷徨惜春幾度行花徑
擕酒先期過草堂天上夢回青𤨏闥月中愁破白霓裳
百年舊物兵餘見莫遣清隂出粉牆
題白太常三歲時手書卷後
太原白應章以其曾祖太常竹梧先生三歲
時手書八卦名及諸名公贊美詩文卷示元
僖元僖伏玩之際乃知太常為一代偉人者
非獨間氣所鍾元遺山先生于其作字時以
七言古詩美之大有期待而果如其言盖太
常生有異質實能成于問學故也近代王文
公謂金溪民方仲永者世隸耕生五年未嘗
識書具忽啼求之即書詩四句并自為其名
其詩以養父母睦族為意自是指物作詩立
就其文理皆可觀者邑人竒之然以其父利
其慧日環丐于邑人不使學及其十二三時見
之令作詩不能稱前時之聞卒之冺然為衆
人乃為著文一篇曰傷仲永今觀太常幼歲
墨蹟及聞其生平所就有賴于學而後然則
知其與王文公之所傷者所以有霄壌之辨
于其歸也元僖于是竊有所感為賦詩一首
書于卷末云
世家白氏出名儒三歲能書有竹梧喬嶽千年降神秀
樂天七月識之無琮璜琢就藍田玉騏驥調成汗血駒
不似半山傷仲永遺山期待應時須
賦白氏瓶中梅
太原白子芳都事居其父無為太守喪時常
折梅一枝樹新陶器中其華既落而布葉結
實蔚然有生意當世諸名公以詩文美之既
成鉅軸矣其子應章乃索予詩辭不獲為成
五十六字
墓門有梅冰雪殘令人斷魂誰忍觀思親窮廬白侯苦
失本孤芳青子酸生成可曉神明意感應難同怪事看
也為吟詩鐡心動江頭笛聲梅雨寒
過張氏書舍
憶昔我年三十三讀書日夜在城南能親魯史留三載
誰似張翁愛兩男閱世青氊猶在榻回頭白髮不勝簪
壯年蹤跡同春夢愁破梅天酒半酣
為蘇養正題子猷訪戴圖
剡中秀異吾所思剡中隠者多故知平生扁舟未能往
幽興及門空有期雪夜勞人誰好事秋風看畫我題詩
只今莫說無安道王許風流似晉時
題赤壁圖
百年身世幾扁舟如此江山兩度遊人物當年惜良夜
畫圖此日對新秋仙翁得向清時樂我輩難消白髮愁
孤鶴不來明月好空思天際大江流
八月卄三日偕白雲訪西隠于龍泉山閣西隠
將有四明之行與予語别遂賦詩送之
龍泉高處為誰登曲徑幽尋樹下僧黃葉又經秋夜雨
青鞋曾蹋歲寒冰西來山閣隨雲隠東去江船待月乘
邂逅浮生還惜别吟詩落照倚蒼藤
白雲軒
小齋素壁積霜雪虚窗恍惚含白雲西山朝氣出龍窟
北海秋隂來鶴羣在舍雙親何太喜檢書一榻有誰分
東家愛爾書聲好雲裏吹笙不足聞
次韻趙德純阻雨小山有作兼簡徐性全并謝
陳氏諸親舊
雲谷重來遇二公故鄉情合異鄉中高樓聞笛三秋盡
舊榻吟詩幾夜同短髮飄飄渾欲落深尊處處不愁空
獨醒却負諸親舊聽雨留連復聽風
送譲無吾住定覺寺兼簡衍福玘大璞講主
江邊佛寺近孤城曾向江堤幾度行暮景難留林下伴
遠途猶繫世間情千村黃葉時時落十月清砧處處鳴
惜别老懷兼憶舊潮來南浦為誰平
冬十月過上林鄉為岑孝廉題鄭山輝雜畫就
用其韻
重過岑家懷鄭老畫圖歲晚見春榮芝蘭玉樹昔同賞
山澤布衣今獨行十月誰憐衆芳歇上林曾聽早鶯鳴
南樓日色令人愛洗硯題詩重有情
冬至後三日留題方允彰南樓
方氏樓居兩度過南山在眼興如何衆丘皆作兒孫拜
樂土猶聞父老歌愛日當樓書滿榻寒溪繞竹水盈科
陽生幽谷人重到更待中秋月色多
十一月十二日過竹山胡氏書舍觀王時敏梅
畫賦詩一首
竹山書舍王徵士長說鄰翁與往來翰墨曾揮銀燭夜
兒郎總慕玉堂才故人一去雲霄遠老我初過歲月催
冬日南窗對圖畫梅花臨水為誰開
十二月卄九日承滑攖寧先生韋惟善與鄉中
諸親友以予初度之辰致禮見過因賦詩一首
奉謝
老去歡娛復幾人歲寒山郭對黃塵艱難人事都非舊
貧賤交情倍覺真除夜敢因初度飲同心故向暮年親
城南行共千花笑已有江梅著早春
