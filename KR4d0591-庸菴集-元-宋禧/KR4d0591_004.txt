庸菴集卷四元宋禧撰
七言律詩
冬夜書懷
海邊積雨客愁長底事高樓有月光酒醒只疑天欲旦
烏啼猶苦夜多霜遣懷詩賦添華髮在眼山林缺草堂
欲問君平無覓處暮年人事付茫茫
望雪
荒邨臘月十三日雨後出門泥半乾欲雪未雪雲葉亂
似暮非暮風華寒敝裘在箧一冬暖遺蝗入地千尺難
今夜不知多少雪閉門忍凍有袁安
胡氏連理榆
兩株榆樹隔河生長對君家好弟兄連理可成嘉樹傳
同居真得古人情今看胡氏書青簡轉使田郎惜紫荆
歲晚鄰家誰煑豆眼中祥瑞最分明
胡氏養志堂
兄弟同心四五人相看慈母白頭新長垂涕淚艱難際
不棄詩書寂寞濱父沒已隨嘉樹朽歲寒今見故園春
我來聽說君家事喜有諸郎慰老親
衛公鶴題畫
衛公好鶴鶴乘軒玉露金風灑羽翰鶴夀可期千歲永
君恩曾使萬人看縞衣忽與緇塵暗清夢空留白雪寒
松下仙翁能跨汝瑶臺一望月團團
胡逹道觀錦軒
胡家錦雞何處來小軒花下為渠開日中錦綬自能吐
世上金刀誰解裁冨貴還鄉同一夢虚無過眼已千迴
主人閱世今頭白鶴氅時時坐綠苔
岑氏聫桂東樓
君家雙桂上林中念爾長思兩伯翁諸老神遊明月夜
高樓影接廣寒宫殿前作賦知誰敵花下吟詩笑我窮
頭白羡君才力盛尚看玉兔立秋風
徐氏怡怡軒
人間兄弟幾家好伯仲壎箎自古希我向梅川行野色
君開竹戶接朝暉隔河雞犬舂聲急繞屋田園豆葉肥
更喜諸郎秋共被吟詩酌酒為忘歸
重過烏山即事
冬晴重過烏山寺年老今非白面郎石髄汲来㯶葉井
塵軀浴罷菊花湯三生有約誰能記一醉無愁自不妨
酒醒出山空極目獨憐白髮對斜陽
眉山王氏雲林書舍
我愛雲林事事幽况聞書屋住溪頭春天氣暖蛟龍雨
月夜隂凉翡翠樓作賦豈無攀桂客卜鄰曾有種瓜侯
夢中白髮空經過何日溪邊泊釣舟
送張士儀經歴
張侯不見十餘年淮海歸來雪滿顛九歲兒郎能負米
半生客路未歸田寒宵燈燭西窗下春日杯盤北海邊
客邸相逢又相别殘年多病重澘然
元日書懷
未歸城郭避車塵且伴妻孥住海濱臘月雨連元日雨
故鄉人作客居人魯連東海誰擕手寗戚南山自託身
只有愁心耿長夜已餘短褐對新春
宿陸氏山莊
故舊相招為放舟上林佳處得重遊西家客過東家宿
仲氏情同伯氏留夜坐競歌三叠曲春歸只在五更頭
自憐白髮渾無寐銀燭分明照客愁
重過上林井亭感舊
二十年前向此過凉亭寒井慰奔波當時未覺青山好
此日重來白髮多投轄幾人懷往事煎茶何處聽清歌
路傍野老能迎客樹下幽居奈爾何
為楊仲容題柳莊
誰家柳莊溪水頭我來柳下維孤舟柳花如雪送春去
楊子種田看水流北&KR1141;隂凉足高卧東臯鄰近時一遊
門前種柳似彭澤世上有官愁未休
陸氏秀野軒
陸家軒子傍山開花竹當階手自栽對酒春衣看紫氣
奕碁夏簟坐青苔上林芳賞令人憶三徑幽尋有客來
底用雲間聽鶴唳沙鷗相近不相猜
楊氏萬竹樓
童子曾登萬竹樓題詩今作暮年遊老蒼不見諸君子
喪亂猶驚四月秋&KR1141;戶青雲通窈窕兒孫錦服繼風流
清溪流向樓前過能與笙簧洗客愁
楊氏聽水軒
金沙溪上小軒開靜夜泉聲為爾猜仙子笙簫雲裏過
詞人環珮月中來紫烟目眩香爐頂白浪䰟驚灔澦堆
我愛幽人卧空谷鈞天在耳夢初迴
四月十五日偕岑宗昭胡斯美及其從弟斯敏
游宿竹山精舍明日題詩于壁而還
龍潭橋西山谷中茅屋住者皆樵農兵前送官大木盡
春後斸筍高峯重同行何人黑漆髮精舍有佛黃金容
三更月明五更雨子規來呌門前松
次韻王允昭遊源山中夜宿有感
餘春紅紫尚菲菲訪舊傷情故老稀秉燭山林連夜宿
思家道路幾人歸龐公采藥知何往杜老誅茅願豈違
他日幽居山谷裏與君開戶看雲飛
贈陸生
迴棹游源日已斜道逢二陸立晴沙借人几榻開漁舍
送客壺觴出酒家柘葉青連溪岸樹藤梢白覆竹籬花
連朝多謝慇懃意自念風塵兩鬢華
贈徐生
徐卿生子世積善杜老作歌稱絶竒麒麟千古同一夢
豚犬何人譏二兒橘花滿林定結實蚕蠒在箔終成絲
寸隂可惜綠隂下正是清和四月時
凰山范氏碧梧軒
范家從來有賢母東漢流風東海邊孤兒當室鳳雛立
寡婦下帷梧葉連高岡日射文明地阿閣雲飛咫尺天
頭白無愁看玉樹舊書長在綠隂前
為黃克敏賦農隠
短褐力田山海間春耕秋穫心自閑飯牛身遠虎狼窟
狎鷗夢空鵷鷺班且復殺雞留宿客未須采藥入春山
荒茅夹徑草廬暗鄰舍有誰相往還
題鄭山輝效高房山枯木竹石圖
山輝戱作房山畫已亥經今恰十年舘閣當時文物盛
風塵何處畫圖傳神交未覺龍蛇遠羽化猶疑翡翠鮮
前輩風流歸鄭老令人注目海雲邊
羅氏兩寡婦
梅川羅氏有兩寡婦皆姓朱氏一為姑一為
婦也姑既失其夫有一子娶而生子甫三歲
又蚤世其妻與姑氏皆守節力紡績以活備
服艱苦其志弗回也予以辟兵寓其鄉其鄉
人好義者往往為予道兩寡婦志節若此今
過其家塾見孤子祥能讀書甚勤問其年已
十五矣其祖母與其母又能力教之切切焉
冀其成人予聞其鄉人稱之又若此遂為賦
詩一首以塞其請云
阿姑阿婦在空帷每對冰霜涕淚垂底向一門同苦節
絶憐兩世看孤兒門前大石何曾轉山上喬松不可移
鄉里都稱雙節婦兒郎在眼為題詩
贈李光道
城郭歸來百事疎殘生猶問五行書故人有子能傳業
樂土何時許卜居青眼為開分别後白頭幸活戰爭餘
喜君跨竈翻垂淚感舊憐貧豈獨子
送趙仲容東遊
會稽趙仲容先生近以一病幾不救多難之
餘不得坐以俟命將以繪事游山海間予念
其艱難之際所向皆然姑以救一時之急焉
耳間語及此為之悵然遂以詩送之先生見
吾諸故人煩務其間有觀詩觀畫如疇昔者
乎聊以先生之行卜之也
漂泊風塵嘆此公早年習畫畫堂中風流尚在時非舊
急難何多老更窮市駿莫憐曹覇馬作歌未遇杜陵翁
逢人不必論前日好與君平賣卜同
贈華松溪
往歲廬陵龍君子高常為予談浙水東有工
畫時人像者下筆點染輙逼真未常起草一
時同事者鮮出其右華君松溪其人也松溪
吾邑世家與予同黨而生常游江海間子高
稱之甚確予則未之識焉今年正月八日遇
諸邑郭鮑氏藥肆即欣然出楮筆為予寫衰
陋之相睥睨立就神骨顔色一市人見之無
不撫掌發笑以為予也予無以答其勤乃贈
詩一首
龍侯長說華山人世上寫真真絶倫下筆縑緗辭起草
驚人童穉巧傳神花前為洒烏巾雪兵後猶看白苧塵
十載相聞能一笑豈知邂逅在新春
題煑石山房
吾里鮑生思美既冠而有子矣氣質日益醇
每日即蚤起從其父處北市藥肆終日治生
事夜則歸其室讀孔孟書不倦吾聞而喜之
近自山野還邑郭以心疾費調遣常曳杖徐
步靜巷中一日值鮑生因過其所謂煑石山
房者壁上見一詩乃廬陵龍君子高所題也
吾又讀龍詩而喜之喜而技癢遂忘心疾之
苦亦為賦七字八句詩一首而律則有不能
協者矣生之東鄰有園數畝屋一區常有學
仙者居之今不知其何逝矣吾聞神于醫者
多仙人之流有能愈吾疾者往來其地吾將
假一夕之榻而與之宿乎生為我候之
鮑生賣藥江水北夜歸讀書江水南南山白石為誰煑
北海清尊留客酣仙家火候憶烹鼎人世天倫知盍簪
老我多憂得心疾月明借榻東家庵
清明日過張與權書樓既為題唐玄宗擊毬醉
歸圖餘興未已又賦五十六字
病翁日夜抱春愁喜值清明出郭遊唐帝擊毬看畫卷
張生留客坐書樓興衰可見千年事歡樂翻成四海憂
我為前修堕清淚諸孫能憶曲江不
新歲岑處士見訪
去年海角往來頻多謝高情洗客塵别後歲寒江竹老
愁中春煖野花新西樓為下青燈榻南郭能尋白髮巾
江水雲山猶在眼何時耕釣得相親
七月卄七日在天界寺送炯用明還永樂寺
秋懷叙别立高臺晚色金銀佛寺開家問已勞三月望
舟行先向大江回故鄉苦樂令人憶甘露登臨待客來
白髮滿頭今更短東歸山水定徘徊
送天台葉夷仲之官高唐
路遶天台萬叠山當年有志出鄉關黃河北渡之官去
白象南來奉使還際會風雲初發跡凴陵瘴癘已開顔
中原一望多秋草為政知君未得閒
悼蓉峯處士(原註處士宋景濓先生父)
處士年高太史宅仙華山墜少微星客車送柩過千兩
子業傳家重六經山氣猶疑風肅肅溪光長見水泠泠
從来同姓多傷感三誦哀章涕淚零
崔氏萬松山房
揚州城外松萬株誰葬此丘崔大夫生賢總是廊廟具
濟世豈同山澤癯秋榦巢雲來海鶴春花啄露集臺烏
當年讀禮關心處舉目難忘室一區
