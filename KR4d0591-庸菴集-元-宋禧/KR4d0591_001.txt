庸菴集卷一元宋禧撰
五言古詩
遊宿恭書記林居
昨夜共宿野返宿河水湄翳翳夕隂下密葉覆參差山
鹿下飲水庭鳥來擇枝與子暫游止晤語契深期緇塵
冐遠道靜宇諧曠夷榻外風雨至秉燭為題詩明發復
繾綣竟日衿風隨絃誦滌旅悶子樂諒在斯驟暄變凉
候春服又所宜相視宇宙内委順尚何疑
四月廿八日即事一首貽胡斯原
晨飱止東院晚食留西居水濱坐啜茗柳下觀釣魚無
事乃為樂所得良有餘緬思征途者去去將何如
用韻酬友人
海隅足辟地所慰得安居時艱愧蔬食矧敢謳無魚往
來感故意倡酬絃誦餘言旋望城郭肆志將焉如
四月廿八日川上晚詠示胡斯原
落景在平野森木翳橫川清風度葉下行行水紋連光
影眩凡目游鱗躍青天靜叟晚食餘為憩高門前諸生
慰孤抱待客父兄賢湯茗與筆簡隨需相後先浮蹤良
可嘆所駐亦偶然我衰已皓首撫運還自憐勉哉後生
者無恃毛髮玄
桐湖八詠為王遯菴作
看雲樓
孤雲何處来相對纔咫尺隨風出山去青天忽無跡往
來固無心幽人候朝夕高樓為徘徊無使長相憶
蘭谷
中谷見芳草令人憶沅湘沅湘不可往極目烟塵黃獨
醒一何苦佩服垂幽光懷人千載下楚越遠相望
桃花塢
東塢何所有藹藹桃千株花間掛錦服石上留酒壺樂
土不易得塵暗荆棘途無謂武陵遠即此堪隠居
梧桐岡
高岡生梧桐西舍足避暑白日變窈冥清隂落&KR1141;戶洗
硯金井泉觀文丹鳳羽翛然坐題詩凉葉過朝雨
菊徑
開徑延故人種菊娛晚節撫運掇其英天寒霜似雪彭
澤獨何心耿耿書歲月搖落感時邁孤芳慰人傑
芙蓉隄
澄澄山下水粲粲芙蓉隄翠幢雜絳節秋色分雲泥緩
步念脫屣獨立知扶藜豈望衮衣至可期鳬舄來
乳泉
甘泉白勝乳飲之可延年老人慰饑渴嬰兒顔色鮮福
地天所秘食飲非偶然塵居就枯槁令人思乳泉
合澗橋
石梁在山邊雙澗此中合清流本同源白礫無汚雜朝
暮度漁樵車塵不相接木客有時来山童掃黃葉
川上即事
婉婉雙白鵝晚凉浴河水野翁怯隠憂臨流書未已平
生懶學書老至隨筆耳鳥跡誰復觀月光在沙觜
八月廿六日遊梅川長慶寺有感
古寺歴塵劫空山見清秋木葉日夜落海氣東北浮滌
煩憩微跡望遠增隠憂行吟瓦礫間盛觀焉可求草露
豈常濕巖雲亦暫留轉思學仙者脫身事長游在在曷
自苦起滅同浮漚
送丕大基自天界寺歸佛隴
炎暑伏深院朝夕誰與娛緇素雖異路旅寓同一區我
來已衰朽子出復何如幽棲豈無所邈在東海隅竹色
翳几榻池中淨圖書中夜忽有念凉晨理迴車所向就
昭曠行矣勿躊躇
八月十三夜史局儒士醵飲天界寺西庭叙别
分韻得天字
秋寺積黃葉行見江月圓衆客感時邁史籍已成編迢
遞四方至同舍非偶然久集有分期念之還足憐醵飲
際良夕露坐望青天明發各有適羽鱗異天淵少壯宜
努力衰病得生旋酣詠在兹席靜言乃離筵耿耿亦何
為且就殘夜眠
題蘭川圖
君子川上居忘機對芳草芳草有姱節日夕慰幽抱故
鄉别幾年洞庭風嫋嫋何人獨行吟秋來轉枯槁優游
萬壑間中夜思遠道勿復言令德遠道聊自保諒懷濓
溪翁生意齊物表逝者果無窮生者殊未了邂逅為哦
詩霜寒越山曉
還自龍河次韻酬趙德純
皓首戀丘壑征途嗟轉蓬生還亦偶爾見念鄉里中周
旋荅衆施蹇步敢劬躬童時未覺遠閱世忽成翁常懷
俟爾坦青佩游泮宫禮樂在諸老遺澤沾羣蒙與君桑
梓契異彼萍水逢往來慰衰暮感慨寧無同願重古人
約道義薰予衷
二月六日夜宿倪以道宅為題畫梅
春夜宿溪上看花屢吟哦珠璣宛在眼其如粲者何衰
朽不自輟秉燭褰青蘿冰雪融土脉星月垂澗阿别離
在明發於焉留短歌
七月廿七日以考藝至福建水口驛驛官姚惠
卿乃吾鄉人有沐浴飲食之留而四明桂同德
又先至半日以俟皆出望外喜而賦詩
老去畏行役病餘慮炎蒸陟降雲霧嶺奔趨風水程去
越影生桂入閩葉凋蓂浴垢水口驛遡風山上亭顧慰
值鄉彦遅需謝文明衰朽樂疎散餘事非吾能
在閩省試院次韻主文旰江吳尚志述懷之作
妙化魚躍淵流光蛇赴壑出書洛川龜閱世遼海鶴文
運復有興儒行固無薄持衡宗楚材盍簪集閩郭謇予
素愚蒙老至焉有覺伴食愧羶腥還山憶藜藿
次韻廬陵王子譲秋夜試院有作
我日已去邁不見秋葉紅明月昨夜滿白露下梧桐殊
方瘴癘地文會逢數公按圖得騏驥一笑凡馬空人事
豈能必取舍歸蒼穹鳥啼庭前樹誰復知雌雄晤歌在
今夕聚散皆浮蹤歸途畏䟦涉皓首嗟飛蓬
八月廿六日雨止遊鼓山靈源洞至天風海濤
亭賦詩一首
雲卧已三夕山行歡百靈西林日華赤南澗秋草青仙
佛宛如在笙磬誰與聽陟降循水曲窈窕度巖扄風濤
忽在目颯爽敞孤亭茗飲助幽賞世外便獨醒尚瞻紫
陽翰不隨霜露零聞見慨今昨思惟著儀刑遠來慰衰
朽竒覽遺昏冥但愧無聞者凡迹同浮萍
吳尚志蕭自省而下七人九日自三山驛飲罷
登烏石山分韻序别以五字十句為率得盡字
文飲從醉吟旅游資汲引升高力已疲覽勝歡未盡烏
石會何如龍山迹難冺視昔均有懷此别良不忍采菊
惜兹辰行當還舊隠
慈溪人求詩贈醫者章敬德
三年艾可得八載詩未成此事太迂闊吾憐東海生病
肺一年苦對酒甘獨醒誰能愈其疾酬德非常情良醫
有章子方寸冰雪清珠玉文字重羽毛金帛輕作詩以
為報藝苑尋簪纓遷延歲月久坐見兵甲寧今秋我為
客迢遞閩中行新冬始迴櫂心氣猶未平過門客難謝
茅屋雞犬鳴索詩如索租衰朽詎能勝賈島詩思拙得
句雙淚零百篇遇太白但用斗酒傾如何迫我甚兩耳
聞風聲老至疾易作采藥隔滄溟空言適為累浮生安
足憑章子倘念我妙訣全神形歲晚東海上有約當合
并
十月晦日與諸友過葉伯泰隠居
出門風日暄野趨慰徒步行行五里餘訪舊寂寞處隠
居隔青烟涉津向紅樹幽人不在家童子留客住為尋
主翁歸北里復東渡乃從南山還衣巾認中路匍匐趨
柴門歡喜見情素止渴得土酥充饑思薯蕷厚意愧吾
曹為饌雞黍具望外出陳醪房中藉賢婦遂令周孫徒
痛飲不欲去獨醒笑老夫徒自耿憂慮人生歡會難萬
事皆有數今春曾此游重來歲云暮白白潮入川青青
蔬在圃時序雖有移郊墟但如故平生麋鹿姿羶腥非
所慕裹飯倘同襟有懷即相顧
雨中寫懷奉寄朱伯言周宗性兼呈悅白雲
雨水足新歲綿延冬旱餘泥濘固可畏仍欣長園蔬嘉
賓過我語繾綣慰久疏自顧復有歉敝箧唯舊書一飲
不敢具隻雞耻言無病兒卧在床藥物勞猥圖微生乃
如此故知謂何如俛仰宇宙内草木向春蘇游詠豈無
所且復充所娛日出即暄暖緩步有乾途相期出東郭
寫心高士居
二月八日雨中有作
水南掩關坐春雨生晝寒一榻委文史沉吟苦無歡路
阻玄鳥至雲海何漫漫羣生有常運向背詎無端惟兹
窮巷士靜言聊自安生緣諒已定過憂徒永嘆
送周宗性上昌化教諭
暌違倏九載過門兵革餘江郭尚如昔所向迎酒壺筮
仕云有所簪笏重文儒年稔飯自足春暄氊可無家室
久留滯去台甘在吳學舍近天目登車三日途念兹亦
吾慰晤對為躊躇苦乏旅嚢贈微言詎非迂蒼蒼山上
栢濯濯水中蒲歲候有黃落物性豈無殊願言毖恒德
慎勿忘厥初
寄宋景濓先生三十韻
相處纔數月相違已三年人來即問訊矯首玉堂仙尺
書固邈邈寸心每懸懸孰謂金蘭契而如萍梗然憶昨
被殊渥草茅倏牽連平生坐環堵豈意乘官船修史與
末役乏才媿羣賢強述外國傳荒疎僅成篇頼有班馬
手筆削容巨編素餐竊恐懼衰疾頻纏綿小几聚藥裹
空床重艾烟旅邸命如綫仁人俱見憐同舍既足藉同
姓尤惓惓早晚辱安慰殘喘聊自延凉風送越柁而得
歸園田當時十八士去留各有緣中秋佛寺裡明月照
離筵後夜復叙别慘慽燈影前贈言諾教誨有暇寄江
邊縹帙已拜惠所獲尚未全去年攖寧叟往還情為傳
我亦&KR0034;行邁南閩涉山川考藝非所任冐往誰舍㫋知
已諒興閔疲駑詎勝鞭鬢髮日已短貧病無由痊策杖
山野間靜曠庶相便擊壌或歌詠忘憂臨澗泉緬懷青
雲彦文會濫隨肩作詩謝疇昔一一莫能專諸公倘垂
愛契闊寧我愆
秋熱嘆二首
秋序已云深秋暑何太熾衰朽心益煩常望風雨至風
雨杳無期烈日徹厚地白露夜未晞&KR1141;壁貯炎氣恨無
松桂林移榻一假寐老疾將焉違輾轉發長喟
其二
去歲度閩嶺暑途猶可禁行舟溪水驛解帶榕樹林宿
疾不復作亦足紓憂心今去閩嶺遠秋陽何爍金疫&KR0146;
起乘熱窮苦誰能任矯首望雲漢沉吟復沉吟
題牧溪所作阿羅漢圖
吾聞十八士隠見天台山石梁隔塵世路滑莓苔斑樹
色在彼岸飛鳥能往還山中何所樂食飲非人寰巖石
深復深衣冷雲霧間密葉足蕭爽靈獸無冥頑大海逼
孤絶高泉瀉幽閑冥心萬化表長往窮躋攀焉知有衰
朽畏壘常相關
小山陳氏清暉樓
層構謝囂溷憑陵高曠間出日離東嶺歸雲度西山山
溪被光景林木霽容顔陽明淨可挹而無隂翳删仙居
復誰好游子紆珮環朝躋足澄觀夕眺慰餘閒於焉釋
煩慮詎謂忘人寰萬化一冥合經心秋雁還
次韻朱雲巢遊鍾山有作
有事汗青暇羡君山水游吾獨阻衰疾素興徒綢繆霞
光日邊近樹色雲中幽覽勝屬青眼含情嗟白頭高懷
既兼得况歴人事周紬書金石富傾蓋簪纓稠俛仰慨
今古直筆伸故侯雄才固馳騁餘力殊未休嘯歌寥廓
際天風灑清秋先還我何乖後往君久留鬱鬱山氣佳
滔滔江水流新篇足諷咏使我生遠愁
壬子歲四月甲申夜紀夢
積雨暗長夜山行經險巇悲風撼林木崖谷蔽參差遠
聞豺虎號鬼燐弄光輝十步九失足中心祗自持所適
既迢遞黽勉焉可為道傍見明燭抵宿依茅茨開戶念
生客而逢主翁慈煖湯趣妻子然薪為更衣艱難又奚
怨少息非所期雞鳴夜將旦熟寐百無知欣戚一以忘
何有安與危生死宇宙内曠懷亦如斯聊紀夢中事誰
當賡我詩
題雪浦待渡圖
吾邑王性常客居羅壁山中歲晏躡冰雪還
水北省親時中吳顧雲屋留其家為作雪浦
待渡圖以贈之予觀其圖有感于中賦古詩
一首
冉冉歲云晏蕭蕭林木疎積雪徧原隰山川今昔殊遠
眺既茫昧近矚迷舊途游子去家久思親賦歸與寧不
畏凛冽飛鳴有慈烏川廣不可越臨津為踟蹰舟子隔
雲渚迴篙憐久需故廬在何許北里路非迂豈無澤中
鴈亦有冰下魚甘旨恒在念釣弋誠良圖生理何獨拙
往返擕琴書俛仰宇宙内幽抱聊自舒日出長夜後陽
復沍寒餘兹理諒無舛不樂復何如
萬壑樹聲圖
層崖望不極溪谷何巉巖秋風起天木奔泉落空潭石
林高下響猨鶴韻相參幽人戀巖穴寂寞居山南萬籟
慰衰暮忘憂非酒酣援琴寫蕭散此樂吾所躭
為徐性全題顧山人天際歸舟圖
佳期諒無失歸近心反勞蕭蕭江樹冷落落雲山高孤
舟來浩蕩所望非漁舠風水協龜卜秋来多濁醪
為方景常題顧雲屋蘭亭圖
崇山氣磅礴羣峯靜儀刑風泉瀉霞嶠迢遞委幽亭溪
林何濯濯汀蘭亦青青良辰各有適列坐集簪纓胡獨
一時樂而遺千載名浮雲變晨暮山川久含靈撫運嘅
幽獨寧忘今古情
題雲屋所贈高峯遠澗圖
今年壬子秋九月余與玉山逸人顧雲屋連
夜宿吾邑羅壁山中時近九日羅壁之顛有
所謂龍門足以適登高眺遠之興雲屋以余
未遊為歉明日將偕往先為作高峯遠澗圖
以贈及還予乃賦詩書其上云
高泉落雲中大澤露羣石霜降草木黃青松有顔色緬
思玉山期邂逅滄洲客登高贈畫圖賦詩宿羅壁
題畫
伊誰愛兹境而忘登涉勞一水天上遠雙松野中高峭
壁無樵徑深溪絶漁舠唯應學仙者麋鹿與遊遨
六月十日過極樂寺寫懷
紺園草樹綠清颷朝暮凉當暑出闤闠憩此獨徜徉過
客適邂逅遨遊山水鄉晤語廣居下隠憂忽遺忘况復
霖雨餘市津來米航豐年足慰意撫運念平康樂土亦
何遠伊誰望西方
