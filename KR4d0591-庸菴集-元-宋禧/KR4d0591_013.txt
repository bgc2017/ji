庸菴集卷十三元宋禧撰
序
贈李生序(原註庚寅)
始余聞四明李生遊江海得秘方能為人治竒疾皆命
日而愈然聲容冠服不能撼貴顯知其名氏者特山谷
田野之人余固識於心猶未之信也去年春姻戚應生
者生疣於目表大若核桃而長未巳别六七日而見則
帖焉如平常問其故乃李生為之也余於是欲一識其
面目今年余與河南郭子振讀書吾鄉圓智寺夏五月
李生過余而留焉子振舊病痔良苦以余之言從生治
之浹旬之間若實熟蒂脫而其疾去矣噫世之病疣痔
者無間於王公貴人而得其秘方者甚少也疣痔之病
不甚於龜手者乎古之人能使手之不龜者足以取富
貴况治疣痔而得其秘方如李生者乎然李生不矜功不
責報與人言必依於忠信孝弟無富貴利達之望則其
不遇於王公貴人者豈果係其聲容冠服之間乎子振
吾州太守公之子也其親舊多大官鉅族以生能去所
苦先以錢帛又圖報於後生辭曰富貴貧賤吾自知得
甘旨以養老親足矣尚何有願於其外乎子振益嘉其
志遂徵詩吾黨以彰之余為題其首
贈徐君采序(原註辛夘)
前廿年余始交山隂徐君君采君采時以龜策隠市㕓
中郡之士大夫皆與之往來其擬游京師也安陽韓先
生以文贈之且稱其雅好琴書而於岐黃氏之書則未
之習也數年來余於吾鄉聞君采客錢唐能治痔取竒
效馳聲公卿貴人間心竊異之去年秋會諸錢唐逆旅
以他病求君采治者日集其門益異而問之則曰吾於
張仲景著論以習驗於人矣噫君采久不見何其多能
若是耶今年余復至錢唐見其藥室所張皆德其愈疾
而贈以文者則君采之於醫信有濟人者矣余觀士之
懷仁抱義者莫不有志於當世而求其得行其志者恒
少也余行年四十矣固知仁義之施於物者惟醫猶庶幾
焉然學之已晚懼其不足以濟人而適足以累人則于
醫又不能為己自今以往徒羡君采醫業日益精濟人日
益衆亦足以自快其心而忘其貧也廬陵邑長寶侯以
其伯氏嘗危于末疾得君采活之而不忘徵文於余以
贈之於是乎言
贈許仲舉序(原註甲午)
疽發於背危疾也天下之人無知愚舉知而懼焉然其
始發也甚微其可見者僅如粟豆比天下之人又往往
忽焉而治之不蚤以致不救者多矣苟於其始發之微
即艾以灼之不痛而至於痛痛而至於不痛其疾易治
且易愈也三日不治至五日五日不治至七日十數日
則横逸肩背壞爛不可收拾至是而欲治之亦難矣幸
而毒未内洞而遇善醫者必盡去死肌易新膚凡百無
所觸忌庶乎可冀不死俟其血氣内充而外固飲食起
居復其故常非以歲月計不可也然則人有是疾治之
不蚤而得生全者特幸耳吾鄉吴易之先生年已七十
而背發疽雖覺之三日之外然治之不甚緩治之者又
得里人許仲舉能循古法不敢以私意乘之故收功於
旬月之間無甚難且危也吴先生疾既愈不忘仲舉之
功思所以彰之而徵言於余噫緩急難易之辨非獨治
疽為然也天下之事其類此多矣以作難者言之其初
迫於不得已而人自為計其後徒黨稍衆而聚於山谷
又其後形生勢長抗官軍犯城池而生民陷於塗炭貽
慮於廟堂之上不淺也天下方以治難為務其緩急難
易之辨與治疽者相類而於余心適有所感于是乎言
為趙仲容贈孫仲麟序(原註丙申)
山隂趙君仲容寓吾州孫君仲麟氏有年矣仲容在州
郭數與予相見今年來不見仲容者半載一日遇諸途
問曰何久不見子也仲容曰吾病疫兩月幾與子不相
見余駭而悲之且自責不知仲容病也又一日仲容過
余曰吾有請於子子無吾辭余曰何謂也仲容曰日者
厲疫流行受其災而至危者莫吾家若也吾家無旬月
之蓄而親戚僮僕無一在焉吾既病甚吾婦吾二子又
相繼病病甚於吾四人者同卧一室相顧待盡微吾仲
麟氏盡為鬼矣仲麟於吾非親戚之屬也乃憂形於面
與其諸子日夜營救候視而迎醫禱神與夫時其飲之
凉熱節其食之多寡凡所以活吾四人者無所不用其
極微吾仲麟氏盡為鬼矣仲麟于吾一家真所謂生死
而骨肉也然吾寠無所為報願子敘其事章仲麟之德
庶幾吾之不忘於心者恒在人耳目以為美談也余乃
嘆而言曰古者死徙無出鄉鄉田同井無旅困之家也
出入相友守望相助疾病相扶持無不恤之難也良心
之存乎人者不失故天下和平而民不夭札也自人欲
横溢各溺其私大防不修而至於崩决瀰浸震蕩之中
父子不相保夫婦不相守而淪胥以亡者何限其禍盖
有原也仲容去鄉井而寓吾州既旅困於此矣又盡室
以病而值時之不易幸而有仲麟之相友者為之扶持
也嗟乎世之病疫如仲容之至危者不為不多不幸而
不得如仲麟者為之扶持而至於夭札者亦不少也使
天下之人皆如仲麟之存心則親䟽上下之間豈復有
失所者乎然則仲麟之事固余喜聞樂道而仲容之命
不可辭矣雖然余與仲容交而病不及知困不能恤仲
麟之德人也余固樂道其事而又有愧焉則區區空言
之為於仲麟之行事何如哉
贈余益之序(原註乙未)
今年秋吾弟元儀疽發腰背間玩而不治歴八九日寖
腫而大背若負斗米重乃懼而求治於人習灸者曰猶
可灼艾遂實艾若食指大灼至百餘壯始痛不可忍乃
止然猶慮其危而求治之心未敢遽已也友人慈溪高
君仲寶曰吾邑余君益之善治疽疽發於人身自頂達
踵隨所在而治之無不愈其法不灼艾不用刃唯以其
先所傳蜀僧秘方藥摉其内毒從水穀道出於臟腑無
所撓而腐於外者有以易而新之未腐則不假外療能
保完若舊治疽如余君未見出其右者盍往迎之即走
迎余君至視其疾曰是易為也多此火攻耳五鼓作丸
藥啖之少寢覺患處若手搔然應其内微痛且痒氣殷
殷鳴於腸已而溲出赤黃物三日之間藥五六進而内
已清外已銷信乎其秘方足恃以活人也余舊聞疽發
於背為難治之疾治之法莫良於灼艾灼艾既早而火
力又至加之内滌則萬全而無虞以為治疽之良法無
踰此矣孰知世有秘方藥能拔去其病本而枝葉其外
者不事剪伐而自落用力簡易取效神捷如余君之治
疽者乎然則疽之治於余君者又良法之尤者也嗟乎
治疽於一身不與治盗于天下者同一機乎漢有盗並起
渤海天子以為慮一龔遂往治之而弄兵持弩之衆悉
散為良民是亦不灼艾不用刃潛去其毒而有大功於
人者也雖然血氣和則大疽不發民人和則大盗不起
治疽者常幸天下之無疽治盗者常幸天下之無盗君
子之心盖如是乎吾聞余君之邑有永嘉陳侯為之令
陳侯善和其民無所疾苦則其心盖未嘗不以無盗為
幸而余君之所深知者歟余君深知陳侯之心則其為
人治疽也吾亦有以知其心矣於其還序以贈之
贈胡居敬序(原註己亥)
至正十五年冬江浙行中書省丞相奉詔至自京師命
官討罪得專其柄于時文武才謀醫卜之士咸侍幄幕
以從而淮東胡君居敬以宦門子弟齒弱而氣壯聰明
強記涉儒書通醫道尤親邇焉居半歲授淳安簿不赴
乃東遊會稽探禹穴絶娥江謁漢嚴子陵先生祠墓而
至餘姚餘姚地僻山川夷曠風俗朴野偶有所適其意
因久留焉十九年春淮右謝公以江浙參知政事統其
軍臨寓餘姚公與其諸帥皆居敬舊所見者其遇於兹
無不驩然願慰知嘗值難衣服錢帛罄於盗欲周其匱
一日忽覓之不見問一市人皆莫知所往諸故人益念
之且謂其狂不改其初也不三月其軍去還浙水西余
於州郭遇居敬挈行橐野服麻鞋自東方來余問其向
留何地不得見居敬笑曰吾並海東行百餘里得深山
窮谷遊七十日躋巖石翫雲霞露飲木茹而不渴不饑
微藥嚢遺市舍動吾念幾忘返矣始余識居敬時談者
言其豪放善飲酒棄財物若土芥歌姬舞女日列於前
而不一動其心不知其果爾否也而鄭山輝先生又恒
稱其能曰居敬於醫書無不貫通問其疑義即應口酬
析歴歴有援據其治疾也若名將用兵取勝神速而常
情不可測度居敬於醫可謂有過人之能矣余今年始
數與居敬接察其言行乃知其有過人者豈一能而止
也哉夫人所趨者勢也所厚者利也所不能絶者女色
也而居敬於勢素遠矣於利素薄矣於女色素不親而
無所好矣何人之難能者而居敬又能之乎是真可尚
已噫能人之所難能非高資不能也然資過高者往往
有狂疾狂而克念則其疾有以治矣居敬能人之所難
能固不可以狂目之然或者亦有近似者乎於其近似
者而治之不少疏又非高資不可望也噫居敬余所尚
者而又余所望者尚而有所望能無言乎故有以贈居
敬
贈蔡山人序(原註庚子)
自知其命者而後可以言人之命命豈易言哉富貴貧
賤命也壽夭禍福命也命懸於天天之所為深遠莫測
而人欲言其將然無有不驗難矣哉是故非自知其命
者不可以言人之命也盖知命為君子君子之心不蔽
乎物而理無不燭理既燭矣於富貴貧賤壽夭禍福一
聽乎天之所為而無不樂焉既以樂乎已又以語乎人
曰富貴命也知命者不溢不危斯可以長守富貴也貧
賤命也知命者不謟不濫斯可以久處貧賤也壽夭禍
福命也知命者不偷活不傷生則壽惟其壽而夭非其
夭也不足欲不蹈險則福惟其福而禍非其禍也斯言也
人苟聽之於世教不有助乎夫以匹夫之言而有助於
世教非君子其孰能之術數之學云乎哉上虞蔡山人
蚤嘗習進士業試不利即委分田野而無競於時非自
知其命者歟中年艱於生事乃以五行書推人生年月
日所直日辰而有以勸之於其富貴者勸其不溢不危
於其貧賤者勸其不謟不濫於其壽夭禍福勸之以不
偷活不傷生不足欲不蹈險為人言命而所勸若是非
以君子之道處已處人者歟不然何其不專尚乎術數
之學也余久處貧賤者也今年春遇山人田野間聞其
言知其有志乎君子之道而心竊喜焉因其徵余言故
有以贈之
贈高生序
人之美惡係乎習習係乎所尚尚武者習乎干戈則思
戰鬭尚禮者習乎俎豆則思恭敬是故君子必謹其習
而善其尚也尚武者一於戰鬭則勇士而已耳尚禮者
一於恭敬則何學不可進何德不可就哉是故君子欲
知人之美惡又必觀其習而察其尚也觀其習而察其
尚可以得其為人之槩矣吾鄉高生尚禮天資樸實人
也當干戈之際無慕乎進取乃執俎豆之事於鄉校歴
三十月蚤夜周旋其間而恭敬之不忘非所謂尚禮者
歟噫以今觀之尚武者何衆尚禮者何鮮也生以樸實
之資尚禮矣苟一於恭敬而進學不已吾知其君子之
歸而勇士所就惡可同日語哉其謝事鄉校也與之厚
者徵余言贈之余於生既嘉其克尚於禮又望其進學
於君子之歸于是乎言
贈白道士序(原註壬寅)
神與怪孔子不語而後世宗老氏者往往能役鬼神毆
怪異則其法果孰從而傳之也余聞老子嘗為周柱下
史周之法制載典籍者非其所掌而見之者乎按周官
硩蔟氏掌覆妖鳥之巢其法以方書十日十二辰十二
月歲二十八星之號縣其巢上則去之壺涿氏掌除水
蠱則以牡橭其神死淵為陵以攻禜攻蠧物則翦氏所
掌以太隂之弓射天神則庭氏所掌其官皆屬司寇以
此觀之周之治法有非恒情所測者孔子於神怪不語
有以也周公立政治天下得以貫顯幽者為之治孔子
立言教萬世不可以幽而無徵者為之教然則後世有
能役鬼神毆怪異無乃周公之遺法老氏得之而傳於
其徒者乎白虚氏自幼絶俗不羣委質老子法中修其
業甚顓能召雲雷致雨暘追擊鬼物以救人菑害以余
所知者言之州治東民舍嘗連夜有瓦石擲屋上達曙
有聲出門覓擲者無見也白虚為治之怪遂滅比歲夏
旱為吾州禱雨雨輙應此焯焯在人耳目者今年秋帥
閫官某侯又以白虚之弭菑有徵者謂余曰吾所寓居
數有怪為人菑吾諸幼亦嘗菑藥不得治請白虚治之
怪與疾俱去而吾居以寧虚有除怪弭菑之德於我我
以金帛報虚虚弗受敢徵子一言以贈余於世之役鬼
神毆怪異固意其傳有所自况白虚弭災之事余平日
所知者又辱以某侯之命以言贈虚可以辭乎乃竊解
孔子所以不語者而援周官之所載者作贈白虚道士
序
送雲巖觀提點隋君南遊還京師序
隋君明德以黃冠居雲巖觀有年矣雲巖在京師王
侯將相所遊息之地也君以至正二十有三年自燕蹈
海抵錢唐上天目望日出於海東過會稽探禹穴又登舟
甬東取海道至閩粤然後還京師是行也盖歴觀東南
諸名山與巖穴布衣采芝苓服霞露聽風泉援鶴之音
而肆志於事物轇轕之表人謂其遂往而不返矣居無
何乃復步蛟龍黿鼉之宅望天子宫闕城郭以還其舊
廬而往時燕齊之士所從求安期羡門之道雖浩蕩恍
惚在其目前其安肯一躡其故迹也噫以隋君冠黃冠
果不忘世若是使有遭遇如魏特進安知其出處不異
於輩類也余考唐人才嘗怪魏特進者佐太宗濟億兆
謀謨諫諍致貞觀之烈與杜房諸宰相並稱勲臣其人
亦偉矣然其初則隠跡黃冠中落魄無所表暴豈憤世
嫉邪無以泄其蓄遂有長往不返之志耶抑三代而降
將相之傑出者多儲於神仙之流也觀漢留侯受書黃
石為帝者師及曹相國用黃老之言治尚清靜則其端
亦見矣於魏特進之事又烏足怪哉今海内苦兵革已
久治之復謀謨諫諍者隨所儲而奮也隨所儲而奮吾
以人才望當世不狹矣隋君其處黃冠奚若哉其處黃
冠奚若哉
