庸菴集卷九元宋禧撰
七言絶句
立夏日為楊昭度孤子題山輝畫
門外草青楊子家階前玉潤有蘭芽春歸今日看圖畫
石畔辛夷未著花
四月卄九日過楊氏嘉樹軒見紅葵盛開賦絶
句一首
窗外花開一丈紅南風搖動綠隂中傾陽心曲何人見
雨打梅花白髮翁
贈王駿
斬蛟射虎成功後寶劍雕弓取次藏王謝堂前雙燕子
啣泥莫汚讀書廊
四月卄九日為楊生士立題其先父昭度畫竹
昔日曾憐虎豹姿今年忽見鳳凰枝可憐對雨思君子
正近梅天五月時
題山輝畫二首
竹能結實蘭茁芽菖蒲有節鮮開花鄭翁一去不復返
畫圖留落山人家
其二
長為幽芳作畫圖老年左臂竟偏枯絶憐鄭老徒辛苦
身後聲名有益無
為倪原道題梅花畫扇
江城五月見梅花畫扇風生月影斜不怕高樓吹玉笛
憑誰寄到水西家
為胡生懋題王時敏紅梅畫
去年京洛寸心酸歸到江南淚未乾泣血只疑花濺淚
故園不作杏花看(原註胡生曩以父喪還自河南有泣血之苦而事母讀書不懈有足念者)
(故為賦此詩)
題紅梅畫四首
莫向羅浮月下遊天寒有酒豈銷愁暮年作賦江南客
可使紅顔對白頭
其二
春色隨人雪裏歸玉堂清夢已相違宫袍莫怪裁雲錦
更有緇塵染素衣
其三
玉顔淨洗西湖水一見令人日夜思圖畫寫真誰寄到
東塗西抺費臙脂
其四
幾年冷落在深宫不入霓裳舞隊中欲得君王同一笑
也將紅袖拂春風
為傅伯原題白雲親舍圖
暨陽傅伯原吾師鐵厓先生楊公之壻其舅
氏錢舜在又與予同受經于先生之門故伯
原視予猶骨肉親也乙未歲予與伯原會錢
唐而别今十有六年矣予以事適閩道過常
山伯原為驛官于兹而復與予會執手問故
舊輙為之流涕獨喜其母夫人固無恙得侍
養官舍伯原出向者所藏白雲親舍圖示予
予遂為題絶句一首以寓感慨之意云
幾年天際望雲飛日日思親淚滿衣今日常山官舍裏
白雲朝暮在庭闈
與三山驛官陸公亮同舟至水口驛為題胡廷
輝山水畫
入閩貪看武夷山箭急官船不得閒水口題詩酬驛使
酒醒雲影畫圖間
趙文敏馬圖
愛此天閑白鼻騧不同老驥服鹽車也知冀北空羣日
未見龍駒出渥洼
題王山農畫梅
山隂對雪寫南枝此老平生獨好竒同郡相逢每相失
却來閩越為題詩
題畫
松林日落碧雲開野老溪頭坐石苔隔岸好山招不到
一篙流水待誰來
唐馬圖
身上青雲照地光御溝春水落花香霜蹄只蹋長安道
泣血空聞古戰場
垂柳雙燕圖
多情雙燕不同飛綠暗章臺柳葉肥巧向垂絲低處立
迴身風動舊烏衣
還自閩中九月卄八夜宿石溪徐氏店
昨夜鉛山驛裏眠夜深官燭照青氊石溪茅屋今宵宿
松火為燈一榻烟
十月一日早發廣信玉溪驛舍次桂同德韵
趣罷行裝未出城玉溪驛舍燭花明五更歸夢千餘里
吹醒悲笳第一聲
十月十一日蘭溪道中感懷二首
清溪紅樹夕陽邊緩步平灘帶畫船曾聽醉眠居士說
只今詩興似當年
其二
醉眠居士已仙遊歸自閩中我白頭經過江山得詩句
晤言更有此翁不
十月十三日至浙江驛候潮而渡有半日之留
表忠觀去驛一里許土人無有識之者驛使毛
和仲金華儒家子也獨能以表忠為言遂導吾
入游焉感而為賦絶句二首
浙江驛使毛和仲云是金華詩禮家誰識龍山表忠觀
獨能引客入烟霞
其二
蘇公文翰表忠碑山下居人識者希舊觀有基黃葉滿
可憐斷石帶清暉
題懸崖蘭畫
山頭仙子倚烟蘿下土遥瞻奈爾何翠帶春風吹不起
月明倒影在湘波
即事戱作
王孟陽從章宗厚借驢往龍山宗厚俟其還
及還過宗厚家西二里許其小蒼頭從行者
以無其主言固持驢不放去至欲以杖擊之
孟陽笑而還其驢予為戱成口號一首
東家借得蹇驢騎中路蒼頭竟奪歸豈識主人朋友意
早年裘馬共輕肥
題畫
東南山水足清暉茅屋楓林共石磯誰坐扁舟沙際住
也知江海客忘歸
張介夫畫山水
衮衮雲連叠叠峯孤舟泊近水邊松遊人橋畔看飛瀑
樓閣桃花隔幾重
題趙文敏寒風瘦馬圖
蕭梢尾鬛一身秋還解追風似舊不賴有奚奴憐駿骨
袖籠烏帽為回頭
題王時敏畫梅二首
江邊翠閣為誰開野老看花雨裏來怪殺王郎乘酒興
直教玉女下瑶臺
其二
王郎作畫復啣杯我為題詩日幾迴簾外不知春雨落
硯邊猶見暮花開
題王山農畫梅
山隂道上每相逢當日梅花在眼中笑我題詩無一字
吐辭不及廣平公
在梅川為人題畫梅
梅川梅雨阻歸人看畫題詩過一旬却憶去年冰雪後
迴舟花送一枝春
蕙花圖
香飄百畒正氤氲作賦靈均豈厭聞我愛南風吹汝急
參差花葉總成文
為術者胡桂堂題山輝翁圖
雨後相逢北郭生謾將牛斗論平生卷簾笑看閑花草
一度春風一度榮
枯木蘭石圖
洞庭木落怨湘娥紉佩含情奈爾何秋水不禁涼葉碧
花開斜日不須多
二月卄日夜在城南僧舍題山輝翁春草圖
春院重過一夕留忽思鄭老使人愁更闌秉燭看圖畫
綠草紅花我白頭
題山輝翁畫
戊戌己亥予以邑郭有桴鼓之警嘗挈累避
寓燭溪山谷中依婣戚潘氏以屏其跡者數
月而鈞輔鈞茂諸昆弟朝暮相顧慰其情不
可忘也今年三月四日復過其家鈞輔昆弟
出鄭山輝先生畫索予題詩予感念往昔之
事固若一日而觀山輝所畫者足為辟地者
之娛而于予心適有契也故為賦絶句一首
以見意
薜荔為衣蘭作佩雲間石室可容身秋風黃葉渾無路
古木迴巖别有春
題李石樓清明墨竹二首
西窗留得此君看春雨蕭蕭作暮寒記得前年山雪盛
人間問訊喜平安
其二
粉牆春晚弄春暉昨有青雲覆作衣誰料使君持節去
天涯風雨不能歸
題王若水畫三首
棠梨結實荆條並石菊開花草色齊風葉一枝秋色冷
月中還許錦鷄棲
其二
一雙山鵲翫春暉天上秋期總不知也好衝花如綉羽
暮棲荆棘最高枝
其三
擇枝小鳥雌雄近出土幽筍子母齊誰向綠窗成獨宿
銀燈花落聽兒啼
題張淑厚畫三首
白頭勲業正關心短褐長竿倚石林已有風雲生渭水
豈愁夕照接秋隂(原註太公望)
其二
清流在眼未啣杯且賦新詩坐綠苔頭髮滿巾渾未白
如何彭澤得歸來(原註陶淵明)
其三
騎驢恰似杜陵翁歸向南山路不同惟有詩人最憐汝
解吟疎雨滴梧桐(原註孟浩然)
劉伶荷鍤自隨圖
獨醒甘葬江魚腹怪殺先生醉似泥死去解忘身後事
小童長鍤豈須㩦
題尚節亭詩卷
今年三月過黃處士草堂觀其尚節亭詩卷
感居處之無恒交游之有謝而處士之節自
壯至老不易其守者固若是也夫為賦二十
八字
當年尚節亭中客多作南柯夢裏人辟地草堂頭已白
階前青玉種來新
三月予過邑之東山馮處士要予觀鄭先生所
作東山指石圖為題詩一首
白頭春晚到東山故舊相看有笑顔鄰縣東山猶未識
眼明怪石畫圖間
題顧雲屋山水圖
吳郡顧雲屋工山水畫吾鄉鄭山輝稱其有
出塵之趣戊申夏自鄞還吳泊舟慈溪之丈
亭觀其山水諸佳處而樂之過餘姚為山輝
門人徐性全作此圖以行亟其圖墨色有未
足者性全以贈其友周德如山輝為題山字
韻絶句一首辛亥春予循海而遊過德如家
德如舊嘗從予者也出此圖請予繼山輝題
詩予遂以次其韻
虞公渡下丈亭山送目船窗幾往還今日題詩雲屋畫
白頭一笑海雲間
浣花溪圖
何人住向浣花溪辟地無憂醉似泥却怪桃源回首處
落花流水路還迷
為周德如題鄭山輝蘭圖
鄭公去後我重來二十年中白髮催留得故人圖畫在
周家芳草有花開
庸菴集卷九考證
第十頁前三行案清明二字下疑有脱文此詩永樂
大典所佚而浙本有之無别本可校附識於此
