庸菴集卷八元宋禧撰
五言絶句
書懷四首
晚雲天上白冬菊雪邊黃鬢髮絲絲短如何不肯長
其二
飲少不得醉吟多只自愁關情胡處士相過即相留
其三
老去須扶杖冬来早着裘翻思年少日曾為病翁愁
其四
近日得心疾遥遥夜不眠怪渠天上月明白照床前
贈胡生斯悦
童子樹邊立我行渠解隨拾得青桐葉愁來為寫詩
梅川四詠
黃牛高似馬百畝賴渠耕誰送青絲鞚驊騮帶汝行
其二
小犬如猫小花邊撲草蟲南村多狡兔蘆葦暗秋風
其三
海風吹野樹獨鶻有時來莫動梅花雪天寒鳥雀哀
其四
老鶴東樓立何時渡海迴鄰人都在眼梅樹有花開
題梅畫二首
春回石巖底山翁竟不知天香破孤夢白雪在高枝
其二
臨水一枝好疎花顛倒開也知貪照鏡不管路人來
題水仙圖四首
翠帶飄飄轉瑶環嫋嫋斜凌波清夜舞月落未還家
其二
珠宫雲影薄玉佩夜香寒明月能相照愁来只自看
其三
天風吹汝急羽化已能飛只恐凌雲去誰牽翡翠衣
其四
已得龍珠佩初從貝闕來衣裳渾不濕月下望瑶臺
六月二日胡處士宅前即事
水邊楊柳下雨後曉風前坐看平田綠關心大有年
八月卄二日過徐氏書舍觀楊昭度所作壁上
墨竹為之泫然因題詩一首
可人今已矣塵壁見琅玕老淚為渠落西窗秋雨寒
題百牛圖
四野多青草江南春未深柳堤烟雨暗何處是桃林
為王起東題李石樓墨竹遺胡達道
王起東得石樓李侯墨竹一紙將以遺梅川
胡隠君達道而徵予題詩前二年予與起東
俱避地梅川依達道以安及還邑郭又與起
東為隣而梅川曩日之事未嘗不數數以為
言今起東于胡君有墨竹之遺盖不忘相依
于患難之際而歲寒之交足恃也既題一詩
又書此語以識予之所感云
南窗冬至日雨後看琅玕為報梅川友陽和轉歲寒
重過倪氏深秀樓十首
二月初暄暖梅花爛漫開何人詩興動高閣為渠來
其二
前後山溪合東西戶牖開初陽晴看畫新月夕銜杯
其三
客到青山裏新晴為暫留春來逢甲子又聽雨聲愁
其四
俗客無緣到前溪隔世塵三冬曾下榻猶憶董山人
其五
風流吳老子作畫愛梅花醉看西窗影更闌候月華
其六
滑公江海客頻到賀家溪采藥行雲際吟詩過水西
其七
朱老金鰲出王仙白鶴來長留詩卷在不棹酒船迴
其八
東家親戚好夜過太丘孫即為頻呼燭何曾怪扣門
其九
連夜張燈飲微酣用杖扶明朝下樓去病叟怕騎驢
其十
五載一登閣春衣近暮花後来知有幾白髮愧烏紗(原註)
(董山人字仲載天台人深于地理書吳老子吾邑季章先生也滑公字伯仁許昌人儒而善醫朱老字伯言天)
(台人王仙叔雨熙陽仲伯也栝人王君皆儒者太丘孫倪氏之戚小山陳生鑄子範也性醇敏好學可愛)
賀溪即事四首為倪立道賦
倪氏書樓北清溪曲曲流主人能好客釀酒續茶甌
其二
溪光流翠玉鳥影度清潭洗硯梅花落山童在水南
其三
西嶺青雲近時聞伐木聲千絲初掛柳二月未啼鶯
其四
洞庭秋水滿落木共誰愁雨滴湘妃竹啼痕到石頭
峨眉春曉圖
日出扶桑遠雲飛疊嶂深高臺人起早半月恨春隂
瘦馬圖
駿骨由来瘦天西耐苦寒長安看花去誰為備金鞍
題畫
茅屋何人住秋林對晚山也知乘興出多在白雲間
為陳子範題后泉書舍圖
雨後泉聲急雲中樹色昏讀書應早起開戶見朝暾
顧雲屋效米元暉畫
能畫佳山水顧侯天下稀尋常董北苑忽作米元暉
題梅畫二首
花樹小時見看花予白頭衰遲難作賦感舊只添愁
其二
花好年年見情親日日來誰憐湖上月照我夜深回
題畫兔
黃犬登秦鼎蒼鷹入漢羅草間眠可熟月裏夢應多
題畫菜
禾黍滿秋野飢人顔色回清齋忘肉味一笑畫圖開
題畫
水口橋堪度林間屋尚留秋来山色好相對有歸舟
秦川八詠為王景善作
桃源
花暗疑無路波明看有天隨風紅雨暖吹落釣魚船
柳橋
垂葉巢鶯處飛花渡水時畫欄人獨立吟得送春詩
竹坡
地暖冬生筍厨烟曉作羹慈親年百歲三徑昔曾行
菊徑
霜下樽長滿風前髩已華秋來多落帽客至共看花
藥闌
多種醫家草常懷濟物心當階偏愛護雞犬不能侵
橘圃
誰種江陵樹看来趣不同此中知有樂對奕候仙翁
桐軒
凉葉窗前覆新詩坐處題照來蟾兔影須見鳳凰棲
芸窗
書卷驅春蠧燈花語曉雞兒孫深院裏好學憶青藜
七言絶句
竹枝詞四首
年年溪邊長浣沙白郎未識阿郎家昨夜西風打頭急
莫教吹折白荷花
其二
門前冬青樹一株春夏秋冬棲老烏老烏頭白帶霜雪
只管夜啼愁阿奴
其三
溪頭雨過溪水新一夜月明愁殺人誰將荷葉幾行淚
滴向鴛鴦五色身
其四
牽牛花開河水頭黑牽牛對白牽牛織女自在天上住
星影不隨河水流
即事
雕籠綉羽不知愁閒立西風倚畫樓别樹飛来頭白鳥
驚心日影動簾鈎
題山水畫
山頭黃葉隨風落山下清江盡日流黃葉清江同渺渺
沙邊白鳥為渠愁
題蒲萄畫
明珠元是鮫人淚秋水秋風日夜愁空許玉顔含笑看
酒醒泣别下高樓
即事
今年臘月尚無雪門外垂楊綠葉長一夜海潮河水滿
鱸魚清曉入池塘
四月十五日過東洲書舍見橘花賦詩一首
東洲之東千戸家種橘五株開白花更栽九百九十五
勝似故侯多種瓜
留題疊嶂樓
疊嶂樓前山水佳梅花開處有桃花我來借得漁郎棹
春夜題詩處士家
竹石藤蘿畫
雲中忽見金銀氣月下又聞鸞鳳吟清夜澗阿堪駐屐
不須更入薜蘿深
寄滑攖寧三首
中秋虚約海邊來時序驚心白髮催吟到桂花愁未了
放懷更待菊花開
其二
隻雞斗酒入江城稍見秋江悵望情不信勞生長偪仄
海邊有日聽車聲
其三
江山荒落未應愁草木知名對晚秋誰道歲寒添寂寞
梅花處處可迴頭
題畫梅
白玉堂前事已非緇塵漠漠翠禽飛誰知今夜江南月
還向寒村照素衣
題鄭山輝李石樓蘭竹畫卷
山輝蘭蕙石樓竹二老風流識者誰江上春風苦蕭瑟
却教宋玉不勝悲
題唐玄宗出遊圖
人如天帝馬如龍歡樂情深天寳中内苑行看春草綠
不知宫闕起凉風
題唐玄宗擊毬醉歸圖
擊毬走馬不知愁還見漁陽鐵騎不醉夢春風吹不醒
飛花已滿曲江頭
題趙鳴玉效顧雲屋山水圖
雲屋風流續者誰趙郎早被鄭翁知山川王氣胸中發
誰道前身是畫師
題畫
沙草青青近石磯磯頭疎木轉斜暉孤舟釣叟垂竿坐
遠岫飛雲帶雨歸
題畫菖蒲
九節真堪引歲華也知此物出仙家白頭為坐三生石
青眼曾看幾度花
為奉古元題鄭李二老合作蘭竹圖
鄭翁山輝李侯松雲嘗為建初寺奉古元合
作蘭竹圖一幅古元徵予題詩其上踰年不
能就今年庚戌春二月卄四日過古元畫室
出圖觀之予與坐客七八人皆掩袂而泣時
山輝翁即世三日矣李侯前月末赴龍河于
翁之歿蓋莫知也悲感之際遂援筆寫絶句
一首
李侯初上鳳凰臺鳳去能隨日影迴空采幽芳思鄭老
遊魂春夜不歸來
題紅白梅花
月下吟詩客未歸紅紅白白鬭芳菲却疑桃李花開夜
秉燭愁驚蛱蝶飛
為趙子和題李太守墨竹
龍泉山隂君子堂堂前竹影千尺長李侯胸次似老可
炎天落筆南窗涼
題畫
綠隂黃鳥暮春初谷口人家樹下居野老㩦琴渡橋去
雲山深處更何如
題山輝畫
兄事山翁四十年水南水北往來便只教洒淚看圖畫
幾處題詩暮樹邊
