庸菴集卷十元宋禧撰
七言絶句
趙松雪唐馬圖
滿身雲氣五花明執轡奚官似奉盈應是龍顔思一顧
承恩牽向赤墀行
雲山圖
山中樓閣映松杉雲外金雞啼翠巖猶記百花深處立
露珠顆顆滴春衫
為沈生題畫蘭
為誰消瘦不禁秋夢逐湘江日夜流别後豈知腰帶緩
寄來香珮只添愁
蘭石圖
明珠翠帶倚秋風石上雲生暮色中漠漠度江吹作雨
為誰飛傍楚王宫
蘭石雨竹圖
又别春風翠羽衣天涯今向雨中歸翻思解佩江臯日
玉氣為雲戀落暉
閏三月卄二日過北郭王氏書舍觀酴醿留飲
花下酒酣為題王山農畫圖時立夏已九日矣
春歸北郭看酴醿却見梅花為賦詩二十四番花信後
薰風不似朔風吹
唐馬圖
雙樹隂濃兩馬肥春來沙苑又春歸何人對坐憐芳草
綠映紅衣與白衣
觀杜牧之題烏江廟詩有感于謝疊山之評因
次韻見意
人事興衰定可期范增豈勝外黃兒江東豪俊誰為用
不道王陵母已知
奉和危先生送浩秋江還龍泉寺
前二年九月予常以史局事畢還自龍河去
年秋吾鄉前龍泉住持天台白雲翁亦以高
僧徵至龍河而還其大弟子從其往還者秋
江上人也秋江還龍泉臨川危先生在龍河
用其先世章簡公龍泉晚意韻賦絶句一首
送之兼簡白雲翁翁蓋與臨川有三十年之
雅既和其詩同郡朱雲巢徵士時續筆史局
相繼東還過龍泉亦于臨川之詩和之今年
辛亥七月十二日白雲翁偕予登秋江所居
之閣乃取三絶句以觀俾予次韻于後且言
秋江將以唱和諸章并其所和者刻石留山
中何其好事若是也予既重違翁意復私念
數人者皆常有龍河之行而于龍泉又豈無
緣契也耶遂為之追和然予詩鄙陋不足傳
或者得附諸公傑作託名刻石使後人觀之
寧無可愧者乎
長江秋晚照清暉猶憶江花送白衣千里舟歸先後客
今朝山閣看鷗飛
為周銘德題春草圖
新昌周銘德事其母甚謹而以事數出未免
不克盡如其志于孟東野寸草春暉之語有
感于心欲得吾鄉鄭山輝先生春草圖頗久
今先生已歿其墨迹益不易得銘德之友胡
汝州為購得一紙從予言其故而徵詩題之
予既嘉銘德之孝又重汝洲之請乃為賦絶
句一首
濓溪孫子念庭闈草色關情上客衣綠暗故園歸未得
夢中亦自惜春暉
八月卄五夜為人題畫梅
曾尋春信踏層冰老去愁多白髮增誰料秋風黃葉夜
寒花影照綠窗燈
八月卄五日題梅畫之際俄有蜜蜂自燈前飛
集畫上再賦絶句一首
燈前勾引蜜蜂來應為寒花夜半開却怪蓬莱花鳥使
月明今夜在瑶臺
為倪原道題王時敏畫梅
繁花亂插酒船迴作客王郎醉莫哀且向賀溪尋賀老
鐵心作賦已成灰(原註予與王時敏過婣戚倪氏時敏酒酣為原道作梅畫一紙并自題詩)
(且謂不譲王山農之作予于時敏甚愛其才常慮其狂疾或作今觀其詩果又以狂為言不可不遏其疾之作)
(也因用其詩之末句題二十八字時敏肯用是自嗇而未有四方之游則予詩之力不愈于酒之能行藥乎)
雪月梅畫
天寒獨立夢相牽山澤論交不記年雪裏芳心還自苦
隴頭月影為誰圓
自題畫
石壁萬仞不可躋老樹獨立與雲齊紛紛藤蘿葉零亂
日暮忽隨風雨西(原註今年辛亥歲九月三日予在婣戚倪氏孝思庵與時敏吳温夫汪復)
(初倪原道及其從弟安道從子用彰鈔書午飲既酣原道令人拭壁請予作墨戲予素不解此技連日見時敏)
(為人作梅畫紙價涌貴老夫未免技癢亟呼茅帚隨意揮洒此效党太尉掉書袋也時敏乃狂躍稱賞不知何)
(故是日别予而去不及見予一時之狂者原道世父谷真翁徐性全也為研墨執硯侍立不倦者原道從子玄)
(福其姊胥在旁從衆而觀者吾季兒邦哲庵居供茗與倪氏有婣戚之舊者馬本道也)
題王時敏所作倪氏孝思庵壁上老梅圖
老梅變化殊有神素壁不能容大身王郎擲筆苦抑塞
百花雲暗江南春
即事
八月卄八夜與徐性全汪復初吳温夫王時
敏宿上虞倪弘道家弘道為置酒其季如道
戲以棗核加燭上發輝若五出花坐客皆為
盡歡而醉如道請予賦詩遂成二十八字
棗心入火解開花銀燭當宵惜歲華花下十年思結實
深秋遊子未還家(原註時坐客多有未得子者)
題王時敏畫
今年辛亥八月下旬予與王時敏游上虞賀
溪半月乃過小山陳氏書舍甫及其門而時
敏有儒士之徵使者繼至明旦還吾邑猶為
陳子範等作墨梅數紙且為賦詩可見其迂
之甚矣故予題其畫以記一時之事
誰憐迂甚王徵士不管江頭驛使催秋晚小山叢桂下
為人猶寫數枝梅
遠近榮枯雙樹圖
老樹迂疎似老翁女蘿垂帶舞秋風行人只看青青樹
少壯榮華眼底同
在小山題畫梅
桂枝留客小山中作賦曾聞漢八公今日觀梅動詩興
小山誰憶鐵心翁
趙鳴玉為小山陳隠居作小像于雙松之下鳴
玉既為丞江寧縣隠居出此畫索予題詩
趙郎赤縣之官去得似崔丞對二松松下文人山谷裏
憶渠鞴馬聽晨鍾
雪窗畫蘭
憶昔館娃蘭葉紅為誰泣露怨春風千年月照虎丘寺
影落山僧圖畫中
王山農畫梅
山農作畫愛梅花身後聲名擅一家獨倚寒村誰泯滅
吟詩空恨夕陽斜
為陳生子範題鄭山輝東山指石圖
未識東山已白頭徒聞指石俯江流深秋鄰縣看圖畫
吟倚陳家百尺樓
題丹山圖
不到丹山又幾年山中白水想依然素衣曾向征途去
一浣黃塵願學仙
在賀溪題時敏畫梅
半月看花住賀溪王郎幾度醉如泥無端驛使徵求急
東閣吟詩不暇題
題倪元鎮平遠圖
此畫吳郡倪翁元鎮所作吾邑胡斯原得而
藏之者也予聞張氏入吴時聞翁名欲官之
翁作漁人乘扁舟遁太湖萑苻中猶焚香自
適張氏竟以此得翁然終不能奪其志也斯
原徵予題其畫予以所聞而敬其為人遂書
絶句一首
菰蒲深處恨焚香笠澤扁舟不可藏誰倚疎林看山水
太平無事得清狂
題趙文敏竹石圖
玉堂綵筆寫秋風石色含雲竹影中一代風流今已矣
何人聽雨水晶宫
為岑西峯題鄭山輝畫懸崖蘭用其韻
勝地平生幾度遊曾看翡翠立芳洲西山高處花如玉
暮景聞香一倚樓
冬至日為楊生題李松雲墨竹
至日經過江上宅竹枝含翠出南牆歲寒莫道風霜苦
已覺南窗日影長
為岑西峯題畊雲友西峯圖二首
山上晴雲似白綿隨風渡水落平田一犁有事春隂裏
誰對林窗曙空眠
其二
海上三山黛色連西峯氣勢更超然樓居相對青松樹
瓊島飛來跨鶴仙
辛亥歲十一月二十日夜觀楊昭度所作墨竹
有感遂題其上
後清漁舍近嚴灘歲晚江空竹影寒留得畫圖成絶筆
燈前空憶釣魚竿
題夏圭畫
寒巖如削雪糢糊林木蕭疎半有無江上孤舟人獨&KR0616;
山中高閣路何迂
蓬島圖
蓬莱春色映樓臺紅白山花日夜開海水東流千萬里
風帆得便許誰来
三月一日在僧舍題山輝枯木圖
南山落木耐高寒野老關情仔細看死去畫圖留寶地
殘春花草近闌干
四月二日過鄭生朝益書舍既晏遇雨生為煑
筍具飯飯罷以李太守墨竹求予題詩
晚食留人因煑筍雨窗看畫為題詩誰知北郭銷愁日
豈似篔簹噴飯時
蕙花圖
蕙花江上見飛仙愁破清和四月天别去空留環珮影
為誰搖曳水風前
題風梅圖
含章簷下最多情睡起新粧夢裏成誰向東樓吹玉笛
也知不是斷腸聲
題畫
原上雙禽立雪中一醒一困寸心同飢来應是相呼喚
野果渾如瑪瑙紅
為王生思誠題趙待制圖畫
雲山相對垂綸客白石齊暉樹影疎雨後誰嫌江水濁
早潮應有上灘魚
題柯博士畫
身自奎章閣上歸人間竹樹倍光輝自憐華髮看春筍
不見兒郎著錦衣
題風煙雪月梅畫
誰愛春風入畫簷香飄深院半開簾主人應與花同夢
點額新粧故故添
瑶臺咫尺隔青烟縞袂蕭蕭立暮天塵世何人空送日
神交自有玉堂仙
山中夜半綠窗明夢裏天香下玉京蠟屐出門尋舊約
花間翠鳳不須驚
廣平作賦謾多情歲晚看花白髮明玉笛誰吹今夜月
虛聞搗藥兔長生
西湖竹枝詞
十三女郎不出門爺娘墓在葛山根同攜女伴踏青去
不上道傍蘇小墳
湖上采薪春復春飬蠶長見繭絲新老蠶不識人間事
猶趁東風了此身
詞
鷓鴣天(鵝湖寺道中)
一榻清風殿影凉涓涓流水響回廊千章雲木鉤輈呌
十里溪風䆉稏香衝急雨趁斜陽山圍細路轉微
茫倦途却被行人笑只為林泉有底忙
