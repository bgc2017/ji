庸菴集卷二元宋禧撰
七言古詩
為浦江鄭仲涵題鳴鶴軒
客舍炎蒸汗如雨終日昏昏獨無語白頭無復青雲心
落月聞雞卧茅宇仙華山下神仙居何人夜半長讀書
高天凉風落松桂鳴鶴在庭&KR1141;戶虚學仙歸來幾人在
尚想當時度遼海人間父子喜團欒誰似清門今不改
我懷好音知幾秋一琴欲往山中遊試覓康成書帶草
看花何必到揚州
為宋顯彰題桐江釣隠圖
桐江釣絲長幾尋山高石出江水深當時羊裘已無跡
今人誰得千載心吾宗之中有才傑家住桐江釣寒月
往年曾着從事衫已覺綠蓑勝雨雪開元相業不可期
人生行藏端有時戎馬驚心幸無恙沙鷗在眼俱忘機
今歲逢君鑑湖曲又復起身勞案牘黃冠謾憶賀知章
老病憐予簡書趣子陵故鄉秋夢多歸舟還向鑑湖過
在君客舍看圖畫奈此雲山江水何
己酉冬還自龍河浦王漢章宅元夕宴集鐵字
韻詩
新年會飲元夕節秩秩賓筵日中設滿座烏巾異昔時
在眼華燈待明月江梅尚覺花惱人野老誰言心似鐵
當杯酣詠不成章歲晚孤吟客歸越
楊妃菊歌代人次柳宗岳韻
秋花顔色如春花過客看花停小車玉環一去不復返
游魂血汚愁天涯當時昭陽第一人沉香亭北酣暮春
三郎眼眩傾國色惟聞芍藥疑太真金橋夜入嫦娥宫
丹桂當秋香露濃晚節黃花想如舊同時不羡芙蓉紅
何曾賞菊對妃子歌詞新進供奉李從來邪正莫相干
秋花羞與春花齒漁陽鼓響鐵騎嘶繁華一夜隨霜蹄
妖芳在眼恨如海清秋獨立風凄凄金錢態慰彭澤令
愛却中央顔色正頳顔只合屏荒畦舊族寧容雜三徑
誰於隠逸加醜名覆邦尤物安足稱白髮黃花鎮相得
故園擬作歸來亭
題三香圖短歌
湘臯仙人弄珠佩極浦更闌月華墜霜寒青鳥未傳書
誰染春衣寄天外生來同芳能幾何兄弟相思夢中會
人間愁殺紫荆花曾為田郎夜憔悴
庚戌秋在閩中為新安鄭居貞題練溪漁隠圖
澄江如練人如玉何年磯頭結茅屋垂竿已喜喚漁郎
脱屣豈須稱宦族秋風蕭條來遠天沙際蘆花吹白綿
釣月不愁中夜冷繫舟可傍西巖眠遠憶當年子真叟
手把一犂耕谷口只今孫子謝簪纓千載相知寸心否
會稽野老遊南州子亦去家成久留畫圖在眼為歌詠
思鄉共立三山頭
自閩省還至建寧作短歌行贈别胡彦功
三山半月鎖秋院與子相聞始相見綉衣使者重斯文
白面書生作良掾深堂四更官燭紅簾前白露零青空
何人三夜見題目繩纆先歸青眼中知子胸中冨經史
安定先生好孫子十載浮沉江海間憲府揚才遇知已
野客辭閩歸會稽重陽已過風凄凄建寧城下復為别
落日吟詩溪水西
為王漢章題王山農畫梅
山隂狂客王山農平生游戲梅花中梅花解作忘機友
雪天月夜長相逢腰圍固有食肉相忍餓惟知罵卿相
清癯仙質愛梅花寫神迥出緇塵上湯楊墨跡世上傳
山農與之爭後先只今片紙不易得豪家豈惜黃金錢
推篷之圖為誰作爛漫千花競交錯逸興可發文章家
走筆花前風雨落我昔避地留梅川梅川孤舟花底眠
冰霜滿眼晝無路桃源誰送漁郎&KR0657;王家高堂對圖畫
白首忘愁了諸債南風灑灑吹寒花往事令人感時邁
采烟山長歌寄贈新昌周銘德
采烟山者越之新昌之名山也隠者周銘德
居其上上有良田美圃綿亘三十餘里與平
陸無異地雖僻而有利及遠朔南醫家所用
白术其産也銘德賢而好讀書以孝友稱于
鄉其友胡汝州史孟通為予道其為人又為
索予詩予以汝州輩之言足信而嘉銘德之
為人遂作采烟山長歌一首書以遺之異日
或一往游其山過剡見故人王公玉許時用
二先生寧不為我助屝屨之需乎歌曰
吾聞沃州天姥間又有采烟之高山山上之岡三十里
平視沃姥浮青鬟其中隠者吾所羡身世長與浮雲閑
種术可療九州疾種稻自給千家餐橘柑棗栗與桑柘
種者不少資者繁雞犬走巷陌鹿豕游林園官府無事
日人家總平安乃知桃源在兹土淵明所記欲往難周
郎一何樂居此勝居官晝則治家事夜則經史觀其人
天性孝且友與弟同財慈母歡擇交朋友重高誼急難
可託輸肺肝我恨不一見今秋過江干胡史二生喜告
我世有斯人為長嘆北閣高樓送吾目采烟遠在青雲
端嗟我老病畏塵俗剡中乘興逄時艱故人倘見招舟楫寧
吾慳丹楓葉冷風嫋嫋清溪水落灘漫漫此時過門見
王許青鞋從此躋巖巒作歌訂約在秋晚豈待娥江風
雪寒
八月卄五夜宿鳳亭夏叔方遺安室聽王時敏
鼓琴夜分不寐叔方求詩題其素壁為書短歌
一首
夕陽之東秋水西梧桐不見葉萋萋誰憐今夜鳳亭客
一曲琴彈烏夜啼洞門白雪照燈影阿閣清時看鳳棲
古往今來足相憶綵筆好將桐葉題
春夜曲
銀塘竒峯叠羣玉柳色暗連流水綠十二仙橋半月光
翠閣青鸞鳴紫竹詞客酒汚宫錦袍題詩畫屏照蘭膏
紅袖當筵罷歌舞鳳咮泉乾春笋勞酣吟為繫珊瑚樹
烏啼西墻未歸去衆賓别院引明燭堕翠遺珠百花路
暖雲氣密鴛鴦衾不惜千金惜寸隂夢中寒雪侵天冷
窗外楊花滿地深
題雲屋山人大松圖歌
吾聞丹山松一株盤根錯節鐵不如萬牛相送美材盡
獨以偃蹇留仙都松根燒丹學仙者仙成已去千載餘
夜夜丹光到今出泰山徒誇秦大夫誰能畫此古松樹
中吳高士身姓顧張燈驚起潭底龍揮毫堕落月中兔
聲名世重定無虚人物天生真有數精靈邂逅宇宙間
唯有造化知其故我夢羽人在丹臺飄颻綠髮春風回
半年高士不相見招我看畫山中來古松在眼為再拜
重是抑塞之竒材一時作歌強衰朽千古少陵安在哉
題顧山人秋江叠嶂圖歌
顧侯避俗留越山高情長在山水間秋堂夜半夢巴蜀
孤帆遠逐西風還椎床呼燈怪遲緩萬里江山猶在眼
澄澄素練天際長叠叠青鬟日邊遠寫來巫峽令人愁
神女陽臺居上頭尚見雲隂含過雨可憐樹色送行舟
地形何處接吳楚林薄人烟帶洲渚黃帽西來打鼓郎
茜裙東去唱歌女畫圖不盡意有餘太平人物俱歡娱
多愁宋玉在何許好賦顧侯山水圖
題顧侯江山圖歌
岷峨之山昔所聞下臨江水高入雲層巒奔流到東海
乃有巴蜀吳楚分暮年今見畫圖好滿目江山驚野老
峨眉新月遠關情巫峽朝雲愁未了客舟幾日下瞿塘
誰倚高樓望漢陽人烟晚集磯頭樹天邊秋水去茫茫
忽憶蘇翁遊赤壁西望蜀山歸未得當時謫宦尚逍遥
月下吹簫從二客顧侯留滯東海頭放懷思上洞庭舟
龍門連月坐風雨畫圖一洗今古愁
為方處士題顧山人所作鑑湖漁隠圖
東南山水會稽好鑑湖一曲歸賀老狂客幽人樂未央
酒&KR0657;釣艇愁可掃玄英先生懶作官好與嚴陵寫懷抱
垂竿竟入鑑湖中着鞭不上長安道古来謾說勾踐都
越女色白天下無千巖萬壑有清氣相看未必如老漁
適志生涯萬金藐忘機身世片舟虛功成頗怪鴟夷子
却載西施浮五湖
題顧山人畫古松歌
能畫古松天下少昔有畢韋今顧老顧老作畫書法同或
變真書作行草硬黃古紙一丈餘落筆古松随一掃糾纏
黑白成文章恍惚隂陽割昏曉半年作客羅壁山但畫
江山極幽渺亂葉點點晉書圓直樹行行秦篆小有人
請畫松一株草書張顛合驚倒一株兩株八九株變怪
無窮出天造愧我題詩勞寸心數日一篇方脫藁何如
顧老畫古松游戲草書書法好
題李唐牧牛圖
金華柳待制天台柯博士為吾餘姚前貳守
鐵侯題李唐郊原曉牧圖已三十餘年矣此
圖今為吾邑陳生克和所得癸丑歲二月望
後大雪始霽予過克和家見此圖適有所感
因題七言古詩一首
冥濛烟雨郊原曉草色入天青未了柳林獨倚蓑笠翁
眼底三牛無大小三牛那得如五馬馬在亨衢牛在野
故鄉長見牧牛人遠道空懷乘馬者江城二月雪滿空
縣令騎驢纔勸農我過城南見牛畫李唐筆跡稱柯公
柯公奎章監書日朝野歡娛躭紙筆當時名重柳先生
典雅文章非勝質二老南還鬢已華題詩看畫鐵侯家
應憐牛放桃林野尚憶鶯啼紫禁花古畫今人兩難遇
今人已與古人去三公翰墨共流傳冨貴真如草頭露
可喜陳生得此圖重是三絶今已無耕田讀書有餘樂
更為子孫多買書
吕山人養父歌
新昌世家吕山人德升隠居授徒樂于養父
而克遂其志余聞而喜之為賦短歌一首授
史孟通為德升贈胡汝州周銘德皆德升友
余為作歌者盖有信于二友也
剡中吕翁能養父父今行年九十五朝朝尚啖肉一斤
遠勝張公飲人乳吕翁愛日心何如一喜一懼瞻桑榆
但願親如廣成子沃洲住似崆峒居我與吕翁齒相若
每憶高堂淚空落人生由來命不同短歌徒為吕翁作
孤雲曲為韋惟善作
孤雲度江江北來江南二月百花開錦衣笑看綵衣舞
憶昔關心烏夜啼烏夜啼不肯棲五更遶樹飛千迴有
兒頭白早來棲鳳凰臺仙家寶樹紅果熟口銜丹砂凌劫
灰劫灰已冷甘雨來孤雲高出楊花泥
義猫歌
故無為太守太原白公季清官浙東宣閫時
家有二猫同時而乳凡生五子而居之各以
所未幾其生三子者以己子就彼所并乳其
二子其生二子者又復彼三子于其所而以
已子就之于是五穉猫之育同一所而乳于
二母無親疏彼吾之間嘻異哉君子謂白氏
世積其善之祥也予聞其事乃為作義猫歌
曰
猫而人二猫育子無䟽親非知勉強其情真人而猫骨
肉相殘家難交其面非若猫有毛中州白家積仁義猫
有人心感和氣北平猫載昌黎文人而無稱良可愧良
可愧負天地彼猫為獸非我類人胡弗如甘自棄
挂劍臺行
泗水日夜流千古流不休誰為挂劍臺名聲聞九州九
州行人泗水過北來南去瞻嵯峨乃知挂劍一時事劍
與古人名不磨古人重知已九鼎何足比况是三尺鐵
肯背生與死徐君愛劍口無語季子心中業相許生死
知心上國回劍挂墳前淚如雨墳前今有臺季子不復
來當時寶劍安在哉無乃一夜隨風雷君不聞歌風臺
上赤帝子寶劍龍吟哭蛇鬼神物變化從何來整頓乾
坤須仗爾嗚呼神物去就上天所使隠見不常獲者有
幾吾知寶劍勲業多季子徐君焉得而有此沛縣臺高
風大起風起雲飛連泗水守四方得猛士臺兮臺兮可
徒挂劍而已矣
