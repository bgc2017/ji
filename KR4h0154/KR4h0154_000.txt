二家詩選總集類
提要
(臣)等謹案二家詩選二卷
國朝王士禎删錄明徐禎卿高叔嗣二人詩也
明自弘治以迄嘉靖前後七子軌範略同惟
禎卿叔嗣雖名列七子之中而泊然於聲華
馳逐之外其人品本高其詩亦上規陶謝下
摹韋柳清微婉約寄託遥深於七子為别調
越一二百年李何為衆口所攻而二人則物
無異議王世懋之所論其言竟果騐焉(語詳蘇門)
(集條下)豈非務外飾者所得淺具内心者所造
深乎士禎之詩實沿其派故合二人所作簡
其菁華編為此集禎卿詩多取迪功集其少
年之作見於外集别集者十不存一叔嗣惟
取其五言詩其七言則闕焉取所長而棄所
短二人佳什亦約略備於是矣乾隆四十六
年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
