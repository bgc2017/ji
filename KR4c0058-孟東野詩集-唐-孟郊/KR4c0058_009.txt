孟東野詩集卷第九
山南西道節度參謀試大理評事平昌孟郊
詠物
宇文秀才齋中海柳詠
玉縷青葳蕤結爲芳樹姿忽驚明月鈎鈎出珊
瑚枝灼灼不死花蒙蒙長生絲飲栢况(泛一作)仙
味詠蘭擬(凝一作)古詞霜風清颼颼與君長相思
摇柳(一作採柳)
弱弱本易驚看看勢難定因風似醉舞盡日不
能正時邀詠花女笑輟春粧鏡
曉鶴
曉鶴彈古舌婆羅門叫音應吹天上律不使塵
中尋虚空夢皆斷歆唏安能禁如開孤月口似
說明星心既非人間韻枉作人間禽不如相將
去碧落窠巢深
和薔薇花歌
仙機札札(軋軋一作)織鳳凰花開七十有二行天霞
落地攅紅光風枝嫋嫋時一颺飛散葩馥遶空
王忽驚錦浪洗新色又似宫娃逞糚飾終當一
使移花(老一作)根還比蒲桃天上植
邀人賞薔薇
蜀色庶可比楚叢亦應無醉紅不自力狂豔如
索扶麗蘂惜未掃宛枝長臾紆何人是花侯詩
老強相呼
和宣州錢判官使院廳前石楠樹
大朴既一剖衆材爭萬殊懿兹南海華來與北
壤俱生長如自惜雪霜無凋渝籠籠抱靈秀簇
簇抽芳膚寒日吐再豔頳子流細珠鴛鴦花數
重翡翠葉四鋪雨洗新糚色一枝如一姝聳異
敷庭際傾妍來坐隅散彩飾机桉餘輝盈盤盂
高意(立一作)因(自一作)造化常情逐榮枯主公方寸
中陶植在須臾養此奉君子賞覿日爲娛始覺
石楠詠價傾賦西都棠頌庶可比桂詞難以踰
因謝丘墟木空採(操一作)落泥塗時來開佳姿道
去卧枯株爭芳無由緣受氣如鬱紆柚肝在郢
匠嘆息何踟
酬鄭毗躑躅詠
不似人手致豈關地勢偏孤光褭餘翠獨影舞
多妍迸火燒閑地紅星墮青天忽驚物表物嘉
客爲留連
品松
追悲謝靈運不得殊常封縱然孔與顔亦莫及
此松此松天格高聳異千萬重&KR0946;拏拒古手擘
裂少室峯擘裂風雨獰抓拏指爪道入難抱
心學生易墮蹤時時數點仙嫋嫋一線龍霏微
嵐浪際遊戲顥興濃品松徒高高雌鳴(語一作)詎
噰噰賞異尚可貴賞潛誰能容名華非典實翦
棄徒纖茸刻削大雅文所以不敢慵
荅李員外小榼味
一拳芙蓉水傾玉何泠泠仙清夙已高詩味今
更馨試啜月入骨再銜愁盡醒荷君道古誠使
我善飛(振一作)翎
井上枸杞架
深鎻銀泉甃高葉架雲空不與凡木並自將仙
蓋同影疎千點月聲細萬條風迸子鄰溝外飄
香客位中花杯承此飲椿歲小無窮
蜘蛛諷
萬類皆有性各各禀天和𧖟身與汝身汝身何
太訛𧖟身不爲己汝身不爲它𧖟絲爲衣裳汝
絲爲網羅濟物幾無功害物日已多百蟲雖切
恨其將奈爾何
蚊
五月中夜息饑蚊尚營營但將膏血求豈覺性
命輕顧已寧自愧飲人以偷生願爲天下㡡一
使夜景清
燭蛾
燈前雙舞蛾猒生何太切想爾飛來心惡明不
惡滅天若百尺高應去掩明月
和錢侍郎甘露
玄天何以言瑞露青松繁忽見垂書跡還驚涌
澧源春枝晨嫋嫋香味曉翻翻子禮忽來獻臣
心固易敦清風惜不動薄霧肯蒙昏嘉晝色更
晶仁慈久乃存一方難獨占天下恐爭論側聽
飛中使重榮華(萃一作)德門從公樂萬壽餘慶及
兒孫
雜題
和令狐侍郎郭郎中題項羽廟
碧草凌古廟清塵鎻秋牎當時獨宰割猛志誰
能降鼓氣雷作敵劒光電為雙新悲徒自起舊
恨(懷舊一作)空浮江
讀張碧集
天寶太白殁六義已消歇大哉國風本喪而王
澤竭先生今復生斯文信難缺下筆證興亡陳
詞備風骨高秋數奏琴澄潭一輪月誰作採詩
官忍之(教一作)不揮發
聽琴
䬃䬃微雨收飜飜橡(桐一作)葉鳴月沉亂峯西寥
落三四星前溪忽調琴隔林寒琤琤聞彈正弄
聲不敢枕上聽迴燭整頭簪漱泉立中庭定步
履(屐一作)齒深皃禪目冥冥微風吹衣襟亦認宫
徵聲學道三十年未免憂死生聞彈一夜中會
盡天地情
聞夜啼贈劉正元
寄泣須寄黃河泉此中怨聲流徹(方到一作)天愁人
獨有夜燈見一紙鄉書淚滴穿
喜雨
朝見一片雲暮成千里雨淒清濕高枝散漫沾
荒土
終南山下作
見此原野秀始知造化偏山村不假隂流水自
(日一作)雨田家家梯碧峯門門鎻青煙因思蛻骨
人化作飛桂仙
觀種樹
種樹皆待春春至難久留君看朝夕花誰免别
離愁心意已零落種之仍未休胡爲好竒者無
事自買憂
春後雨
昨夜一霎雨天意蘇羣物何物最先知虚庭草
爭出
荅友人贈炭
青山白屋有仁人贈炭價重雙烏銀驅却坐上
千重寒燒出爐中一片春吹霞弄日光不定暖
得曲身成直身
爛柯石
仙界一日内人間千歲窮雙碁未徧局萬物皆
爲空樵客返歸路斧柯爛從風唯餘石橋在猶
自凌丹虹(靈丹虹一作猶有)
尋言上人
萬里莓苔地不見驅馳蹤唯開文字牎時寫日
月容竹韻漫蕭屑草花徒纖(蒙一作)茸披霜入衆
木獨自識青松
噴玉布
去塵咫尺步山笑康樂巖天開紫石屏泉縷(作一)
鏤明月簾仙凝刻削跡靈綻雲霞纖悅開若有
待瞥見終無厭俗玩詎能近道嬉方可淹踏着
不死機欲歸多浮嫌古醉今忽醒今求古仍潛
古今相共失語默兩難恬贈君噴玉布一濯高
嶄嶄
姑蔑城
勁越既成土強吳亦爲墟皇風一已被兹邑信
平居撫俗觀舊跡行春布新書興亡意何在綿
歎空躊蹰
崢嶸嶺
䟽鑿順高下結構横煙霞坐嘯郡齋肅玩竒石
路斜古樹浮綠氣高門結朱華始見崢嶸狀仰
止逾可嘉
尋裴處士
涉水更登陸所向皆清真寒草不藏徑靈峯知
有人悠哉鍊金客獨與煙霞親曾是欲輕舉誰
言空隠淪遠心寄白月(日一作)華法迴青春對此
欽勝事胡爲勞我身
子慶詩
王家事已竒孟氏慶無涯獻子還生子羲之又
有之鳳兮且莫歎鯉也會聞詩小小豫章甲纖
纖玉樹姿人來唯仰乳母抱未知慈我欲揀其
養放麛者是誰
憩淮上觀公法堂
動覺日月短静知時歲長自悲道路人暫宿空
閑堂孤燭讓清晝紗巾斂輝光高僧積素行事
外無剛強我有巖下桂願爲爐中香不惜青翠
姿爲君(師一作)揚芬芳淮水色不汚汴流徒渾黃
且將琉璃意淨綴芙蓉章明日還獨行羇愁來
舊腸
江邑春霖奉贈陳侍御
江上花木凍雨中零落春應由放忠直在此成
漂淪嘉艷皆損汚好音難殷勤天涯多遠限雪
涕盈芳辰坐哭青草上卧吟幽水濱興言念風
俗得意唯波鱗枕蓆病流濕簷楹若飛津始知
吳楚水不及京洛塵風浦蕩歸棹泥陂䧟征輪
兩途日無遂相贈唯沾巾
溧陽秋霽
晚雨曉猶在蕭寥激前階星星滿衰鬢耿耿入
秋懷舊識半零落前心驟相乖飽泉亦恐醉楊
宦肅如齋上客處華池下寮宅枯崖叩高占生
物齟齬回難諧
列仙文
大霞霏晨暉元氣無常形玄轡飛霄外八景乘
高清手把玉皇袂携我晨中生玄挺自嘉會金
書拆華名賢女密所妍相期洛水軿
右方諸青童君
歘駕空清虛徘徊西華館瓊輪暨晨抄虎騎逐
煙散惠風振丹旌明燭朗八煥解襟墉房内神
鈴鳴璀璨栖景若林柯九絃空中彈遺我積世
憂釋此千載款恰眄無極已終夜復待旦
清虚真人
駕我八景輿歘然入玉清龍羣拂霄上虎旗攝
朱兵逍遥三絃際萬流無暫停哀此去留會劫
盡天地傾當尋無中景不死亦不生體彼自然
道寂觀合大冥南嶽挺直幹玉英曜穎精有任
靡期事無心自虚靈嘉會絳河内相與樂朱英
金母飛空歌安度明
丹霞煥上清八風鼓太和迴我神霄輦遂造嶺
玉阿咄嗟天地外九圍皆我家上採白日精下
飲黃月華靈觀空無中鵬路無間邪顧見魏賢
安濁氣傷汝和勤研玄中思道成更相過
夏日謁智遠禪師
吾師當幾祖說法云無空禪心三界外宴坐天
地中院靜鬼神去身與草木同因知護王國滿
鉢盛毒龍斗藪塵埃衣謁師見真宗何必千萬
劫瞬息去樊籠盛夏火爲日一堂十月風不得
爲弟子名姓掛儒宫
訪嵩陽道士不遇
先生五岳遊文熖藏金鼎日下鶴過時人間空
落影常言一粒藥不墮生死境何當列禦寇去
問仙人請
聽藍溪僧爲元居士說維摩經
古樹少枝葉真僧亦相依山木自曲直道人無
是非手持維摩偈心向居士歸空景忽開霽雪
花猶在衣洗然水溪晝寒物生光輝
借車
借車載家具家具少扵車借者莫彈指貧窮何
足嗟百年徒校(役一作)走萬事盡隨花
喜符郎詩有天縱
念符不由級屹得文章階白玉抽一毫綠珉已
難排偷筆作文章乞墨潛磨揩海鯨始生尾試
擺蓬壺渦幸當禁止之勿使恣狂懷自悲無子
嗟喜妬雙喈喈
憑周況先輩扵朝賢乞茶
道意勿乏味心緒病無悰蒙茗玉花盡越甌荷
葉空錦水有鮮色蜀山饒芳叢雲根纔翦綠印
縫已霏紅曾向貴人得最將詩叟同幸爲乞寄
來救此病(窮一作)劣躬
上昭成閣不得扵從姪僧悟空院嘆嗟
欲上千級(尺一作)閣問天三四言未盡數十登心
目風浪翻手手把驚魄脚脚踏墜魂却流至舊
手傍掣猶欲奔老病但自悲古蠧木萬痕老力
安可誇秋海萍一根孤叟何所歸晝眼如黃昏
常恐失好步入彼市井門結僧爲親情策竹爲
子孫此誠徒切切此意空存存一寸地上語高
天何由聞
魏博田興尚書聽㛐命不立非夫人詩
君子躭古禮如饞魚吞鈎昨聞敬㛐言掣心東
北流田尚書與禮相綢繆善詞聞天下一
日一再周
讀經
垂老抱佛脚教妻讀黃經經黃名小品一紙千
明星曾讀大般若細感盻響聽當時把齋中方
寸抱萬靈忽復入長安蹴踏日月寧老方却歸
來收拾可丁丁拂拭塵机桉開函就孤亭儒書
難借索僧籖饒芳馨驛驛不開手鏗鏗聞異鈴
得善如焚香去惡如脫腥安得顔子耳曾未如
此聽聽之何有言德教貴有形何言中國外有
國如海萍海萍國教異天聲各泠泠安排末定
時心火競熒熒將如庶幾者聲盡形元冥
謝李輈再到
等閑拜日晚夫妻猶相瘡況是賢人冤何必哭
飛揚昨夜夢得劒爲君藏中腸會將當風烹血
染布衣裳勞君又扣門詞句失尋常我不忍出
廳血字濕上牆血字耿不滅我心懼惶惶會有
鏗鏘夫見之月生光生光非等閑君其且安詳
忽不貧喜盧仝書船歸洛
貧孟忽不貧請問孟何如盧仝歸洛船崔嵬但
載書江潮清翻翻淮潮碧徐徐夜信爲朝信朝
信良卷舒江淮君子水相送仁有餘我去官色
衫肩經入君廬喃喃肩經郎言語傾琪琚琪琚
鏗好詞鳥鵲躍庭除書船平安歸喜報鄉里閭
我願拾遺柴巢經扵空虛下免塵土侵上爲(作一)
(與)雲霞居日月更相鎖道義分明儲不願空岧
嶤但願實工夫實空二理微分别相起予經書
荒蕪多爲君勉勉鋤勉勉不敢專傳之方在諸
孟東野詩集卷第九
