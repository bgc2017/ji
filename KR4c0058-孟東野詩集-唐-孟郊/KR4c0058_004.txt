孟東野詩集卷第四
山南西道節度參謀試大理評事平昌孟郊
詠懷下
秋懷十五首
孤骨夜難卧吟蟲相唧唧老泣無涕洟秋露爲
滴瀝去壯暫如翦來衰紛似織觸緒無新心叢
悲有餘憶詎忍逐南帆江山踐往昔
秋月顔色冰(聲去)老客志氣單冷露滴夢破峭風
梳骨寒席上印病文腸中轉愁盤疑懷無所憑
虚聽多無端梧桐枯崢嶸聲響如哀彈
一尺月透戸仡栗如劒飛老骨坐亦驚病力所
尚微蠱苦貪(含一作)剪色鳥危巢焚輝孀娥理故
絲(煩緒一作)孤哭(坐一作)抽餘意浮年不可追衰步多
夕歸
秋至老更貧破屋無門扉一片月落牀四壁風
入衣疎夢不復遠弱心良易歸商葩將去(老一作)
綠繚繞爭餘輝野步踏事少病謀向物違幽幽
草根蟲生意與我微
竹風相戞語幽閨暗中聞鬼神滿衰聽恍惚難
自分商葉隨乾雨秋衣卧單雲病骨可剸物酸
呻亦成文瘦攅如此枯壯落隨西曛裊裊一線
命徒言繫絪緼
老骨懼秋月秋月力劒稜纖輝不可干冷䰟坐
自凝羇雌巢空鏡仙飈蕩浮冰驚步恐自翻病
大不敢凌單床寤皎皎瘦卧心兢兢洗河不見
水透濁爲清澄詩壯昔空說詩衰今何憑
老病多異慮朝夕非一心商蟲哭衰運繁響不
可尋秋草瘦如髮貞芳綴疎金晚鮮詎幾時馳
景還易隂弱習徒自恥暮知欲何任露才一見
讒潜智早已深防深不防露此意古所箴
歲暮景氣乾秋風兵甲聲織織勞無衣喓喓
自鳴商聲聳中夜蹇支廢前行青髮如秋園一
翦不復生少年如餓花瞥見不復明君子山岳
定小人絲毫爭多爭多無壽天道戒其盈
冷露多瘁索枯風饒吹嘘秋深月清苦蟲老聲
麤疎頳珠枝纍纍芳金蔓舒舒草木亦趣時寒
榮似春餘自悲(悲彼一作)零落生與我心何如
老人朝夕異生死每日中坐隨一啜安卧與萬
景空視短不到門聽澀詎逐風還如刻削形免
有纖悉聦浪浪謝初始皎皎幸歸終孤隔文章
友親密蒿萊翁歲綠閔以黃秋節迸已(又一作)窮
四時既相迫萬慮自然叢南逸浩淼際北貧磽
确中曩懷沉遙江衰思結秋嵩鋤食難滿腹葉
衣多醜躬塵縷不自整古吟將誰通幽竹嘯鬼
神楚鐵生虬龍志生多異感運鬱由邪衷常思
書破衣至死教初童習樂莫習聲習聲多頑聾
明明胷中言願寫爲高崇
幽苦日日甚老力步步微常恐暫下床至門不
復歸飢者重一食寒者重一衣泛廣豈無涘恣
行亦有隨(隨時一作)語中失次第身外生瘡痍桂蠧
既潜汚(扝一作)桂花損貞姿詈言一失香千古聞
臭詞將死始前悔前悔不可追哀哉輕薄行終
日與駟馳(馳一作欲)
流運閃欲盡枯折皆相號棘枝風哭酸桐葉霜
顔高老蟲乾鐵鳴驚獸孤玉咆商氣洗(病一作)聲
瘦晚隂驅景勞集耳不可遏噎神不可逃蹇行
散餘鬱幽坐誰與曹抽壯無一線剪懷盈千刀
清詩既名眺(既名郊一作詩清)金菊亦姓陶收拾昔所
棄咨嗟今比毛幽幽歲晏言零落不可操
霜氣入病骨老人身生冰衰毛暗相刺冷痛不
可勝鷕鷕伸至明強強攬所憑瘦坐形欲折腹
飢心將崩勸藥左右愚言語如見憎聳耳噎神
開(神氣開一作聳嚥)始知功用(者一作)能日中視餘瘡暗
鏁(隙一作)聞繩(細一作)蠅彼齅一何酷此味半點凝
潜毒爾無猒餘生我堪矜凍飛幸不遠冬令反
心懲出沒各有時寒熱苦(莫一作)相凌仰謝調運
翁請命願有徵
黃河倒上天衆水有却來人心不及水一直去
不迴一直亦有巧不肯至蓬萊一直不知疲唯
聞至省臺忍古不失古失古志易摧失古劒亦
折失古琴亦哀夫子失古淚當時落漼漼詩老
失古心至今寒皚皚古骨無濁肉古衣如蘚苔
勸君勉忍古忍古銷塵埃
詈言(署劒一作)不見血殺人何紛紛聲如窮家犬吠
竇何誾誾詈痛幽鬼哭詈侵黃金貧言詞豈用
多憔悴在一聞古詈舌不死至今書云云今人
詠古書善惡宜自分秦火不爇舌秦火空爇文
所以詈更生至今横絪緼
靖安寄居
寄静不寄華愛兹嵽嵲居渴飲濁清泉饑食無
名𬞞敗菜(葉一作)不敢火補衣亦寫書古云儉成
德今乃寔起予戅叟戅不足賢人賢有餘役生
皆促促心竟誰舒舒萬馬踏風衢衆塵隨奔車
高賓盡不見大道夜方虚卧有洞庭夢坐無長
安儲英髦空駭耳煙火獨微如厚念恐傷性薄
田憶親鋤承(忙一作)世不出力冬竹肯抽𦵔外物
莫相誘約心誓從初碧芳既似水日日詠歸歟
雪
忽然太行雪昨夜飛入來崚嶒墮庭中嚴白何
皚皚奴婢曉開戸四支凍徘徊咽言詞不成告
訴情狀摧官給未入門家人盡以灰意勸莫笑
雪笑雪貧爲災將暖此殘疾典賣爭致杯教令
再舉手誇曜餘生才強起吐巧詞委曲多新裁
爲爾作非夫忍恥轟暍雷書之與君子庶免生
嫌猜
春愁
春物與愁客遇時各有違故花辤新枝新淚落
故衣日暮兩寂寞飄然亦同歸
懊惱
惡詩皆得官好詩空抱山抱山冷終日悲
顔顔好詩更相嫉劒戟生牙關前賢死已久猶
在咀嚼間以我殘抄身清峭養高閑求閑未得
閑衆誚瞋虤虤
遊適上
遊城南韓氏莊
初凝瀟湘水鏁在朱門中時見水底月動摇池
上風(山一動摇池上風作有時池底)清氣潤竹木白光連虚空
浪簇霄漢羽岸芳金碧叢何言數畆間環泛路
不窮願逐(常慕一作)神仙侣飄然(從兹一作)汗漫通
與二三友秋霄會話清上人院
何處山不幽此中情又别一僧敲一磬七子吟
秋月激石泉韻清寄枝風嘯咽冷然諸境静頓
覺浮累滅扣寂兼探眞通霄詎能輟
夜集
好鳥無雜棲華堂有嘉携琴樽互傾奏歌賦相
和諧但嘉魚水合莫令雲雨乖一爲鴡雞彈再
鼓壯士懷初景待誰曉新春逐(還一作)君來願言
良友會高駕不知迴
招文士飲
曹劉不免死誰敢負年華文士莫辭酒詩人命
屬花退之如放逐李白自矜夸萬古忽將似一
朝同嘆嗟何言天道正獨使地形斜南士愁多
病北人悲去家梅芳已流管柳色未藏鵶相勸
罷吟雪相從愁飲霞醒時不可過愁海浩無涯
陪侍御叔遊城南山墅
夜坐擁腫亭晝登崔嵬岑日窺萬峯首月見雙
泉心松氣清耳目竹氛碧衣襟佇想(仰悲一作)琅玕
字數聽枯槁吟
登華嚴寺楼望終南山贈林校書兄弟
地脊亞爲崖聳出冥冥中樓根插迥雲殿翼翔
危空前山胎元氣靈異生不窮勢吞萬象高秀
奪五岳雄一望俗慮醒再登仙願崇青蓮三居
士晝景眞賞同
遊終南山
南山塞天地日月石上生高峯夜留景(西黃昏太白峯)
(餘日後見)深谷晝未明山中人自正路險心亦平長
風驅松栢聲拂萬壑清到此悔讀書朝朝近浮
名
遊終南龍池寺
飛鳥不到處僧房終南巔龍在水長碧雨開山
更鮮步出白日上坐依清溪邊地寒松桂短石
險道路(苔磴一作)偏晚磬送歸客數聲落遥天
南陽公請東櫻桃亭子春讌
萬木皆未秀一林先含春此地獨何力我公布
深仁霜葉日舒卷風枝遠埃塵初英濯紫霞飛
雨流清津賞異出囂雜折芳積歡忻文心兹焉
重俗尚安能珍碧玉糚粉比飛瓊穠艷均鴛鴦
七十二花態併相新常恐遺秀志迨兹廣讌陳
芳菲爭勝引歌詠竟良辰方知戲馬會永謝登
龍賓
遊華山雲臺觀
華嶽獨靈異草木恒新鮮山盡五色石水無一
色泉仙酒不醉人仙芝皆延年夜聞明星館時
韻女蘿絃敬兹不能寐焚栢吟道篇
喜與長文上人宿李秀才小山池亭
燈盡語不盡主人庭砌幽柳枝星影曙蘭葉露
華浮塊嶺笑羣岫片池輕衆流更聞清淨子逸
唱頗難儔
邀花伴(時在朔方)
邊地春不足十里見一花及時須遨遊日暮饒
風沙
石淙十首
巖谷不自勝水木幽竒多朔風入空曲涇(徑一作)
流無大波迢逓逗難盡參差勢相羅雪霜有時
洗塵土無由和潔冷誠未厭晚步將如何
出曲水未斷入山深更重泠泠若仙語皎皎多
異容萬響不相雜四時皆自濃日月牙分照雲
霞各生峯久迷向方理逮兹聳前蹤
荒策每恣遠戅步難自迴已抱苔蘚疾(疲一作)尚
凌潺湲隈驛驥苦銜勒籠禽恨摧頽實力苟未
足浮誇信悠哉顧惟非時用靜言還自咍
朔水刀劒利秋石瓊瑶鮮魚龍氣不腥潭洞狀
更妍磴雪入呀谷掬星洒遥天聲忙(迫一作)不及
韻勢疾多斷漣輸去雖有恨躁氣(翻一作)一何顛
蜿蜒相纏掣犖确亦迴旋黑草濯鐵髮白苔浮
冰錢具(其一作)生此云遥非德不可甄何況被犀
士制之空以權始知静剛猛文教從來先
空谷聳視聽幽湍澤心靈疾流脫鱗甲疊岸衝
風霆丹瓛墯瓌景霽波灼(閃一作)虚形淙淙豗厚
軸稜稜攅高冥弱棧跨旋碧危梯倚凝青飄飄
鶴骨仙飛動鼇背庭(亭一作)常聞誇大言下顧皆
細萍
百尺明鏡流千曲寒星飛爲君洗故物有色如
新衣不飲泥土汚但飲雪霜飢石稜玉纖纖草
色瓊霏霏谷磑有餘力溪舂亦多機從來一智
萌能使衆利歸因之山水中喧然論是非
入深得竒趣昇險爲良隮搜勝有聞見逃俗無
蹤蹊宂流恣迴轉竅景忘東西戅獸鮮猜懼羅
人巧罝罤幽馳異處所忍慮多端倪虚獲我何
飽實歸彼非迷斯文浪云潔此旨誰得齊
屑珠瀉潺湲裂玉何威瓌若調千瑟絃未果一
曲諧古駭毛髮慄險驚視聽乖二(士一作)老皆勁
骨風趨緣欹崖地遠有餘(遺一作)美我遊採棄(作一)
(竒)懷乘時幸勤鍳前恨多幽霾弱力謝剛健蹇
策貴安排始知隨事静何必當夕齋
昔浮南渡飈今攀朔山景物色多瘦削吟笑還
孤永日日凍有稜雪霜空無影玉噴不生冰瑶
渦旋成井潛角時聳光隠鱗乍漂冏再吟獲新
勝返步失前省愜懷雖已多惕慮未能整頽陽
落何處昇魄銜疎嶺
聖朝搜巖谷此地多遺玩怠墯成遠遊頑疎恣
靈(虚一作)觀勁飈刷幽視怒水懾餘湍(惴一作)曾是
結芳(茅一作)誠遠兹勉流倦冰條聳危慮霜翠瑩
遐盼物誘信多端荒尋諒難遍去矣朔之隅翛
然楚之甸
遊韋七洞庭别業
洞庭如瀟湘疊翠蕩浮碧松桂無赤日風物饒
清激逍遥展幽韻參差逗良覿道勝不知疲冥
搜自無斁曠然青霞抱永矣白雲適崆峒非凡
鄉蓬瀛在仙籍無言從遠尚還思君子識(兹焉一作)
(敵與之)波濤潄古岸鏗鏘辨竒石靈響非外求殊
音自中積人皆走煩濁君能致虚寂何以袪擾
擾叩調清淅淅既懼豪華損誓從詩書益一舉
獨往姿再搖飛遁迹山深有變異意愜無驚惕
采翠奪日月照耀迷晝夕松齋何用掃蘿院自
然滌業峻謝煩蕪文高追古昔暫遥朱門戀終
立青史績物表易淹留人間重離析難隨洞庭
酌且醉横塘席
越中山水
日(動一作)覺耳目勝我來山水州蓬瀛若髣髴田
(四一作)野如泛浮碧嶂幾千遶清泉(源一作)萬餘流
莫窮合沓步孰盡派别遊越水淨難汚越天隂
易收氣鮮無隠物目視遠更周舉俗(族一作)媚葱
蒨連冬擷芳柔菱湖有餘翠茗圃無荒疇賞異
忽已遠探竒誠淹留永言終南色去矣銷人憂
春集越州皇甫秀才山亭
嘉賓(又作善友一作嘉誘)在何處置亭春山巔顧余寂寞
者謬厠芳菲筵視聽日澄澈聲光坐連綿晴湖
瀉峯嶂翠浪多萍蘚何以逞高志爲君吟秋天
(秋篇一作)
和皇甫判官遊琅瑘溪
山中琉璃境物外琅瑘溪房廊逐巖壑道路隨
高低碧瀨漱白石翠煙含青蜺客來暫遊踐意
欲忘簪珪樹杪燈火夕雲端鐘梵齊時同雖可
仰跡異難相携唯當清宵夢髣髴願(期一作)攀躋
孟東野詩集卷第四
