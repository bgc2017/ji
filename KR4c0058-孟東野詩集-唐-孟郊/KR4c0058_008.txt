孟東野詩集卷第八
山南西道節度參謀試大理評事平昌孟郊
送别下
感别送從叔校書簡再登科東歸
長安車馬道高槐(柳一作)結浮隂下有名利人一
人千萬心黃鵠多遠勢滄溟無近潯怡怡静退
姿泠泠思歸吟菱唱忽生聽芸書迴望深清風
散言笑餘花綴衣襟獨恨魚鳥别一飛將一沉
送玄亮師
蘭泉滌我襟杉月棲我心茗啜(味一作)綠淨花經
誦清柔音何處笑爲别淡情愁不侵
送李尊師玄
口誦碧簡文身是青霞君頭冠兩片月肩(身一作)
披一條雲松骨輕自飛鶴心高不羣
同晝上人送郭(邵一作)秀才江南尋兄弟
地(池一作)上春色生眼前詩彩明手擕片寳月言
是高僧名溪轉萬曲心(石一作)水流千里聲飛鳴
向誰去江鴻弟與兄
春日同韋郎中使君送鄒儒立少府扶
侍赴雲陽
離思着百草緜緜生無窮側聞畿甸秀三振詞
策雄太守不韻俗諸生皆變風郡齋敞西清楚
瑟驚南鴻海畔帝(高一作)城望雲陽天色中酒酣
正芳景詩綴新碧叢服綵老萊並侍車江革同
過隋柳顦顇入洛花蒙籠高步詎留足前程在
層空獨慙病鶴羽飛送力難崇
送從叔校書簡南歸(東游一作)
長安别離道宛在東城隅寒草根未死愁人心
已枯促促水上景遥遥天際途生隨昏曉中皆
被日月驅北騎達(驥達一作)山岳南帆指江湖高蹤
一超越千里在須臾
送韓愈從軍
志士感恩起變衣非變性親賓攺舊觀僮僕生
新敬坐作羣書吟行爲孤劒詠始知出處心不
失平生正淒淒天地秋凜凜軍馬令驛塵時一
飛物色極四靜王師既不戰廟略在無競王粲
有所依元瑜初應命一章喻檄明百萬心氣定
今朝旌鼓前笑别丈夫盛
同茅郎中使君送河南裴文學
河南有歸客江風繞行襟送君無塵聽舞鶴清
瑟音菱蔓綴楚棹日華正嵩岑如何謝文學還
起會雲(長一作)吟
送李翺習之
習之勢翩翩東南去遥遥贈(寄一作)君雙履足一
爲上臯橋臯橋路逶迤碧水清風飄新秋折藕
花應對吳語嬌千巷分渌波四門生早潮湖榜
輕褭褭酒旗高寥寥小時履齒痕有處應未銷
舊憶如霧星怳見扵夢消言之燒人心事去不
可招獨孤宅前曲箜茯醉中謠壯年俱悠悠逮
兹各焦焦執手復執手唯道無枯凋
送丹霞子阮芳顔上人歸山
松色不肯秋玉性不可柔登山湏正路飲水須
直流倩鶴附書信索雲作衣裘仙村莫道遠枉
策招交遊
送從舅端適楚地
歸情似泛空飄蕩楚波中羽扇掃輕汗布帆篩
細風江花折菡蓞岸影泊梧桐元舅唱離别賤
生愁不窮
送盧汀侍御歸天德幕
仲宣領騎射結束皆少年匹馬黃河岸射鵰清
霜天旌旗防日北道路上雲巔古雪無銷鑠新
冰有堆填清溪徒聳誚白壁自招賢豈比重思
者閉門方獨全
送草書獻上人歸廬山
狂僧不爲酒狂筆自通天將書雲霞片直至清
明巔手中飛黑電象外瀉玄泉萬物隨指顧三
光爲迴旋驟書雲霮䨴洗硯山晴鮮忽怒畫蛇
虺噴然生風煙江人願停筆驚浪恐傾船
和薛先輩送獨孤秀才上都赴嘉會(字得青)
秦雲攀窈窕楚桂搴芳馨五色豈徒爾萬枝皆
有靈仙謠天上貴林詠雪中青持此一爲贈送
君翔杳冥
送崔爽之湖南
江與湖相通一水洗高空定知一日帆使得(作一)
(竭)千里風雪唱與誰和俗情多不通何當逸翮
縱(鶴迹一作逸)飛起泥沙中
送超上人歸天台
天台山最高動躡赤(仙一作)城霞何以靜雙目掃
山除妄花何以潔其性(形影一作鑒)濾泉去泥沙靈
境物皆直萬松無一斜月中見心近雲外將世
賖山獸護方丈山猿捧袈裟遺身獨得身笑我
牽名華
同李益崔放送王鍊師還樓觀兼爲羣
公先營山居
十(千一作)年白雲士一卷紫芝書來結崆峒侣還
期縹緲居霞冠遺彩翠月(丹一作)帔上空虚寄謝
泉壽水清泠閑有餘
張徐州席送岑秀才
振振芝蘭步昇自君子堂泠泠松桂吟生自楚
客腸羇鳥無定棲驚蓬在它鄉去兹門館閑即
彼道路長雨餘山川淨麥熟草木涼楚淚滴章
句京塵染衣裳贈君無餘它久要不可忘
送黃構擢第後歸江南
澹澹滄海氣結成黃香才幼齡思奮飛弱冠遊
靈臺一鶚顧喬木衆禽不敢猜一驥騁長衢衆
獸不敢陪遂得會風雨感通如雲雷至矣小宗
伯確乎心不回能令幽静人聲實喧九垓却憶
江南道祖筵花裏開春風不能别别罷空徘徊
送道士
十年山上行山上無遺蹤一日人間游六合人
皆逢自有意中侣白寒徒相從
送孟寂赴舉
烈士不憂身爲君吟苦辛男兒久失意寳劒亦
生塵浮俗官是貴君子道所珍況是聖明立豈
乏證玉臣濁水無白日清流鑒蒼旻賢愚皎然
别結交當有因
同溧陽宰送孫秀才
廢瑟難爲絃南風難爲歌幽幽拙疾中怱怱浮
夢多清韻始嘯侣雅言相與和訟閑每往招祖
送奈若何牽苦強爲贈邦邑光峩峩
溧陽唐興寺觀薔薇花同諸公餞陳明府
忽驚紅琉璃千豔萬豔開佛火不燒物淨香空
徘徊花下印文字林間詠觴杯羣官餞宰官此
地車馬來
送柳淳
青山臨黃河下有長安道世上名利人相逢不
知老
送殷秀才南遊
詩句臨(一作)離袂酒花薰别顔水程千里外岸
泊幾宵間風葉亂辭木雪猿清叫山南中多(作一)
(高)古事詠遍始應還
送青陽上人遊越
秋風吹白髮微宦自蕭索江僧何用歎溪縣饒
寂寞楚思物皆清越山勝非薄時看鏡中月獨
向衣上落多謝入冥鴻笑予在籠鶴
奉同朝賢送新羅使
淼淼望遠國一萍秋海中恩傳日月外夢在波
濤東浪興豁胷臆泛程舟虚空既兹吟仗信亦
以難私躬實怪賞不足異鮮悦多叢安危所繫
重征役誰能窮彼俗媚文史聖朝冨才雄送行
數百首各以鏗竒工冗隷竊抽韻孤屬思將同
留弟郢不得送之江南
剛有下水船白日留不得老人獨自歸苦淚滿
眼黑
送陸暢歸湖州因憑題(吊一作)故人皎然
塔陸羽墳
渺渺霅寺前白蘋多清風昔游詩會滿今游詩
會空孤詠玉淒惻遠思景蒙籠杼山塼塔禪竟
陵廣(擴一作)宵翁饒彼草木聲髣髴聞餘聦因君
寄數句遍爲書其藂追吟當時說來者實不窮
江調難再得京塵徒滿躬送君溪鴛鴦彩色雙
飛東東多高静鄉芳宅冬亦崇手自擷甘旨供
養歡冲融待我遂前心收拾使有終不然洛岸
亭歸死爲大同
送淡公十二首
燕本冰雪骨(雪操一作冰)越淡蓮花風五言雙寳刀
聯響高飛鴻翰苑錢舍人詩韻鏗雷公識本末
識淡仰詠嗟無窮清恨生物表朗玉傾夢中常
扵泠竹坐相語道意冲嵩洛興不薄稽江事難
同明年若不來我作黃蒿翁何以兀其心爲君
學虚空
坐愛青草上意含滄海濱渺渺獨見水悠悠不
問人鏡浪洗手綠剡花入心春雖然防外觸無
奈饒衣新行當譯文字慰此吟殷勤
銅斗飲江酒手拍銅斗歌儂是拍浪兒飲則拜
浪婆脚踏小船頭獨速舞短蓑笑伊漁陽操空
恃文章多閑倚青竹竿白日奈我何
短蓑不怕雨白鷺相爭飛短楫畫菰蒲鬭作豪
横歸笑伊水健兒浪戰求光輝不如竹枝弓射
鴨無是非
射鴨復射鴨鴨驚菰蒲頭鴛鴦亦零落彩色難
相求儂是清浪兒每踏清浪游笑伊鄉貢郎踏
土稱風流如何丱角翁至死不裹頭
師得天文章所以相知懷數年伊雒同一旦江
湖乖江湖有故莊小女啼喈喈我憂未相識乳
養難和諧幸以片佛衣誘之令看齋齋中百福
言催促西歸來
伊洛氣味薄江湖文章多坐緣江湖岸意識(作一)
(織)鮮明波銅斗短蓑行新章其奈何兹焉激切
句非是等閑歌製(掣一作)之附驛迴勿使餘風訛
都城第一寺昭成屹嵯峨爲師書廣壁仰詠時
經過徘徊相思心老淚雙滂沲
江南寺中邑(邑古一作)■平地生勝山開元吳語僧
律韻高且閑妙樂溪岸平桂榜復往(往復一作)還樹
石相鬭生紅綠各異顔風味我遥憶新竒師獨
攀
報恩兼報德寺與山爭鮮(先一作)橙橘金蓋檻竹
蕉綠凝禪經童音韻細風磬清泠翩離腸繞師
足舊憶隨路延不知幾千尺至死方綿綿
鄉在越鏡中分明見歸心鏡芳步步綠鏡水日
日深異刹碧天上古香清桂岑朗約徒在昔章
句忽盈今幸因西飛葉書作東風吟落我病枕
上慰此浮恨侵
牽師袈裟别師斷袈裟歸問師何苦去感吃言
語稀意恐被詩餓欲住將底依盧殷劉言史餓
死君已噫不忍見别君哭君他是非
詩人苦爲詩不如脱空飛一生空鷕氣非諫復
非譏脫枯掛寒枝葉如一唾微一步一步乞半
片半片衣倚詩爲活計從古多無肥詩飢老不
怨勞師淚霏霏
送魏端公入朝
東洛尚淹翫西京足芳妍大賓威儀肅上客冠
劒鮮豈惟空戀闕亦以將朝天局促塵末吏幽
老病中絃徒懷青雲價忽至白髮年何當補風
教爲薦三百篇
送盧郎中汀
洛水春渡闊别離心悠悠一生空吟詩不覺成
白頭向事每計較與山實綢繆太華天上開其
下車轍流縣街無塵土過客多淹留坐飲孤驛
酒行思獨山遊逸關嵐氣明照渭空漪浮玉珂
擺新歡聲與鸞鳳儔朝謁大家事唯余去無由
送鄭僕射出節山南(元僕射招一作酬鄭興)
國老出爲將紅旗入青山再招門下生結束餘
病孱自笑騎馬醜強從驅馳間顧顧(傾傾一作)磨天
路褭褭鏡下顔文魄旣飛越宦情唯等閑羡他
白面少多是清朝班惜命非所報慎行誠獨艱
悠悠去住心兩說何能刪
别妻家
芙蓉濕曉露秋别南浦中鴛鴦卷(有一作)新贈遥
戀東牀空碧水不息浪清溪易生風參差坐(作一)
(路)成阻飄颻去(恨一作)無窮孤雲目雖斷明月心
相通私情詎銷鑠積芳在春藂
贈姚怤别
美人廢琴瑟不是無巧彈聞君郢中唱始覺知
音難驚蓬無還根馳水多分瀾倦客猒出門疲
馬思解鞍何以寫此心贈君握中丹
贈竟陵盧使君虔别
赤日千里火火中行子心孰不苦焦灼所行爲
貧侵山木豈無凉猛獸蹲清隂歸人憶(懷一作)平
坦别路多嶇嶔賴得竟陵守時聞建安吟贈别
折楚芳楚芳(芳色一作)摇衣襟
與韓愈李翺張籍話别
朱絃奏離别華燈少光輝物色豈知異人心故
將違客程殊未已歲華忽然(巳一作)微秋桐故葉
下寒露新鴈飛遠遊起重恨送人念先歸夜集
類飢鳥晨光失相依馬跡遶川水鴈書還(妻泣一作)
(守)閨闈常恐親朋阻獨行知慮非
監察十五叔東齋招李益端公會别
欲知惜别離瀉水還清池此地有君子芳蘭步
葳蕤手掇(綴一作)雜英(彩一作)珮意摇春夜(夢一作)思
莫作遶山雲循環無定期
汴州别韓愈
不飲濁水瀾空滯此汴河坐見遶岸冰(水一作)盡
爲還海波四時不在家弊服斷線多遠客獨顦
顇春英落(各一作)婆娑汴水饒曲流野桑無直柯
但爲君子心歎息(飲之一作)終匪他
贈别殷山人說易後歸幽墅
夫子說天地若與靈龜言幽幽人不知一一予
所敦秋月吐白夜涼風韻清源旁通忽已遠神
感寂不喧一悟祛萬結夕懷傾朝煩旅輈無停
波别馬嘶去轅殷勤荒草士會有知己論
壽安西渡奉别鄭相公二首
洛河向西道石波横磷磷清風送君子車遠無
還塵春别亦蕭索況兹冰霜晨零落景易入鬱
抑抱難申百宵華燈宴一旦星散人歲去絃吐
箭憂來蠶抽綸綿綿無窮事各各馳遶身徘徊
黃縹緲倏忽春霜賓相爲物表物永謝區中姻
日嗟來教士仰望無由親
東都清風減君子西歸朝獨抱歲晏恨泗吟不
成謠貴遊意多味賤别情易消迴鴈憶前叫浪
鳬念後漂悠悠孤飛景聳聳銜霜條昧趣多滯
澀(趾一作)懶朋寡新僚病深理方晤悔至心自燒
寂靜道何在憂勤學空饒乃知减聞見始遂情
逍遥文字徒營織聲華諒疑驕顧慙耕稼士朴
略氣韻調善士有餘食佳畦冬生苗養人在養
身此旨清如韶願貢高古言敢望錫類招
孟東野詩集卷第八
