孟東野詩集卷第七
山南西道節度參謀試大理評事平昌孟郊
懷寄
寄張籍
夜鏡不照物朝光何時昇黯然秋思來(然愁氣一作暗)
(來)走入志士膺志士惜時逝一宵三四興清漢
徒自朗濁河終無澄舊愛忽已遠新愁坐相凌
君其隠壯懷我亦逃名稱古人貴從晦君子忌
黨朋傾敗生所競保全歸矒矒(苦僧一作)浮雲何當
來潛虬會飛騰
憶周秀才素上人時聞各在一方
東西分我情魂夢安能定野客雲作心高僧月
爲性浮雲自高閑明月常空淨衣敝得古風居
山無俗病吟聽碧雲語手把青松柄羡爾欲寄
書飛禽杳難倩
舟中喜遇從叔簡别後寄上時從叔初
擢第歸江南郊不從行
一意兩片雲暫合還却分南雲乘慶歸北雲與
誰羣寄聲千里風相喚聞不聞
懷南岳隠士二首
見說祝融峯擎天勢似騰藏千尋布水出十八
高僧古路無人跡新霞吐石稜終居將爾叟一
一共余登
千峯映碧湘真叟此中藏飯不煑石喫眉應似
髮長楓梩榰酒甕鶴虱落琴床強效忘機者斯
人尚未忘
春夜憶蕭子真
半夜不成寐燈盡又無月獨向階前立子規啼
不歇況我有金蘭忽爾爲胡越爭得明鏡中久
長無白髮
寄院中諸公
奕奕秋水傍駸駸綠雲蹄月仙有高曜靈鳳無
卑棲翠色遶雲谷碧華凝句溪竹林逓歷覽雲
寺行攀躋冠豸猶屈蠖匣龍期剸犀千山驚月
曉百里聞霜鼙戎府多秀異謝公期相擕因之
仰羣彦養拙固難齊
寄洺州李大夫
自從薊師反中國事紛紛儒道一失所賢人多
在軍鳥巢憂迸射鹿耳駭驚聞劎折唯恐匣(作一)
(匣怨)弓貪不讓勲方知省事將動必謝前羣鸛陣
常先罷魚符最晚分步閑洺水曲笑激太行雲
詩叟未相識竹兒爭見君殷勤越談說記盡士
風文(夙一作)
寄盧虔使君
霜露再相換遊人猶未歸歲新月改色客久線
斷衣有鶴冰在翅竟久力難飛千家舊素沼昨
日生綠輝春色若不(可一作)借爲君步芳菲
寄崔純亮
百川有餘水大海無滿波器量各相懸賢愚不
同科羣辯有姿語衆歡無(有一作)行歌唯餘洛陽
子鬱鬱恨常多時讀過秦篇爲君涕滂沱
汴州離亂後憶韓愈李翺
會合一時哭别離三斷腸殘花不待風春盡各
飛揚懽去收不得悲來難自防孤門清館夜獨
卧明月床忠直血白刃道路聲蒼黃食恩三千
士一旦爲犲狼海島士皆直夷門士非良人心
既不類天道亦反常自殺與彼(被一作)殺未知何
者臧
寄張籍
未見天子面不如雙盲人賈生對文帝終日猶
悲辛夫子亦如盲所以空泣麟有時獨齋心髣
髴夢稱臣夢中稱臣言覺後真埃塵東京有眼
冨不如西京無眼貧西京無眼猶有耳隔牆時
聞天子車(之字一有聲)轔轔轔轔車聲輾冰玉南郊
壇上禮百神西明寺後窮瞎張太祝縱爾有眼
誰爾珍天子只尺不得見不如閈眼且養真
寄義興小女子
江南莊宅淺所固唯疎籬小女未解行酒弟(作一)
(叔病)老更癡家中多吳語教爾遥可知山怪夜動
門水妖時弄池所憂癡酒腸不解委曲辭漁妾
性崛強耕童手麬釐想兹爲襁褓如鳥拾柴枝
我詠元魯山胷臆流甘滋終當學自乳起坐常
相隨
憶江南弟
白首眼垂血望爾唯夢中筋力強起時魂魄猶
在東眼光寄明星起來東望空望空不見人江
海波無窮衰老無氣力呼叫不成風子然憶憶
言落地何由通常師共被教竟作生離翁生離
不可訴上天■曾聦未忍對松柏自鞭殘朽躬
自鞭亦何益■教非所崇努力柱杖來餘活與
爾同不然死後恥遺死亦有終
宿空姪院寄澹公
夜坐冷竹聲二三高人語燈䆫看律鈔小師别
爲侣雪簷晴滴滴茗椀華舉舉磬音多風飈聲
韻聞江楚官街不相隔詩思空愁予明日策杖
歸去住兩延佇
寄陜府鄧(竇一作)給事
陜城臨大道館宇屹幾鮮候謁隨芳(方一作)語鏗
詞芬蜀牋從來鏡目下見盡道心前自謂古詩
量異(冀一作)將新學偏戅人年六十每月請二千
不敢等閑用願爲長壽錢非關亦潔爾將以救
羸然孤省癡皎皎默吟寫綿綿病書憑晝目驛
信寄宵鞭疾訴將何諭肆鱗今倒懸塵鯉見枯
浪土鬛思乾泉感感無緒蕩愁愁作■邊貞元
文祭酒(公即陽)比謹學韋玄滿坐無風雜當朝雅
獨全見知囑徐[孑(焉-正+?)](端公即徐)賞句類陶淵一顧生鴻
羽再言將鶴翩宣揚隘車馬君子湊駢闐曾是
此同睠至今應賜憐磨墨零落淚楷字貢仁賢
送諫議十六叔至孝義渡後奉寄
曉渡明鏡中霞衣相飃䬙浪鳧驚亦雙蓬客將
誰僚别飲孤易醒離憂壯難銷文清雖無敵儒
貴不敢驕江吏捧紫泥海旗翦紅蕉分明太守
禮跨躡毗陵橋伊洛去未迴遐矚空寂寥
至孝義渡寄鄭軍事唐二十五
咫尺不得見心中空嗟嗟官街泥水深下脚道
路斜嵩少玉峻峻伊雒碧華華岸亭當四迥詩
老獨一家洧叟何所如鄭食唯有些何當來說
事爲君開流霞
酬答
荅友人
白日照清水淺深無隠姿君子業高文懷抱多
正思砥行碧山石結交青松枝碧山無轉易青
松難傾移落落出俗韻琅琅大雅詞自非隨氏
掌明月安能持千里不可倒一返無近期(一别一作)
(期無回)如何非意中良覿忽在兹道語必疎淡儒
風易凌遲願存堅貞節勿爲霜霰欺
酬友人見寄新文
爲客棲未定況當玄月中繁雲翳碧霄落雪和
清風郊陌絶行人原隰多飛蓬耕牛返村巷野
鳥依房櫳我無飢凍憂身託蓮花宫安閑頼禪
伯復得疏塵蒙覽君郢曲文詞彩何沖融謳吟
不能已頓覺形神空
荅韓愈李觀别因獻張徐州
冨别愁在顔貧别愁銷骨懶磨舊銅鏡畏見新
白髮古樹春無花子規啼有血離絃不堪聽一
聽四五絶世途非一險俗慮有千結有客步大
方驅車獨迷轍故人韓與李逸翰雙皎潔哀我
摧折歸贈詞縱横設徐方國東樞元戎天下傑
禰生投剌遊王粲吟詩謁高情無遺照朗抱開
曉月有土不埋冤有讎皆爲雪願爲直草木永
向君地列願爲古琴瑟永向君聽發欲識丈夫
心曾將孤劒說
荅晝上人止讒作
烈烈鸑鷟吟鏗鏗琅玕音梟摧明月嘯鶴起清
風心渭水不可渾涇流徒相侵俗侣唱桃葉隠
仙(士一作)鳴桂琴子野真遺却浮淺藏淵深
荅姚怤見寄
日月不同光晝夜各有宜賢哲不苟合出處亦
待時而我獨迷見意求異士知如將舞鶴管誤
向驚鳧吹大雅難具陳正聲易漂淪君有丈夫
淚泣人不泣身行吟楚山下(玉一作)義淚沾衣巾
荅郭郎中
松栢死不變千年色青青志士貧更堅守道無
異營每彈瀟湘瑟獨抱風波聲中有失意吟知
者淚滿纓何以報知者永存堅與貞
荅盧虔故園見寄
訪舊無一人獨歸清雒春花聞哭聲死水見别
容新亂後故鄉宅多爲行路塵因悲楚左右謗
玉不知珉
汝墳蒙從弟楚材見贈時郊將入秦楚
材適楚
朝爲主人心夕作行客吟汝水忽凄咽汝風流
苦音北闕秦門高南路(山一作)楚石深分淚洒白
日離腸繞青岑何以寄遠懷(我書一作)黃鶴能相尋
同從叔簡酬盧殷少府
梅尉吟楚聲竹風爲凄清深虚冰在性高潔雲
入情借水洗閑皃寄蕉書逸名羞將片石文鬭
此雙瓊英
酬李侍御書記秋夕雨中病假見寄
秋風遶衰柳遠客聞雨聲重兹阻良夕孤坐唯
積誠果枉移疾詠中含嘉慮明洗滌煩濁盡視
聽昭曠生未覺衾枕倦久爲章奏嬰達人不寳
(呆一作)藥所保在閑情
荅盧仝
楚屈入水死詩死踏雪僵直氣苟有存死亦何
所妨日劈高查牙清稜含冰漿前古後古&KR1413;與
山氣勢強閃怪千石形異狀安可量有時春鏡
破百道聲飛揚潜仙不足言朗客無隠腸爲君
傾海宇日夕多文章天下豈無緣此山雪昂藏
煩君前致詞哀我老更狂狂歌不及狂歌聲緣
鳳凰鳳兮何當來消我孤直瘡君文真鳳聲宣
隘滿鏗鏘洛友零落盡逮兹悲重傷獨自奮異
骨將騎白(玉一作)角翔再三勸莫行寒氣有刀槍
仰慙君子多慎勿作芬芳
奉報翰林張舍人見遺之詩
百蟲笑秋律清削月夜聞曉稜視聽微風翦葉
已紛君子鑒大雅老人非俊羣收拾古所棄俛
仰補空文孤韻恥春俗餘響逸零雰自然蹈終
南滌暑凌寒氛巖霰不知午磵澌鎮含曛曾是
醒古醉所以多隠淪江調樂之遠溪謠生徒新
衆藴有餘採寒泉空哀呻南謝竟莫至北宋當
時珍賾靈各自異酌酒(聖一作)誰能均昔詠多寫
諷今詞詎無因品松位何高翠宫没荒榛苔趾
識宏製沙潨游崩津忽吟陶淵明此即羲皇人
心放出天地形拘在風塵前賢素行階夙嗜青
山勤達士立明鏡朗言爲近臣將期律萬有傾
倒甄無垠鸑鷟應蟋蟀絲毫意皆申況扵三千
章哀叩不爲神
送别上
送從弟郢東歸
爾去東南夜我無西北夢誰言貧别易貧别愁
更重曉色奪明月征人逐羣動秋風楚濤高旅
榜將誰共
山中送從叔簡赴舉
石根百尺杉山眼一片泉倚(惇一作)之道氣高飲
之詩思鮮扵此逍遙場忽奏别離絃却笑薜蘿
子不同鳴躍年
送别崔寅亮下第
天地唯一氣用之自偏頗憂人成苦吟達士爲
高歌君子識不淺桂枝幽更多歲晏期攀折時
歸且婆娑素質如削(荆一作)玉清詞若傾(天一作)河
虬龍未化時魚鼈同一波去矣當自適故鄉饒
薜蘿
大梁送柳淳先入關
青山輾爲塵白日無閑人自古推高車爭利西
入秦王門與侯門待冨不待貧空擕一束書去
去誰相親(書獨去將誰親一云空賫一東)
送無懷道士遊冨春山水(逸士歸山一作送别吳)
造化絶(見一作)高處冨春獨多觀山濃翠滴灑(作一)
(樂的)水折珠摧殘溪鏡不隠髮樹衣長遇(禦一作)寒
風猿虚空飛月狖叫嘯酸信此神仙路(樂一作)豈
爲時俗安煑金隂陽火(蓉水一作美)因怪星宿壇花
發我(或一作)未識玉生忽藂攅蓬萊浮蕩漾非道
相從難
送温初下第
日落濁水中夜光誰能分高懷無近趣清抱多
遠聞欲識丈夫志心藏孤岳雲長安風塵别咫
尺不見君
送盧虔端公守復州
師曠聽羣木自然識孤桐正聲逢知音願出大
朴中知音不韻俗獨立占(上一作)古風忽挂觸邪
冠逮逐南飛鴻肅肅太守章明明華轂熊商山
無平路楚水有驚潨日月千里外光隂難載同
新愁徒自積良會何由通
送任齊二秀才自洞庭遊宣城(古并序任載齊)
文章者賢人之心氣也心氣樂則文章正心氣
非則文章不正當正而不正者心氣之偽也賢
與僞見扵文章一直之詞衰代多禍賢無曲詞
文章之曲直不由扵心氣心氣之悲樂亦不由
賢人由扵時故今宣州多君子閑暇而寬文章
之曲直纖微悉而備舉洞庭二客勉而客去之
鼓其風波之詞吾知夫樂莫是行也遂爲詩曰
洞庭非人境道路行虚空二客月中下一帆天
外風魚龍波五色金碧樹千叢閃怪如可懼在
誠無不通扣竒驚浩淼採異訪穹崇物表積高
韻人間訪仙公宣城文雅地謝守聲問融證玉
易爲力辨珉誰不同從兹阮籍淚且免泣途窮
送曉公歸庭山(朁亭一作歸)
庭山(柳庭一作)何﨑嶇寺路緣翠微秋霽山盡出日
落人獨歸雲生高高步泉洒田田衣枯巢無還
羽新木有爭飛兹焉不可繼夢寐空清輝
送豆盧策歸别墅
短松鶴不巢高石雲不(始一作)栖君今(爲一作)瀟湘
去意(性一作)與雲鶴齊力買竒險地手開清淺溪
身披薜茘衣(蘿襟一作薜)山陟莓苔梯一卷冰雪文
避俗常自擕
送清遠上人歸楚山舊寺(上人游蘇一作國清)
波中出吳境霞際登楚岑水寺一别來雲蘿三
攺隂詩誇碧雲句道證青蓮心應笑泛萍者(云一)
(泛者應憐萍)不知松隠深
山中送從叔簡
莫以手中瓊言邀世上名莫以山中迹久向人
間行松栢有霜操風泉無俗聲應憐枯朽質驚
此别離情
送蕭鍊師入四明山
閑扵獨鶴心大扵高松年迥出萬物表高棲四
明巔千尋直裂峯百尺倒瀉泉綘雪爲我飯白
雲爲我田静言不語(話一作)俗靈蹤時步天
孟東野詩集卷第七
