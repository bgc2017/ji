孟東野詩集卷第三
山南西道節度參謀試大理評事平昌孟郊
感興下
亂離
天下無義劒中原多瘡痍哀哀陸大夫正直神
反斯子路已成血嵇康今尚嗤爲君每一慟如
劒在四肢折羽不復飛逝水不復歸直松摧高
柯弱蔓將何依朝爲春日歡夕爲秋日悲淚下
無尺寸紛紛天雨絲積怨成疾疹積恨成狂癡
怨草豈有邊恨水豈有涯怨恨馳我心茫茫日
何之
勸酒
白日無定影清江無定波人無百年壽百年復
如何堂上陳美酒堂下列清歌勸君金屈巵勿
謂朱顔&KR0755;松栢歲歲茂丘陵日日多君看終南
山千古青峩峩
去婦
君心匣中鏡一破不復全妾心藕中絲雖斷猶
牽連安知御輪士今日翻迴轅一女事一夫安
可再移天君聽去鶴言哀哀七絲絃
君子勿鬱鬱士有謗毁者作詩以贈之
二首
君子勿鬱鬱聽我青蠅歌人間少平地森聳山
岳多折輈不在道覆舟不在河須知一尺水日
夜增高波叔孫毁仲尼臧倉掩孟軻蘭艾不同
香自然難爲和良玉燒不熱直竹文不頗自古
皆如此其如道在何
日往復不見秋堂暮仍學玄髮不知白曉入寒
銅覺爲林未離樹有玉猶在璞誰把碧梧枝刻
作雲門樂
聞砧
杜鵑聲不哀斷猿啼不切月下誰家砧一聲腸
一絶杵聲不爲客客聞髮自白杵聲不爲衣欲
令遊子歸
遊子
萱草生堂階遊子行天涯慈親倚堂門不見萱
草花
自歎
愁與髮相形一愁白數莖有髮能幾多禁愁日
日生古若不置兵天下無戰爭古若不置名道
路無欹傾太行聳巍峩是天産不平黃河奔濁
浪是天生不清四蹄日日多雙輪日日成二物
不在天安能免營營
求友
北風臨大海堅冰臨河面下有大波瀾對之無
由見求友須在良得良終相善求友若非良非
良中道變欲知求友心先把黃金鍊
投所知
苦心知苦節不容一毛髮鍊金索堅貞洗玉求
明潔自慙所業微功用如鳩拙何殊嫫母顔對
彼寒塘月君存古人心道出古人轍盡美固可
揚片善亦不遏朝向公卿說暮向公卿說誰謂
黃鍾管化爲君子舌一說清嶰竹二說變嶰谷
三說四說時寒花拆寒木&KR3125;&KR3125;家道路燦燦我
衣服豈直輝友朋亦用慰骨肉一暖荷疋素一
飽荷升粟而況大恩恩此身報得足且將食蘖
勞酬之作金刀
病客吟
主人夜呻吟皆入妻子心遠客(客子一作)晝呻吟徒
爲蠱鳥音妻子手中病愁思不復深僮僕手中
病憂危獨難任丈夫久漂泊神氣自然沉況扵
滯疾中何人免噓&KR4678;大海亦有涯高山亦有岑
沉(此一作)憂獨無極塵淚牙盈襟
感懷
孟冬隂氣交兩河正屯兵煙塵相馳突烽火日
夜驚太行險阻高輓粟輸連營奈何操弧者不
使梟巢傾猶聞漢比兒怙亂謀縱横擅搖干戈
柄呼叫豺狼聲白日臨爾軀胡爲喪丹誠豈無
感激士以致天下平登高望寒原黃雲鬱崢嶸
坐馳悲風暮歎息空沾纓
離思
不寐亦不語片月秋稍舉孤鴻憶霜羣獨鶴叫
雲侣怨彼浮花心飄飄無定所高張係繂帆遠
過梅根渚迴織别離字機聲有酸楚
結交
鑄鏡須青銅青銅易磨拭結交遠小人小人難
姑息鑄鏡圖鑑微結交圖相依凡銅不可照小
人多是非
傷春
兩河春草海水清十年征戰城郭腥亂兵殺兒
將女去二月三月花冥冥千里無人旋風起鸎
啼鷰語荒城裏春色不揀墓傍枝紅顔皓色逐
春去春去春來那得知今人看花古人墓令人
惆悵山頭路
擇友
獸中有人性形異遭人隔人中有獸心幾人能
真識古人形似獸皆有大聖德今人表似人獸
心安可測雖笑未必和雖哭未必戚面結口頭
交肚裏生荆棘好人常直道不順世間逆惡人
巧謟多非義苟且得若是傚眞人堅心如鐵石
不謟亦不欺不奢復不溺面無恡色容心無詐
憂惕君子大道人朝夕恒的的
夜憂
豈獨科斗死所嗟文字捐蒿蔓轉驕王菱荇減
嬋娟未遂擺鱗志空思吹浪旋何當再霖雨洗
濯生華鮮
惜苦
于鵠值諫議以毬不能官焦蒙值舍人以杯不
得完(官一作)可惜大雅旨意此小團欒名迴不敢
辨心轉寔是難不惜爲君轉轉非君子觀轉之
復轉之強轉誰能歡哀哉虚轉言不可窮波瀾
寒地百姓吟(畿内百姓大蒙矜邱為鄭相其年居河南)
無火炙地眠半夜皆立號冷箭何處來棘針風
騷勞(騷騷一作)霜吹破四壁苦痛不可逃高堂搥鐘
飲到曉聞烹炮寒者願爲蛾燒死彼華膏華膏
隔仙羅虚遶千萬遭到頭落地死踏地爲遊遨
遊遨者是誰君子爲鬱陶
出東門
餓馬骨亦聳獨驅出東門少年一日程衰叟十
日奔寒景不我爲疾走落平原眇默荒草行恐
懼夜魄飜一生自組織千首大雅言道路如抽
蠶宛轉羈腸繁
教坊歌兒
十歲小小兒能歌得聞(朝一作)天六十孤老人能
詩獨臨川去年西京寺衆伶集講筵能嘶竹枝
詞供飬繩床禪能詩不如歌悵望三百篇
訪疾
冷氣入瘡痛夜來痛如何瘡從公怒生豈以私
恨多公怒亦非道怒消乃天和古有煥輝句嵇
康閑婆娑請君吟嘯之正氣庶不訛
酒德
酒是古明鏡輾開小人心醉見異舉止醉聞異
聲音酒功如此多酒屈亦以深罪人免罪酒如
此可爲箴
冬日
老人行人事百一不及周凍馬四蹄吃陟卓難
自收短景仄飛過午光不上頭少壮日與輝衰
老日與愁日愁疑在日歲箭迸如讎萬事有何
味一生虚自囚不知文字利到死空遨遊
飢雪吟
飢烏夜相啄瘡聲互悲鳴冰腸一直刀天殺無
曲情大雪壓梧桐折柴墮崢嶸安知鸞鳳巢不
與梟鳶傾下有幸災兒拾遺多新爭但求彼失
所但誇此經營(自經營一作誇誕)君子亦拾遺拾遺非
拾名將補鸞鳳巢免與梟鳶并因爲飢雪吟至
曉竟(意一作)不平
偷詩
餓犬齚枯骨自喫饞飢涎今文與古文各各稱
可憐亦如嬰兒食餳桃口旋旋唯有一點味豈
見逃景延繩床獨坐翁默覽有所傳終當罷文
字别著逍遥篇從來文字淨君子不以賢
晚雪吟
貧富喜雪晴出門意皆饒鏡海見纖悉冰天步
飄䬙一一仙子行家家塵聲銷小兒擊玉指大
耋歌聖朝睿氣流不盡瑞仙何夐寥始知望幸
色終疑異禮招市井亦清潔閭閻聳岧嶤蒼生
願東顧翠華仍西遙天念豈薄厚宸衷多憂焦
憂焦致太平以兹時比堯古耳有未通新詞有
潛韶甘爲酒伶擯坐恥歌女嬌選音不易言裁
正逢今朝今朝前古文律異同一調願扵堯琯
中奏盡鬱抑謠
自惜
傾盡眼中力抄詩過與人自悲風雅老恐被巴
竹嗔零落雪文字分明鏡精神坐甘冰抱晚永
謝酒懷春徒有言言舊慙無默默新始驚儒教
誤漸與佛乘親
老恨
無子抄文字老吟多飄零有時吐向床枕席不
解聽鬭蟻甚微細病聞亦清泠小大不自識自
然天性靈
詠懷上
湖州取解述情
霅水徒清深照影不照心白鶴未輕舉衆鳥爭
浮沉因兹挂帆去遂作歸山吟
落第
曉月難爲光愁人難爲腸誰言春物榮豈見葉
上霜(花上霜一作獨見)鵰鶚(鶴鵲一作)失勢病(失勢一作飛)鷦鷯
假(改一作)翼翔棄置復棄置情如刀刃傷
詠情(一作感㝢)
濁水心易(巳一作)傾明波興初發思逢海底人乞
取蚌中月此興若未諧此心終不歇
病起言懷
強行尋溪(淨一作)水洗却殘病姿花景晼晚盡麥
風清泠吹交道卧來見世情貧去知高閑思楚
逸澹泊(淺薄一作)猒齊兒終伴碧山侣結言青桂枝
秋夕貧居述懷
卧冷無遠夢聽秋酸别情高枝低枝風千葉萬
葉聲淺井不供飲瘦田長廢耕今交非古交貧
語聞皆輕
夜感自遣(楚江又作苦學吟一作失志夜坐思歸)
夜學曉未休苦吟神鬼愁如何不自閑心與身
爲讎死辱片時痛生辱長年羞清桂無直枝苦
江思舊遊
再下第
一夕九起嗟夢短不到家兩度長安陌空將淚
見花
下第東歸留别長安知己
共照日月影獨為愁思人豈知鶗鴂鳴(鳴等閑一作鶗)
(鳴)瑶草不得春一片兩片雲千里萬里身雲歸
嵩之陽身寄江之濱棄置復何道楚情吟白蘋
失意歸吳因寄東臺劉復侍御
自念西上身忽隨東歸風長安日下影又落江
湖中離婁豈不明子野豈不聰至寶非眼别至
音非耳通因緘俗外詞(外詞一作物)仰寄高天鴻
下第東南行
越風東南清楚日瀟湘明試遂伯鸞去還作靈
均行江蘺伴我泣海月投人驚失意容皃改畏
塗惟命輕時聞喪侣猿一叫千愁并(生一作)
歎命
三十年來命唯藏一卦中題詩還怨易問易蒙
復蒙本望文字逹今因文字窮影孤别離月衣
破道路風歸去不自息耕耘成楚農
遠遊
慈烏文遠飛孝子念先歸而我獨何事四時心
有違江海戀空積波濤信來稀長爲路傍食着
盡家中衣别(烈一作)劒不割物離人難作威遠行
少童僕驅使無是非爲性玩好盡積愁心緒微
始知時節駛愛(夏一作)日非長輝
商州客舍
商山風雪壯遊子衣裳單四望失道路百憂攅
肺肝日短覺易老夜長知至寒淚流瀟湘絃調
苦屈宋彈識聲今所易識意古所難聲意今詎
辨(誰辨一作竟)高明鑒其端
長安旅情
盡說青雲路有足皆可至我馬亦四蹄出門似
無地玉京十二樓峩峩倚青翠下有千朱門何
門薦孤士
長安羈旅
聽樂離别中聲聲入幽腸曉淚滴楚瑟夜䰟遶
吳鄉幾迴羈旅情夢覺殘燭光
渭上思歸
獨訪千里信迴臨千里河家在(住一作)吳楚鄉淚
寄東南(流一作)波
登科後
昔日齷齪不足誇今朝放蕩思無涯春風得意
馬蹄疾一日看盡長安花
初於洛中選
塵土日易没驅馳力無餘青雲不我與白首方
選書宦途事非遠拙者取自疎終然戀皇邑誓
以結吾盧帝城富高門京路饒勝居碧水走龍
狀蜿蜒遶庭除尋常異方客過此亦踟蹰
乙酉歲舍弟扶侍歸興義莊居後獨止
舍待替人
誰言舊居止主人忽成客僮僕強與言相懼終
脉脉出亦何所求入亦何所索飲食迷精麤衣
裳失寬窄迴風卷閑簟新月生空壁士有百役
身官無一姓宅丈夫恥自飾衰鬢從颯白蘭交
早已謝榆景徒相迫惟予中心鏡不語光歴歴
西齋飬病夜懷多感因呈上從叔子雲
遠客夜衣薄猒眠待雞鳴一床空月色四壁秋
蛩聲守淡遺衆俗養痾念餘生方全君子拙恥
學小人明蚊蜹亦有時羽毛各有成如何騏驥
跡踡跼未能行西北有平路運來無相輕
孟東野詩集卷第三
