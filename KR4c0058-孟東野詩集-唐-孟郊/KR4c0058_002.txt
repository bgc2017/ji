孟東野詩集卷第二
山南西道節度參謀試大理評事平昌孟郊
樂府下
織女辭
夫是田中郎妾是田中女當年嫁得君爲君秉
機杼筋力日已疲不息䆫下機如何織紈素自
着藍縷衣官家牓村路更索栽桑樹
古意
蕩子守邊戍佳人莫相從去來年月多苦愁改
形容上山復下山踏草成古蹤徒言採蘼蕪十
度不一逢鑒獨是明月識志唯寒松井桃始開
花一見悲萬重人顔不再春桃色有再濃掯氣
入空房無憀乍從容啓貼理針線非獨學裁縫
手持未染綵繡爲白芙蓉芙蓉無染汚將以表
心素欲寄未歸人當春無信去無信反增愁愁
心緣隴頭願君如隴水冰鏡宛宛青絲
紀纖纖白玉鈎玉鈎不虧缺青絲無斷絶迴還
勝雙手解盡心中結
折楊柳(二首)
楊柳多短枝短枝多別離贈遠累攀折柔條安
得垂青春有定節離別無定時但恐人别促不
怨來遅遅莫言短枝條中有長相思朱顔與綠
楊併在別離期
樓上春風過風前楊柳歌枝疎緣別苦曲怨爲
年多花驚燕地雲葉映楚池波誰堪别離此征
戍在交河
和丁助教塞上吟
哭雪復吟雪廣文丁夫子江南萬里寒曾未及
如此整頓氣候誰言從生靈始無令惻隱者哀
哀不能已
古怨别
䬃䬃秋風生愁人怨離别含情兩相向欲語氣
先咽心曲千萬端悲來却難說別後唯所思天
涯共明月
古别曲
山川古今路縱横無斷絶來往天地間人皆有
離别行衣未束帶中腸已先結不用看鏡中自
知生白髮欲陳去留意聲向言前咽愁結填心
胷茫茫若爲說荒郊煙莽蒼曠野風凄切處處
得相随人那不如月
樂府戱贈陸大夫十二丈(三首)
蓮子不可得荷花生水中猶勝道傍柳無事(作一)
(時)蕩春風
渌萍與荷葉同此一水中風吹荷葉在渌萍西
復東
蓮葉未開時苦心終日卷春水(風一作)徒蕩漾荷
花未開展
戱荅陸長源
芙蓉初出水菡蓞露中花風吹着枯木無奈值
空槎
勸善吟(醉會中贈郭行餘)
瘦郭有志氣相哀老龍鍾勸我少吟詩俗窄難
爾容一口百味别況在醉會中四座正當喧片
言何由通顧余昧時調居止多疎慵見書眼始
開聞樂耳不聦視聽互相隔一身且莫同天疾
難自醫詩僻將何攻見君如見書語善千萬重
自悲咄咄感變作煩惱翁煩惱不可欺(可欺古一作不)
(劒)古劒澀亦雄知君方少年少年懷古風藏書
拄屋脊不借與凡聾我願拜少年師之學崇崇
從他笑爲矯矯善亦可宗
望夫石
望夫石夫不來兮江水碧行人悠悠朝與暮千
年萬年色如故
寒江吟
冬至日光白始知隂氣凝寒江波浪凍(急一作)千
里無平冰飛鳥絶高羽(樹一作)行人皆晏興荻洲
素浩渺碕岸凘碐磳烟舟忽自阻風帆不相乘
何況異形體信任爲股肱涉江莫涉凌得意須
得朋結交非賢良誰免生愛憎凍水有再浪失
飛有載騰一言縱醜詞萬響無善應取鑒諒不
遠江水千萬層何當春風吹利涉吾道弘
感興上
審友
種樹須擇地惡土變木根結交若失人中道生
謗言君子芳桂性春榮冬更繁(寒更繁一作春濃)小人
槿花心朝在夕不存莫躡冬冰堅中有潛浪飜
唯當金石交可以賢達論
怨別
一別一迴老志士白髮早在冨易爲容居貧難
自好沉憂損性靈服藥亦枯槁秋風遊子衣落
日行遠道君問去何之賤身難(寕一作)自保
百憂
萱草女兒花不解壯士憂壯士心是劒爲君射
斗牛朝思除國讎(難一作)暮思除國讎計盡山河
畫意窮草木籌智士日千慮愚夫唯四愁何必
在波濤然後驚(生一作)沉浮伯倫心不醉四皓迹
難留出處各有時衆議徒啾啾
路病
病客無主人艱哉求卧難飛光赤道路内火焦
肺肝欲飲井泉竭欲醫囊用單稚顔能幾日壯
志忽已殘人子不言苦歸書但云(言一作)安愁環
在我腸宛轉終無端
衰松
近世交道衰青松落顔色人心忌孤直木性隨
改易既摧栖日榦未展擎天力終是君子材還
思君子識
遣興
絃貞五條音(音詞一作五)松直百尺心貞絃含古風
直松凌高岑浮聲與狂葩胡爲欲相侵
退居(一作退老)
退身何所食敗力不能閑種稻耕白水負薪斫
青山衆聽喜巴唱獨醒愁楚顔日暮静歸時幽
幽扣松關
卧病
貧病誠可羞故床無新裘(羞數整藍縷裘一作貪病對客)春色
燒肌膚時飱苦咽喉倦寢意蒙昧強言聲幽柔
承顔自俛仰有淚不敢流默默寸心中朝愁續
暮愁
隱士
本末一相返漂浮不還眞山野多餒士市井無
飢人虎豹忌當道麋鹿知藏身奈何貪競者日
與患害親顔皃歲歲改利心朝朝新孰知冨生
禍取冨不取貧寶玉忌出璞出璞先爲塵松栢
忌出山出山先爲薪君子隱石壁道書爲我鄰
寢興思其義澹泊味始眞陶公自放歸尚平去
有依草木擇地生禽鳥順性飛青青與冥冥所
保各不違
獨愁(一作獨怨)
前日遠別離昨日生白髮欲知萬里情曉卧半
床月常恐百蠱鳴使我芳草歇
春日有感
雨滴草芽出一日長一日風吹柳線垂一枝連
一枝獨有愁人顔經春如等閑且持酒滿杯狂
歌狂笑來
將見故人
佳人季夏中及此百餘日無日不相思明鏡改
形質寧知仲冬時忽有相逢期振衣起躑躅頳
鯉躍天池
傷時
常聞貧賤士之常草木冨者莫相笑男兒得路
即榮名邂逅失途成不調古人結交而重義今
人結交而重利勸人一種種桃李種亦直須遍
天地一生不愛囑人事囑即直須爲生死我亦
不羡季倫冨我亦不笑原憲貧有財有勢即相
識無財無勢同路人因知世事皆(只一作)如此却
向東溪卧白雲
寓言
誰言碧山曲不廢青松直誰言濁水泥不汚明
月色我有松月心俗騁風霜力貞明既如此摧
折安可得
偶作
利劒不可近美人不可親利劒近傷手美人近
傷身道險不在廣十步能摧輪情憂不在多一
夕能傷神
勸學
擊石乃有火不擊元無煙人學始知道不學非
自然萬事須已運他得非我賢青春須早爲豈
能長少年
贈農人
勸爾勤耕田盈爾倉中粟勸爾伐桑株減爾身
上服清霜一委地萬草色不綠狂飈一入林萬
葉不着木青春如不耕何以自結束
長安早春
旭日朱樓光東風不驚塵公子醉未起美人爭
探春探春不爲桑探春不爲麥日日出西園秪
望花柳色乃知田家春不入五侯宅
罪松
雖爲青松姿霜風何所宜二月天下樹綠於青
松枝勿謂賢者喻勿謂愚者規伊吕代封爵夷
齊終身飢彼曲旣在斯我正實在兹涇流合渭
流清濁各自持天令設四時榮衰有常期榮合
隨時榮衰合隨時衰天令既不從甚不敬天時
松乃不臣木青青獨何爲
感興
拔心草不死去根柳亦榮獨有失意人恍然無
力行昔爲連理枝今爲斷絃聲連理時所重斷
絃今所輕吾欲進孤舟三峽水不平吾欲載車
馬太行路峥嶸萬物根一氣如何互相傾
感懷(八首)
秋氣悲萬物驚風振長道登高有所思寒雨傷
百草平生有親愛零落不相保五情今巳傷安
得自能老
晨登洛陽坂目極天茫茫羣物歸大化六龍頹
西荒犲狼日已多草木日已霜飢年無遺粟衆
鳥去空場路傍誰家子白首離故鄉含酸望松
栢仰面訴穹蒼去去匆復道苦飢形皃傷
徘徊不能寐耿耿含酸辛中夜登高樓憶我舊
星辰四時互遷移萬物何時春唯憶首陽路永
謝當時人
長安嘉麗地宫月生蛾眉隂氣凝萬里坐看芳
草衰玉堂有玄鳥亦以從此辭傷哉志士嘆故
國多遅遅深宫豈無樂擾擾復何爲朝見名與
利暮還生是非(與非一作是)姜牙佐周武世業永巍
巍
舉才天道親首陽誰採薇去去荒澤遠落日當
西歸羲和駐其輪四海借餘暉極目何蕭索驚
風正離披䲻鴞鳴高樹衆鳥相因依東方有一
士歲暮常苦飢主人數相問脉脉今何爲貧賤
亦有樂且願掩(守一作)柴扉
火雲流素月三五何明明光曜侵白日賢愚迷
至精四時更變化天道有虧盈常恐今曰没須
臾還復生
河梁暮相遇草草不復言漢家正離亂王粲别
荆蠻野澤何蕭條悲風振空山舉頭是星辰念
我何時還親愛久別散形神各離遷未爲死生
訣長在心目間
有鳥東西來哀鳴過我前願飛浮雲外飲啄見
青天
逹士
四時如逝水百川皆東波青春去不還(迴一作)白
髮鑷更多逹人識元氣(化一作)變愁爲高歌傾顔
取一醉冨者奈貧何君看土中宅冨貴(已矣一作)無
偏頗
暮秋感思(二首)
西風吹垂楊條條脆如藕上有噪日蟬催人成
皓首亦恐旅步難何獨朱顔醜(朽一作)欲慰一時
心莫如千日酒
優哉遵渚鴻自得飬身旨不啄太倉粟不飲方
塘水振羽浮雲罝羅任徒爾
古興
楚血未乾衣荆虹尚埋輝痛玉不痛身抱璞求
所歸
勸友
至白涅不緇至交淡不疑人生静躁殊莫猒相
箴規膠漆武可接金蘭文可思堪嗟無心人不
如松栢枝(松姿一作青)
夷門雪贈主人
夷門貧士空吟雪夷門豪士皆飲酒酒聲歡閑
入雪銷雪聲激切悲枯朽悲歡不同歸去來萬
里春風動江柳
荅陸長源
好丹與素通不同失意得途事皆別東隣少年
樂未央南客思歸腸欲絶千里長河冰復冰雲
鴻冥冥楚山雪
堯哥(氏莊客去婦後篇題二首一作舜歌前篇賞鄭)
爾室何不安爾孝無與齊一言應對姑一度爲
出妻往轍才晚鐘還轍及晨雞往還跡徒新很
戾竟獨迷娥女無禮數汚家如糞泥父母吞聲
瘦禽鳥亦爲啼如何天與惡不得和鳴栖
山色挽心肝將歸盡日看村肩藍&KR1221;子野坐白
髮官(冠一作)鸎弄方短短花明碎攅攅瑠璃堆可
掬琴瑟饒多歡翠韻仙窈窕嵐漪出無端養館
洞庭秋響荅虚吹彈
孟東野詩集卷第二
