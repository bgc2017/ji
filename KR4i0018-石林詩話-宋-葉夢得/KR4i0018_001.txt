石林詩話宋葉夢得撰
趙清獻公以清德服一世平生畜雷氏琴一張鶴與白
龜各一所向與之俱始除帥成都蜀風素侈公單馬
就道以琴鶴龜自隨蜀人安其政治聲藉甚元豐間
既罷政事守越復自越再移蜀時公將老矣過泗州
渡淮前已放鶴至是復以龜投淮中既入見先帝問
聞卿前已匹馬入蜀所攜獨琴鶴廉者固如是乎公
頓首謝故其詩有云馬尋舊路如歸去龜放長淮不
再來者自紀其實也
劉貢父天資滑稽不能自禁遇可諧諢雖公卿不避與
王荆公素厚荆公復當國亦屢謔之雖每為絶倒然
意終不能平也元豐末為東京轉運使貶衡州監酒
雖坐他累議者嘗以時相姓名為戲惡之也元祐初
起知襄州淳于髠墓在境内嘗以詩題云微言動相
國大笑絶冠纓流轉有餘智滑稽全姓名師儒空稷
下衡蓋盡南荆贅壻不為辱旅墳知客卿又有續陳
師厚善謔詩云善謔知君意何傷衛武公蓋記前事
且以自解云
晏元獻公留守南郡王君玉時巳為館閣挍勘公特請
於朝以為府簽判朝廷不得巳使帶館職從公外官
帶館職自君玉始賓主相得日以賦詩飲酒為樂佳
時勝日未嘗輒廢也嘗遇中秋隂晦齋厨夙為備公
適無命既至夜君玉密使人伺公曰已寢矣君玉亟
為詩以入曰只在浮雲最深處試馮絃管一吹開公
枕上得詩大喜即索衣起徑召客治具大合樂至夜
分果月出遂樂飲逹旦前輩風流固不凡然幕府有
佳客風月亦自如人薏也
歐陽文忠公記梅聖俞河豚詩春洲生荻芽春岸飛楊
花破題兩句已道盡河豚好處謂河豚出於暮春食
柳絮而肥殆不然今浙人食河豚始於上元前常州
江隂最先得方出時一尾至直千錢然不多得非富
人大家預以金噉漁人未易致二月後日益多一尾
纔百錢耳柳絮時人已不食謂之班子或言其腹中
生蟲故惡之而江西人始得食蓋河豚出於海初與
潮俱上至春深其數稍流入于江公吉州人故所知
者江西事也
姑蘇州學之南積水瀰數頃傍有一小山高下折相望
蓋錢氏時廣陵王所作既積土山因以其地瀦水今瑞
光寺即其宅而此其别圃也慶歷間蘇子美謫廢以
四十千得之為居傍水作亭曰滄浪歐陽文忠公詩
所謂清風明月本無價可惜秪賣四萬錢者也子美
既死其後不能保遂屢易主今為章僕射子厚家所
有廣其故址為大閣又為堂山上亭北跨水復有山
名洞山章氏併得之既除地發其下皆嵌空大石又
得千餘株亦廣陵時所藏益以增累其隙兩山相對
遂為一時雄觀土地蓋有所歸也
王荆公晩年詩律尤精嚴造語用字間不容髮然意與
言會言隨意遣渾然天成殆不見有牽率排比處如
含風鴨綠鱗鱗起弄日鵝黃褭褭垂讀之初不覺有
對偶至細數落花因坐久緩尋芳草得歸遲但見舒
閑容與之態耳而字字細攷之若經櫽括權衡者其
用意亦深刻矣嘗與葉致遠諸人和頭字韻詩往返
數四其末篇有云名譽子真矜谷口事功新息困壺
頭以谷口對壺頭其精切如此後數日復取本追改
云豈愛京師傳谷口但知鄉里勝壺頭只今集中兩
本並存
蔡天啟云荆公每稱老杜鈎簾宿鷺起丸藥流鸎囀之
句以為用意高妙五字之模楷他日公作詩得青山
捫虱坐黃鳥挾書眠自謂不減杜語以為得意然不
能舉全篇余嘗頃以語薛肇明肇明後被旨編公集
求之終莫得或云公但得此一聯未嘗成章也
襌宗論雲間有三種語其一為隨波逐浪句謂隨物應
機不主故常其二為截斷衆流句謂超出言外非情
識所致其三為函蓋乾坤句謂泯然皆契無間可伺
其深淺以是為序予嘗戲謂學子言老杜詩亦有此
三種語但先後不同波漂菰米沈雲黑露冷蓮房墜
粉紅為函蓋乾坤句以落花游絲白日静鳴鳩乳燕
青春深為隨波逐浪句以百年地僻柴門迥五月江
深草閣寒為截斷衆流句若有解此當與渠同參
歐陽文忠公詩始矯崐體專以氣格為主故其言多平
易疎暢律詩意所到處雖語有不倫亦不復問而學
之者往往遂失真傾囷倒廪無復餘地然公詩好處
豈專在此如崇徽公主手痕詩玉顔自昔為身累食
肉何人與國謀此自是兩叚大議論而抑揚曲折發
見於七字之中婉麗雄勝字字不失相對雖崐體之
工者亦未易比言意所會要當如是乃為至到
許昌西湖與子城密相附緣城而不可策杖往來不涉
城市云是曲環作鎮時取土築城因以其地導潩水
瀦之略廣百餘畆中為横堤初但有其東之半耳其
西廣於東增倍而水不甚深宋莒公為守時因起黃
河春夫浚治之始與西相通則其詩所謂鑿開魚鳥
忘情地展盡江湖極目天者也其後韓持國作大亭
水中取其詩名之曰展江然水面雖闊西邊終易堙
塞數十年來公厨規利者遂涸以為田歲入纔得三
百斛以佐釀酒而水無幾矣予為守時復以還舊稍
益開浚渺然真有江湖之趣莒公詩更有一篇中云
向晚舊灘都浸月遇寒新水便生煙尤風流有味而
世不傳往往但記前聯耳
賈文元曲水園在許昌城北有大竹三十餘畆潩河貫
其中以入西湖最為佳處初為本州民所有文潞公
為守買得之潞公自許移鎮北門而文元為代一日
挈家往遊題詩壁間云畫船載酒及芳辰丞相園林
潩水濱虎節麟符抛不得却將清景付閑人遂走使
持詩寄北門潞公得之大喜即以地劵歸賈氏文元
亦不辭而受然文元居京師後亦不復再至園今荒
廢竹亦殘毁過半矣
杜正獻公自少清羸若不勝衣年過四十鬚髮即盡白
雖立朝孤竣凛然不可屈而不為竒節危行雍容持
守不以有所不為為賢而以得其所為為幸歐陽文
忠公素出其門公謝事居宋文忠適來為守相與歡
甚公不甚飲酒唯賦詩唱酬是時年巳八十然憂國
之意猶慷慨不已每見於色歐公嘗和公詩有云貎
先年老因憂國事與心違始乞身公得之大喜常自
諷誦當時以謂不惟曲盡公志雖其形貎亦在模寫
中也
元豐初北人來議地界韓丞相名縝自樞密院都承旨
出分畫玉汝有愛妾劉氏將行劇飲通夕且作樂府
詞留别翌日神宗巳密知忽中批步軍司遣兵為搬
家追送之玉汝初莫測所因久之方知其自樂府發
也蓋上以恩澤待下雖閨門之私亦恤之如此故中
外士大夫無不樂盡其力劉貢父玉汝姻黨即作小
詩寄之以戲云嫖姚不復顧家為誰謂東山久不歸
卷耳幸容携婉孌皇華何啻有光輝玉汝之詞由此
亦遂盛傳於天下
神宗皇帝天性儉約奉慈夀宫尤盡孝道慈聖太后嘗
以乘輿服物未備因同天節作珠子鞍轡為夀神宗
一御於禁中後藏去不復用一日與兩宫幸後苑賞
花慈夀輦至神宗即降步親扶慈聖出輦屢却不從
聞者太息慈聖上僊李奉世時為侍郎進挽詩有珠
韀昔御恩猶未玉輦親扶事已非蓋記此二事神宗
覽之泣下
蔡天啟云嘗與張文潛論韓柳五言警句文潛舉退之
暖風抽宿麥清雨卷歸旗子厚壁空殘月曙門掩候
蟲秋皆為集中第一
司馬温公熙寧間自長安得請留臺歸始至洛中嘗以
詩言懷云三十餘年西復東勞生薄宦等飛蓬所存
舊業惟清白不負明君有樸忠早避喧煩真得策未
逄危辱早收功太平觸處農桑滿贏取閭閻鶴髮翁
出處大節世固不容復議是時雖以論不合去而神
宗眷禮之意愈厚然猶以避煩畏辱爲言況其下者
乎元祐初起相至是十七年矣度公之意初蓋未嘗
以自期也
外祖晁君誠善詩蘇子瞻爲集序所謂温厚静深如其
爲人者也黃魯直常誦其小雨愔愔人不寐卧聽羸
馬齕殘䔫愛賞不已他日得句云馬齕枯萁喧午夢
誤驚風雨浪翻江自以爲工以語舅氏無咎曰吾詩
實發於乃翁前聯余始聞舅氏言此不解風雨翻江
之意一日憩於逆旅聞傍舍有澎湃鞺鞳之聲如風
浪之歷船者起視之乃馬食於槽水與草齟齬於槽
間而爲此聲方悟魯直之好竒然此亦非可以意索
適相遇而得之也
元豐間蘇子瞻繫大理獄神宗本無意深罪子瞻時相
進呈忽言蘇軾於陛下有不臣意神宗改容曰軾固
有罪然於朕不應至是卿何以知之時相因舉軾檜
詩根到九泉無曲處世間唯有蟄龍知之句對曰陛
下飛龍在天軾以爲不知已而求之地下之蟄龍非
不臣而何神宗曰詩人之詞安可如此論彼自詠檜
何預朕事時相語塞章子厚亦從旁解之遂薄其罪
子厚嘗以語余且以危言詆時相曰人之害物無所
忌憚有如是也
開簾風動竹疑是故人來與徘徊花上月空度可怜宵
此兩聯雖見唐人小說中其實佳句也鄭谷詩睡輕
可忍風敲竹飲散那堪月在花意蓋與此同然論其
格力適堪揭酒家壁與市人書扇耳天下事每患自
以爲工處着力太過何但詩也
蜀人君翼黃魯直黔中時從遊最久嘗言見魯直自矜
詩一聯云人得交遊是風月天開圖畫即江山以爲
晩年最得意每舉以教人而終不能成篇蓋不欲以
常語雜之然魯直自有山圍燕坐圖畫出水作夜窗
風雨來之句余以爲氣格當勝前聯也
詩下䨇字極難須使七言五言之間除去五字三字外
精神興致全見於兩言方爲工妙唐人記水田飛白
鷺夏木囀黃鸝爲李嘉祐詩王摩詰竊取之非也此
兩句好處正好添漠漠隂隂四字此乃摩詰爲嘉祐
點化以自見其妙如李光弼將郭子儀軍一號令之
精彩數倍不然如嘉祐本句但是詠景耳人皆可到
要之當令如老杜無邊落木蕭蕭下不盡長江袞袞
來與江天漠漠鳥䨇去風雨時時龍一吟等乃爲超
絶近世王荆公新秋浦溆綿綿靜薄晚園林往往青
與蘇子瞻浥浥爐香初泛夜離離花影欲搖春皆可
以追配前作也
詩終篇有操縱不可拘用一律蘇子瞻林行婆家初閉
戸翟夫子舍尚留關始讀殆未測其意蓋下有娟娟
缺月黃昏後嫋嫋新居紫翠間繋懣豈無羅帶水割
愁還有劔鋩山四句則入頭不怕放行寧傷於拙也
然繫懣羅帶割愁劔鋩之語大是險諢亦何可屢打
長篇最難晉魏以前詩無過十韻者蓋嘗使人以意逆
志初不以序事傾盡爲工至老杜述懷北征諸篇窮
極筆力如太史公紀傳此固古今絶唱然八哀八篇
本非集中高作而世多尊稱之不敢議此乃揣骨聽
聲耳其病盖傷於多也如李邕蘇源明詩中極多累
句余嘗痛刊去僅各取其半方爲盡善然此語不可
爲不知者言也
江干初雪圖真蹟藏李邦直家唐䗶本世傳爲摩詰所
作末有元豐間王禹玉蔡持正韓玉汝章子厚王和
甫張䆳明安厚卿七人題詩建中靖國元年韓師朴
相邦直厚卿同在二府時前七人者所存唯厚卿而
已持正貶死嶺外禹玉追貶子厚方貶玉汝和甫䆳
明則死久矣故師朴繼題其後曰諸公當日聚巖廊
半謫南荒半已亡惟有紫樞黃閣老再開圖畫看瀟
湘是時邦直在門下厚卿在西府紫樞黃閣謂二人
也厚卿復題云曾游滄海困驚瀾晚涉風波路更難
從此江湖無限興不如秪向畫圖看而邦直亦自題
云此身何補一毫芒三辱清時政事堂病骨未爲山
下土尚尋遺墨話存亡余家有此模本併錄諸公詩
續之每出慨然自元豐至建中靖國幾三十年諸公
之名官亦已至矣然始皆有願爲圖中之遊而不暇
得故禹玉云何日扁舟載風雪却將蓑笠伴漁人玉
汝云君恩未報身何有且寄扁舟夢想中其後廢謫
流竄有雖死不得免者而江湖間此景無處不有皆
不得一償厚卿至爲危辭蓋有激而云豈此景無不
可得亦自不能踐其言耳
韓持國雖剛果特立風節凛然而情致風流高其流輩
許昌崔象之侍郎舊第今爲杜君章家所有廳後小
亭僅丈餘舊有海棠兩株持國每花開時輒載酒日
飲其下竟謝而去歲以爲常至今故老猶能言之余
嘗於小亭柱間得公二絶句其一云濯錦江頭干萬
枝當年未解惜芳菲而今得向君家見不怕春寒雨
溼衣尚可想見當時氣味韓忠憲公嘗帥蜀持國兄
弟皆侍行尚少故前兩句云爾其二云長條無風亦
自動柔豔着雨更相宜漫其後句曾存之家池中島
上亦有海棠十許株余爲守時歲亦與王幼安諸人
席地屢飲然此公勝處不能繼也
詩之用事不可牽強必至於不得不用而後用之則事
辭爲一莫見其安排鬭湊之迹蘇子瞻嘗爲人作挽
詩云豈意日斜庚子後忽驚歲在己辰年此乃天生
作對不假人力温庭筠詩云有用甲子相對者云風
卷蓬根屯戊巳月移松影守庚申兩語本不相類其
題云與道士守庚申時聞西方有警事邂逅適然固
不可知然以其用意附會觀之疑若得此對而就爲
之題者此蔽於用事之弊也前輩詩材亦或預爲儲
蓄然非所當用未嘗強出余嘗從趙德麟假陶淵明
集本蓋子瞻所閱者時有改定字末手題兩聯云人
言盧杞是姦邪我覺魏公真嫵媚又槐花黃舉子忙
促織鳴懶婦驚不知偶書之耶或將以爲用也然子
瞻詩後不見此語則固無意於必用矣王荆公作韓
魏公挽辭云木稼曾聞逹官怕山頽今見哲人萎或
言亦是平時所得魏公之薨是歲適雨木冰前一歲
華山崩偶有二事故不覺爾
世言社日飲酒治聾不知其何據五代李濤有春社從
李昉求酒詩云社公今日没心情乞爲治聾酒一瓶
惱亂玉堂將欲徧依稀巡到第三廳昉時爲翰林學
士有日給内庫酒故濤從乞之則其傳亦已久矣社
公濤小字也唐人在慶侍下雖官高年大皆稱小字
濤性疎逹不羈善諧謔與朝士言亦多以社翁自名
聞者無不以爲笑然亮直敢言後官亦至宰相
韓退之䨇鳥詩殆不可曉頃嘗以問蘇丞相子容云意
似是指佛老二學以其終篇本末考之亦或然也
杜子美病柏病橘枯椶枯楠四詩皆興當時事病柏當
爲明皇作與杜鵑行同意枯椶比民之殘困則其篇
中自言矣枯楠云猶含棟梁具無復霄漢志當爲房
次律之徒作惟病橘始言惜哉結實小酸澁如棠梨
末以比荔枝勞民疑若指近倖之不得志者自漢魏
以來詩人用意深遠不失古風惟此公爲然不但語
言之工也
劉貢父以司空圖詩中咄喏二字辯晉書所載石崇豆
粥咄嗟而辦爲誤以喏爲嗟非也孫楚詩自有三命
皆有極咄嗟不可保之語此亦豈是以喏爲嗟古今
語言固有各於一時本不與後世相通者咄嗟皆聲
也自晉以前未見有言咄殷浩所謂咄咄逼人蓋拒
物之聲嗟乃嘆聲咄嗟猶言呼吸疑是晉人一時語
故孫楚亦云爾
頃見晁無咎舉魯直詩人家寒橘柚秋色老梧桐張文
潛云斜日兩竿眠犢晚春波一頃去鳬寒皆自以爲
莫能及
王荆公詩有老景春可惜無花可留得莫嫌柳渾青終
恨李太白之句以古人姓名藏句中蓋以文爲戲或
者謂前無此體自公始見之余讀權德輿集其一篇
云藩宣秉戎寄衡石崇位勢年紀信不留弛張良自
媿樵蘇則爲愜瓜李斯可畏不顧榮官尊每陳農畝
利家林類巖巘負郭躬歛積志滿寵生嫌養蒙恬勝
智疎鍾皓月曉晚景丹霞異澗谷永不諼山川景梁
冀無累頗符生學展禽尚志從此直不疑支離疎世
事則德輿已嘗爲此體乃知古人文章之變殆無遺
藴德輿在唐不以詩名然詞亦雅暢此篇雖主意在
立别體然亦自不失爲佳製也
楊大年劉子儀皆喜唐彦謙詩以其用事精巧對偶親
切黃魯直詩體雖不類然亦不以楊劉爲過如彦謙
題漢高廟云耳聞明主提三尺眼見愚民盜一抔雖
是着題然語皆歇後一抔事無兩出或可略土字如
三尺律三尺喙皆可何獨劍乎耳聞明主眼見愚民
尤不成語余數見交游道魯直意殊不可解蘇子瞻
詩有買牛但自捐三尺射鼠何勞挽六鈞亦與此同
病六鈞可去弓字三尺不可去劍字此理甚易知也
蘇子瞻嘗兩用孔稚圭鳴蛙事如水底笙簧蛙兩部山
中奴婢橘千頭雖似笙簧易鼓吹不礙其意同至已
遣亂蛙成兩部更邀明月作三人則成兩部不知爲
何物亦是歇後故用事寧與出處語小異而意同不
可盡牽出處語而意不顯也
學者多議子瞻木杪見龜趺以爲語病謂龜趺不當出
木杪殊未之思此題程筠光墓歸真亭也東南多葬
山上碑亭柱往往在半山間未必皆平地則下視之
龜趺出木杪何足怪哉
李廌陽翟人少以文字見蘇子瞻子瞻喜之元祐初知
舉廌適就試意在必得廌以魁多士及攷章援程文
大喜以爲廌無疑遂以爲魁既拆號悵然出院以詩
送廌歸曰平時謾識古戰場過眼終迷日五色盖道
其本意廌自是學亦不進家貧不甚自愛嘗以書責
子瞻不薦已子瞻後稍薄之竟不第而死
劉季孫平之子能作七字家藏書數干卷善用事送孔
宗翰知揚州詩有云詩書魯國真男子歌吹揚州作
貴人多稱其精當爲杭州鈐轄子瞻作守深知之後
嘗以詩寄子瞻云四海共知霜鬢滿重陽曾插菊花
無子瞻大喜在穎州和季孫詩所謂一篇向人寫肝
肺四海知我霜鬢斑蓋記此也
文同字與可蜀人與蘇子瞻爲中表兄弟相厚爲人靖
深超然不攖世故善畫墨竹作詩騷亦過人熙寧初
時論既不一士大夫好惡紛然同在館閣未嘗有所
向背時子瞻數上書論天下事退而與賓客亦言多
以時事爲譏誚同極以爲不然每苦口力戒之子瞻
不能聽也出爲杭州通判同送行詩有北客若來休
問事西湖雖好莫吟詩之句及黃州之謫正坐杭州
詩語人以爲知言
楊文公在翰林以讒佯狂去職然聖眷之不衰聞疾愈
即起爲郡未幾復以判秘監召既到闕以詩賜之曰
瑣闥往年司制誥共嘉藻思類相如蓬山今日詮墳
史還仰多聞過仲舒報政列城歸覲後疏恩高閣拜
恩初諸生濟濟彌瞻望鉛槧諮詢辯魯魚祖宗愛惜
人材保全忠賢之意如此文公後卒與宼萊公力排
宫闈協定大策功雖不終其盡力於國者亦可以無
愧也
古詩有離合體近人多不解此體余讀文類得北海四
言一篇云漁父屈節水潛匿方與時進止出寺弛張
吕公饑釣闔口渭旁九域有聖無土不王好是正直
女固子臧海外有截隼逝鷹揚六翮不奮羽儀未彰
龍蛇之蟄比他可忘玟琁隱耀美玉韜光無名無譽
放言深藏按轡安行誰謂路長此篇離合魯國孔融
文舉六字徐而考之詩二十四句每四句離合一字
如首章云漁父屈節水潛匿方與時進止出寺弛張
第一句漁字第二句水字漁犯水字而去水則存者
爲魚字第三句有時字第四句有寺字時犯寺字而
去寺則存者爲日字離魚與日而合之則爲魯字下
四章類此殆古人好竒之過欲以文字示其巧也
劉丞相莘老殿試時蘇丞相子容爲詳定官子容後尹
南京莘老復僉判在幕中相與歡甚元祐初莘老自
中司入爲左丞子容猶爲翰林學士承旨及莘老遷
黃門子容始爲左丞莘老宿東省嘗以詩寄子容云
膺門早歲預登龍僉幕中間託下風敢謂彈冠煩貢
禹每思移疾避胡公蓋記前事而子容答之有末路
自驚黃髮老平時曾識黑頭公之句當時以爲盛事
又三年莘老既相而罷子容始踐其位云
王荆公少以意氣自許故詩語惟其所向不復更爲涵
蓄如天下蒼生待霖雨不知龍向此中蟠又萬綠叢
中紅一點動人春色不須多平治險穢非無力潤澤
焦枯是有材之類皆直道其胸中事後爲羣牧判官
從宋次道盡假唐人詩集博觀而約取晚年始盡深
婉不迫之趣乃知文字雖工拙之定限然亦必視初
壯雖工方其未至時亦不能力強而遽至此也
高荷荆南人學杜子美作五言頗得句法黃魯直自戎
州歸荷以五十韻見魯直極愛賞之嘗和其言有云
張侯海内長句晁子廟中雅歌高郎少加筆力我知
三傑同科張謂文潛晁謂無咎也無咎聞之頗不平
荷晚爲童貫客得蘭州通判以死既不爲時論所與
其詩亦不復傳云
杜牧詩清時有味是無能閑愛孤雲靜愛僧擬把一麾
江海去樂游原上望昭陵此蓋不滿於當時故末有
望昭陵之句汪輔之在場屋能作賦略與鄭毅夫滕
逹道齊名以意氣自負既登第久不得志常鬱鬱不
樂語多議刺元豐初始爲河北轉運使未幾坐累謫
官累年遇赦幸復知處州謝表有云清時有味白首
無能蔡持正爲侍御史引杜牧詩爲證以爲怨望遂
復罷
古今人用事有趁筆快意而誤者雖名輩有所不免蘇
子瞻石建方欣洗牏厠姜龐不解歎蛜蝛據漢書牏
厠本作厠牏蓋中衣也二字義不應可顛倒用魯直
啜羹不如放麋樂羊終愧巴西本是西巴見韓非子
蓋貪於得韻亦不暇省爾
宼萊公南遷道過襄州嘗畱一絶句於驛亭曰沙堤築
處迎丞相驛吏催時送逐臣到了輸他林下客無榮
無辱自由身林下客大槩言之初無所主名也胡祕
監旦素不爲公所喜時適居郡下既聞之遂以林下
客謂公爲已發且有稱快之語聞者無不皆笑
詩人以一字爲工世固知之惟老杜變化開闔出竒無
窮殆不可以形迹捕如江山有巴蜀棟宇自齊梁遠
近數千里上下數百年只在有與自兩字間而吞納
山川之氣俯仰古今之懷皆見於言外滕王亭子粉
墻猶竹色虛閣自松聲若不用猶與自兩字則餘八
言凡亭子皆可用不必滕王也此皆工妙至到人力
不可及而此老獨雍容閑肆出於自然略不見其用
力處今人多取其已用字模放用之偃蹇狹陋盡成
死法不知意與境會言其中節凡字皆可用也
讀古人詩多意所喜處誦憶之久往往不覺誤用爲己
語綠隂生晝寂孤花表春餘此韋蘇州集中最爲警
策而荆公詩乃有綠隂生晝寂幽草弄秋妍之句大
抵荆公閱唐詩多於去取之間用意尤精觀百家詩
選可見也如蘇子瞻山圍故國城空在潮打西陵意
未平此非誤用直是取舊句縱横役使莫彼我爲辨
耳
慶歷八年王則叛真定既誅始析河北大名定武真定
高陽爲四路置帥更命儒臣以輯邊備魏公自鄆州
徙鎮各大興方略事無不自親嘗有題養貞亭詩云
所期清策慮不是愛精神又云吏民還解否吾豈苟
安人其志可見矣郡圃號衆春會歲饑涉春未嘗一
遊陳薦在幕府以詩請公云水底魚龍思鼓吹沙頭
鷗鷺望旌旗公亟答之云細民溝壑方援手别館鸎
花任送春在鎮五年政聲流聞自是天下遂屬以爲
相
王荆公在鍾山有馬甚惡蹄齧不可近一日兩挍牽至
庭下告公請鬻之蔡天啟時在坐曰世安有不可調
之馬第久不騎驕耳即起捉其騣一躍而上不用銜
勒馳數十里而還荆公大壯之即作集句詩贈天啟
所謂蔡子勇成癖能騎生馬駒者後又有身著青衫
騎惡馬日行三百尚嫌遲心源落落堪爲將却是君
王耒備知士大夫盛傳荆公以將帥之材許天啟紹
聖初章申公當國首欲進天啟侍從會執政有不悦
者乃出爲永興軍路提舉常平因欲稍遷爲帥會丁
内艱不果猶是用荆公遺意也
元豐間嘗久旱不雨裕陵禁中齋禱甚力一日夢有僧
乘馬馳空中口吐雲霧既覺而雨大作翌日遣中貴
人尋夢中所見物色於相國寺三門五百羅漢中第
十三尊像彷彿即迎入内視之正所夢也王丞相禹
玉作喜雨詩云良弼爲辜霖雨望神僧作霧應精求
元參政厚之仙驥薾雲穿仗下佛花吹雨匝天流蓋
記此相國寺羅漢本江南李氏時物在廬山東林寺
曹翰下江南盡取其城中金帛寶貨連百餘舟私盜
以歸無以爲之名乃取羅漢每舟載十許尊獻之詔
因賜於相國寺當時謂之神羅漢云
荆公詩用法甚嚴尤精於對偶嘗云用漢人語止可以
漢人語對若參以異代語便不相類如一水護田將
綠遶兩山排闥送青來之類皆漢人語也此惟公用
之不覺拘窘卑凡如周顒宅在阿蘭若婁約身隨窣
堵波皆以梵語對梵語亦此意嘗有人向公稱自喜
田園安五柳但嫌尸祝擾庚桑之句以爲的對公笑
曰伊但知柳對桑爲的然庚亦自是數蓋以十干數
之也
焦中書南廳壁間有晏元獻題詠上竿伎一詩云百尺
竿頭褭褭身足騰跟挂駭傍人漢隂有叟君知否抱
甕區區亦未貧當時固必有謂文潞公在樞府嘗一
日過中書與荆公行至題下特遲留誦詩久之亦未
能無意也荆公他日復題一篇於詩後云賜也能言
未識真誤將心許漢隂人桔橰俯仰何妨事抱甕區
區老自身
張景脩字敏叔常州人余大父客也少刻苦作詩至老
不衰典雅平易時多佳句元豐末爲饒州浮梁令邑
子朱天錫以神童應詔景脩作詩送之天錫到闕會
忘取本州公據爲禮部所却因擊登聞鼓院繳景脩
所送詩爲證神宗一見大稱賞之翌日以語宰相王
禹玉恨四方有遺材即令召對禹玉言不欲以一詩
召人恐長浮競不若俟其秩滿赴部命之遂止令中
書籍記姓名比景脩罷官任神宗已升遐亦云命矣
大觀中始與余同爲祠曹郎中年已幾七十有詩數
千篇大父元祐間自湖南憲請宫祠歸景脩嘗以詩
寄曰聞說年來請洞霄江湖奉使久勤勞有神僊處
閑方得用老成時退更高借宅但須新種竹尋仙想
見舊栽桃浮梁居士塵埃甚鬚髮而今也二毛其詩
大抵類此流落無聞亦可惜也
常待制秩居汝隂與王深父皆有盛名於嘉祐治平之
間屢召不至雖歐陽文忠公亦重推禮之其詩所謂
笑殺穎川常處士十年騎馬聽朝鷄者是也熙寧初
荆公當國力致之遂起判國子監太常禮院聲譽稍
減於前嘗一日大雪趨朝與百官待門於仗舍時秩
已衰寒甚不可忍喟然若有所恨者乃舉文忠詩以
自戲曰凍殺穎川常處士也來騎馬聽朝鷄
前輩詩文各有平生自得意處不過數篇然他人未必
能盡知也毘陵正素處士張子厚善書余嘗於其家
見歐陽文忠子棐以烏絲欄絹一軸求子厚書文忠
明妃曲兩篇廬山高一篇略云先公平日未嘗矜大
所爲文一日被酒語棐曰吾廬山高今人莫能爲唯
李太白能之明妃曲後篇太白不能爲唯杜子美能
之至於前篇則子美亦不能爲唯吾能之也因欲别
錄此三篇也
余居吳下一日出閶門至小寺中壁間有題詩一絶云
黃葉西陂水漫流遽蒢風急滯扁舟夕陽暝色來千
里人語雞聲共一丘意極喜初不書名氏問寺僧云
吳縣宼主簿所作今官滿去矣歸而問之吳下士大
夫云寇名國寶盖與余同年然皆莫知其能詩余與
國寶牓下未嘗往來亦謾不省其爲人已而數爲好
事者舉此詩始有言國寶徐州人久從陳無已學乃
知文字淵源有所自來亦不難辨恨不得多見之也
宋景文公子京不甚爲韓魏公所知故公當國子京多
補外嘉祐末始再入爲翰林學士偶朝會子京因病
謁告以表自陳云不獲預率舞之列魏公見之殊不
樂
元祐初駕幸太學吕丞相微仲有詩中間押行字韻館
閣諸人皆和秦學士觀一聯云涵天璧水遙迎仗映
月深花不亂行諸生聞之亦閧然觀爲人喜傲謔然
此句實迫於趁韻未必有意也
高麗自太宗後久不入貢至元豐初始遣使來朝神宗
以張誠一館伴令問其復朝之意云其國與契丹爲
隣每因契丹誅求藉不能堪國主王徽常誦華嚴經
祈至中國一夕忽夢至京師備見城邑宫闕之盛覺
而慕之乃爲詩以記曰惡業因緣近契丹一年朝貢
幾多般移身忽到京華地可惜中霄漏滴殘余大觀
間館伴高麗人常見誠一語錄備載此事故事使人
到闕不過月計日即遣發余館伴時上欲留觀殿試
故牓及上已遂幾七十日使者頗修謹詳雅余撫之
既厚每相感餞行至占雲館而别其副韓繳如馬上
忽使人持一大玉帶贈余云此實故物其家世傳以
爲寶今以爲獻且於笏上自書一詩相别云泣涕汎
瀾欲别離此生無復再來期謾將寶玉陳深意莫忘
思人見物時余以高麗使故事無解換例力辭之其
詞雖撲拙然亦可見其意也
唐詩僧自中葉以後其名字班班爲當時所稱者甚多
然詩皆不傳如經來白馬寺僧到赤烏年數聯僅見
文士所錄而已陵遲至貫休齊已之徒其詩雖存然
無足言矣中間雖皎然最爲傑出故其詩十卷獨全
亦無甚過人者近世僧學詩者極多皆無超然自得
之氣往往反拾掇模傚士大夫所殘棄又自作一種
僧體格律尤凡俗世謂之酸餡氣子瞻有贈惠通詩
云語帶烟霞從古少氣含蔬筍到公無嘗語人曰頗
解蔬筍語否爲無酸餡氣也聞者無不皆笑
池塘生春草園柳變鳴禽世多不解此語爲工蓋欲以
竒求之耳此語之工正在無所用意猝然與景相遇
借以成章不假繩削故非常情所能到詩家妙處當
須以此爲根本而思苦難言者往往不悟鍾嶸詩品
論之最詳其略云思君如流水既是即目高臺多悲
風亦惟所見清晨登隴首差無故實明月照積雪非
出經史古今勝語多非補假皆由直尋顔延之謝莊
尤爲繁密於時化之故大明泰始中文書殆同書抄
近任昉王元長等辭不貴竒競須新事邇來作者寢
以成俗遂乃句無虛語語無虛字牽攣補衲蠧文已
甚自然英旨罕遇其人余每愛此言簡切明白易曉
但觀者未嘗留意耳自唐以後既變以律體固不能
無拘窘然苟大手筆亦自不妨削鐻於神志之間斵
輪於甘苦之外也
姑蘇城外寒山寺夜半鍾聲到客船此唐張繼題城西
楓橋寺詩也歐陽文忠公嘗病其夜半非打鍾時蓋
公未嘗至吳中今吳中山寺實以夜半打鍾繼詩三
十餘篇余家有之往往多佳句王荆公編百家詩選
從宋次道借本中間有暝色赴春愁次道改赴字作
起字荆公復定爲赴字以語次道曰若是起字人誰
不能到次道以爲然
張文定安道未第時貧甚衣食殆不給然意氣豪舉未
嘗少貶與劉潜李寇石曼卿往來山東諸郡任氣使
酒見者皆傾下之沛縣有漢高祖廟并歌風臺前後
題詩人甚多無不推頌功德獨安道高祖廟詩曰縱
酒疎狂不治生中陽有土不歸耕偶因亂世成功業
更向翁前與仲爭又歌風臺曰落魄劉郎作帝歸樽
前感慨大風詩淮隂反接英彭族更欲多求猛士爲
蓋自少已不凡矣
京師職事官舊皆無公廨雖宰相執政亦僦舍而居每
遇出省或有中批外奏急速文字則省吏偏持於私
第呈押既稽緩又多漏泄元豐初始建東西府於右
掖門之前每府相對爲四位俗謂之八位裕陵幸尚
書省駐輦環視久之時張侍郎文裕以詩慶宰執元
參政厚之和云黃閣勢連東鳳闕紫樞光直右銀臺
蓋東府與西闕相近西府正直右掖門崇寧末蔡魯
公罷相始賜第於梁門外大觀初再入因不復遷府
居自是相繼何丞相伯通鄭丞相逹夫與今王丞相
將明皆賜第援魯公例皆於私第治事而二府往往
多虚位或爲書局官指射以置局與元豐本意稍異
也
俞紫芝字秀老揚州人少有高行不娶得浮屠心法所
至翛然而工於作詩王荆公居鍾山秀老數相往來
尤愛重之每見於詩所謂公詩何以解人愁初日芙
蓉映碧流未怕元劉爭獨步不妨陶謝與同遊是也
秀老嘗有夜深童子喚不起猛虎一聲山月高之句
尤爲荆公所賞亟和云新詩比舊仍增峭若許追攀
莫太高秀老卒於元祐初惜時無發明之者不得與
林和靖一流槩見於隱逸其弟澹字清老亦不娶滑
稽善諧謔洞曉音律能歌荆公亦善之晚年作漁家
傲等樂府數闋每山行即使澹歌之然澹使酒好罵
不若秀老之恬靜一日見公云吾欲去爲浮屠但貧
無錢買祠部爾公欣然爲置祠部澹約日祝髮既過
期寂無耗公問其然澹徐曰吾思僧亦不易爲公所
贈祠部已送酒家償舊債矣公爲之大笑黃魯直嘗
作三詩贈澹其一云有客夢超俗去髮脱塵冠平明
視清鏡正爾良獨難蓋荆公事也
姑蘇南園錢氏廣陵王之舊圃也老木皆合抱流水竒
石參錯其間最爲工王翰林元之爲長洲縣宰時無
日不携客醉飲常有詩曰他年我若功成後乞取南
園作醉鄉今園中大堂遂以醉鄉名之大觀末蔡魯
公罷相欲東還詔以園賜公公即戲以詩示親黨云
八年帷幄竟何爲更賜南園寵退師堪笑當時王學
士功名未有便吟詩
至和嘉祐間場屋舉子爲文尚竒澁讀或不能成句歐
陽文忠公力欲革其弊既知貢舉凡文涉彫刻者皆
黜之時范景仁王禹玉梅公儀等同事而梅聖俞爲
參詳官未引試前唱酬詩極多文忠無譁戰士銜枚
勇下筆春蠶食葉聲最爲警策聖俞有萬蟻戰時春
日暖五星明處夜堂深亦爲諸公所稱及放牓平時
有聲如劉輝輩皆不預選士論頗洶洶未幾時傳遂
閧閧然以爲主司耽於唱酬不暇詳考挍且以言五
星自比而待我曹爲蠶蟻因造爲配語自是禮闈不
復敢作詩終元豐末幾三十年元祐初雖稍稍爲之
要不如前日之盛然是牓得蘇子瞻爲第二人子由
與曾子固皆在選中亦不可謂不得人矣
蘇明允至和間來京師既爲歐陽文忠公所知其名翕
然韓忠憲諸公皆侍以上客嘗遇忠憲忠憲置酒私
第惟文忠與一二執政而明允乃以布衣參其間都
人以爲之異禮席間賦詩明允有佳節屢從愁裏過
壯心時傍醉中來之句其意氣尤不少衰明允詩不
多見然精深有味語不徒發正類其文如讀易詩云
誰爲善相應嫌瘦後有知音可廢彈婉而不迫哀而
不傷所作自不必多也
張先郎中字子野能爲詩及樂府至老不衰居錢塘蘇
子瞻作倅時先年已八十餘視聽尚精強家猶畜聲
妓子瞻嘗贈以詩云詩人老去鶯鶯在公子歸來燕
燕忙蓋全用張氏故事戱之先和云愁似鰥魚知夜
永懶同蝴蝶爲春忙極爲子瞻所賞然俚俗多喜傳
詠先樂府遂掩其詩聲識者皆以爲恨云
元厚之知荆南嘗夢至仙府與三人者聯書名傍有告
之曰君三人盖兄弟也覺而思之莫知所謂未幾召
入爲學士時韓持國維揚元素繪先已在院一日因
書奏列名三人名皆從絞絲始悟夢中兄弟之意豈
造物以是爲戱耶已而持國元素皆外補厚之尹京
後三年復與元素還職而鄧文約相繼爲直院則三
人之名又皆從絞絲盖終始皆同决非偶然以此推
之仕宦升沉進退豈可以人力計許大夫選嘗作四
翰林詩記其事厚之和云聯名適似三株樹傳玩驚
看五朵雲此亦一時之異也
晉魏間詩尚未知聲律對偶然陸雲相謔之辭所謂日
下荀鳴鶴雲間陸士龍者乃指爲的對至四海習鑿
齒彌天釋道安之類不一乃知此體出於自然不待
沈約而後能也舊不解四海彌天爲何等語因讀梁
慧皎高僧傳載鑿齒與道安書云天不終朝而雨六
合者彌天之雲也弘淵源而潤八極者四海之流也
故摘其語以爲戲耳始晉初爲佛學者皆從其師姓
如支遁本姓關從支謙學故爲支道安以佛學皆本
釋迦爲師請以釋命氏遂爲定制則釋道安者亦其
姓也
詩語固忌用巧太過然緣情體物自有天然工妙雖巧
而不見刻削之痕老杜細雨魚兒出微風燕子斜此
十字殆無一字虛設雨細着水面爲漚魚常一浮而
淰若大雨則伏而不出矣燕體輕弱風猛則不能勝
惟微風乃受以爲勢故又有輕燕受風斜之語至穿
花蛺蝶深深見點水蜻蜓欵欵飛深深字若無穿字
欵欵字若無點字皆無以見其精微如此然讀之渾
然全似未嘗用力此所以不礙其氣格超勝使晚唐
諸子爲之便當如魚躍練波抛玉尺鶯穿絲柳織金
梭體矣七言難於氣象雄渾句中有力而紆徐不失
言外之意自老杜錦江春色來天地玉壘浮雲變古
今與五更鼓角聲悲壯三峽星河影動搖等句之後
常恨無復繼者韓退之筆力最爲傑出然每苦意與
語俱盡和裴晉公破蔡州回詩所謂將軍舊壓三司
貴相國新兼五等崇非不壯也然意亦盡於此矣不
若劉禹錫賀晉公留守東都云天子旌旗分一半八
方風雨會中州語遠而體大也
人之材力信自有限李翺皇甫湜皆韓退之高弟而二
人獨不傳其詩不應散亡無一篇存者計是非其所
長故不多作耳退之集中有題湜公安園池詩後云
爾雅注蟲魚定非磊落人又有用將濟諸人捨得業
孔顔意若譏其徒爲無益而勸之使不作者翺見於
遠遊聯句惟前之詎灼灼此去信悠悠一出之後遂
不復見亦可知矣然二人以非所工而不作愈於不
能而強爲之亦可謂善用其短矣
元豐既行官制準唐故事定宰相上事儀以御史中丞
押百官班拜於階下宰相答拜於阼階上時王禹玉
除左僕射蔡持正右僕射神宗命即尚書省行之二
人力辭帝不可曰既以董正治官不得不正其方分
於始此國體非爲卿設也二人乃受命時元厚之已
致仕居吳以詩賀王禹玉有前殿聽宣中禁制南宫
看集外朝班星辰影落三階下桃李隂成四海間之
句時最爲盛事自是相繼入相者皆不復再講此禮
信不可常行也
劉季孫初以左班殿直監饒州酒王荆公爲江東提刑
巡歷至饒按酒務始至廳事見屏間有題小詩曰呢
喃燕子語梁間底事來驚夢裏閑說與傍人應不解
杖藜携酒看芝山大稱賞之問專知官誰所作以季
孫言即召與之語嘉歎升車而去不復問務事既至
傳舍適郡學生持狀立庭下請差官攝州學事公判
監酒殿直一郡大驚遂知名云
舊說徐敬業敗與駱賓王俱不死皆去爲浮屠以免賓
王居杭州靈隱寺因續宋之問詩人始知之而唐新
書不載今宋詩乃見賓王集中惟題鷲嶺鬱苕嶢龍
宫鎻寂寥兩句是宋作自樓觀滄海日門對淛江潮
以後五韻皆賓王所續方武后初革命天下所共疾
敬業與賓王首唱義則世哀之而爲隱藏理或有之
此詩不知後人因其傳而錄之賓王集耶或本集固
自爲賓王作而收之也然賓王集乃古本非後人所
裒次者若此詩當時已自錄於集中則賓王之不死
亦一證也
魏晉間人詩大抵專工一體如侍宴從軍之類故後來
相與祖習者亦但因其所長取之耳謝靈運擬鄴中
七子與江淹雜擬是也梁鍾嶸作詩品皆云某人詩
出於某人亦以此然論陶淵明乃以爲出於應璩此
語不知其所據應璩詩不多見惟文選載其百一詩
一篇所謂下流不可處君子慎厥初者與陶詩了不
相類五臣注引文章錄云曹爽用事多違法度璩作
此詩以刺在位意若百分有補於一者淵明正以脱
略世故超然物外爲意顧區區在位者何足累其心
哉且此老何嘗有意欲以詩自名而追取一人而模
放之此乃當時文士與世進取競進而爭長者所爲
何期此老之淺蓋嶸之陋也
江淹擬湯惠休詩曰日暮碧雲合佳人殊未來古今以
爲佳句然謝靈運圓景早已滿佳人猶未還謝玄睴
春草秋更綠公子未西歸即是此意嘗怪兩漢間所
作騷文未嘗有新語直是句句規模屈宋但換字不
同耳至晉宋以後詩人之辭其敝亦然若是雖工亦
何足道蓋當時祖習共以爲然故未有譏之者耳
嵇康幽憤詩云性不傷物頻致怨憎昔慙下惠今愧孫
登蓋志鍾會之悔也吾嘗讀世說知康乃魏宗室壻
審如此雖不忤鍾會亦安能免死耶嘗稱阮籍口不
臧否人物以爲可師殊不然籍雖不臧否人而作青
白眼亦何以異籍得全於晉直是早附司馬師隂託
其庇耳史言禮法之士嫉之如讐賴司馬景王全之
以此而言籍非附司馬氏未必能脱禍也今文選載
蔣濟勸進表一篇乃籍所作籍忍至此亦何所不可
爲籍著論鄙世俗之士以爲猶虱處乎裩中籍委身
於司馬氏獨非裩中乎觀康尚不屈於鍾會肯賣魏
而附晉乎世俗但以迹之近似者取之蓋以爲嵇阮
吾每爲之太息也
晉人多言飲酒有至於沉醉者此未必意真在於酒蓋
方時艱難人各懼禍惟託於醉可以粗遠世故蓋自
陳平曹參以來已用此策漢書記陳平於劉吕未判
之際日飲醇酒戱婦人是豈真好飲耶曹參雖與此
異然方欲解秦之煩苛付之清淨以酒杜人是亦一
術不然如蒯通輩無事而獻說者且將日走其門矣
流傳至嵇阮劉伶之徒雖全欲用此爲保身之計此
意惟顔延年知之故五君詠云劉伶善閉關懷情滅
聞見韜精日沉飲誰知非荒宴如是飲者未必劇飲
醉者未必真醉也後世不知此凡溺於酒者往往以
嵇阮爲例濡首腐脇亦何恨於死耶
古今論詩者多矣吾獨愛湯惠休稱謝靈運爲初日芙
渠沈約稱王筠爲彈丸脫手兩語最當人意初日芙
渠非人力所能爲而精彩華妙之意自然見於造化
之妙靈運諸詩可以當此者亦無幾彈丸脫手雖是
輸寫便利動無留礙然其精圓快速發之在手筠亦
未能盡也然作詩審到此地豈復更有餘事韓退之
贈張籍云君詩多態度靄靄春空雲司空圖記戴叔
倫語云詩人之辭如藍田日暖良玉生煙亦是形似
之微妙者但學者不能味其言耳
王介字中甫衢州人博學善譏謔嘗舉制科不中與王
荆公遊甚欵曲然未嘗降意少相下熙寧初荆公以
翰林學士被召前此屢召不起至是始受命介以詩
寄云草廬三顧動幽蟄蕙帳一空生曉寒用蕙帳事
蓋有所諷荆公得之大笑他日作詩有丈夫出處非
無意猿鶴從來自不知之句盖爲介發也
詩禁體物語此學詩者類能言之也歐陽文忠公守汝
隂嘗與客賦雪於聚星堂舉此令往往皆閣筆不能
下然此亦定法若能者則出入縱横何可拘礙鄭谷
亂飄僧舍茶煙溼密酒歌樓酒力微非不去體物語
而氣格如此其卑蘇子瞻凍合玉樓寒起粟光搖銀
海眩生花超然飛動何害其言玉樓銀海韓退之兩
篇力欲去此弊雖冥搜竒譎亦不免有縞帶銀杯之
句杜子美暗度南樓月寒生北渚雲初不避雲月字
若隨風且開葉帶雨不成花則退之兩篇殆無以過
之也
韓魏公初鎮定武時年纔四十五德望偉然中外莫不
傾屬公亦自以天下爲已任遇事不憚勤勞晩作閱
古堂嘗爲八詠其壘石藥圃溝泉三篇卒章云主人
未有銘功處日視崔嵬激壯懷吾心盡欲醫民病長
得憂民病不銷誰知到此幽閑地多少餘波濟物來
其意氣所懷固已見於造次賦詠之間終成大勲豈
徒言之而已哉
五代王仁裕知貢舉王丞相漙爲狀元時年二十六後
六年遂相周世宗猶及本朝以太子太保罷歸班年
纔四十二前此所未有也溥初拜相仁裕猶致仕無
恙嘗以詩賀溥云一戰文場拔趙旗便調金鼎佐無
爲白麻驟降恩何極黃髮初聞喜可知䟦勑按前人
到少築沙堤上馬歸遲立班始得遙相見親洽爭如
未貴時溥在位每休沐必詣仁裕從容終日蓋唐以
來座主門生之禮尤厚今王丞相將明霍侍郎端友
牓南省奏名時知舉四人安樞密處厚劉尚書彦修
與今鄧樞密子常范右丞謙叔吾亦忝點檢試卷官
鄧范不唯及見其登庸可以繼仁裕且同在政府則
仁裕所不及也
石林詩話
