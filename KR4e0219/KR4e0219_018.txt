穀城山館集卷十八
明于慎行撰
七言絶句
四時宫詞
繡閣春深自卷衣侵階芳草閉宫扉東風亦惜花零落
吹向昭陽殿裏飛
萬戸簾櫳下水晶沈沈宫閣夜無聲惟憐一片長門月
照見啼妝幾處明
金屋愔愔夜欲長螢流鴛瓦月如霜階前玉樹無情思
早送西風入洞房
午夜香銷斗帳寒雪花光滿玉樓端虬池漏水知多少
别殿笙歌久未闌
豔歌行四首
夜色迢迢五鳳城斜窗宿霧月微明含啼小婦調春管
吹入梅花調不成
繡箔珠簾旭日長東風吹動鬱金香雙棲乳燕渾無語
脉脉春情遶杏梁
寶帳流蘇四角低燈花凝翠冷淒淒愁心未歇歡情少
惱殺城烏夜半啼
寶珥朝分淺靨妝雙鬟初試越羅裳花前祇恐春無力
不道春愁可斷腸
送周啓明水部上淮陽憲使四首
十年玄武署中居建節初乘六傳車此日宣房沈璧馬
河渠已有著成書
薊門别思草萋萋五月樓船泊大堤欲問風流何水部
梅花東閣幾時題
詞賦名歸楚客豪和歌燕市曲彌高不禁白雪淒清色
灑作揚州八月濤
揚子橋邊月滿城鄉心渺渺大隄横長干估客今多少
共聽襄陽曲裏聲
送王洪陽光禄冊封靖江四首
親函玉節到炎洲萬里名山不厭遊一自輿圖開百粤
蠻中今列内諸侯
餘寒馬上試春衣四月楊花撲地飛行過故園應悵望
荒郊無樹蕨苗稀
衡陽秋色暮雲深湘水南來是桂林七十二峯青未了
刺桐花裏鷓鴣吟
南海西分驛路長紅塵飛惹漢宫香奚囊自有明珠在
不帶千金陸賈裝
送余太史雲衢冊封周藩四首
名都茅土建親賢春草平臺萬戸烟此日鄒枚應罷賦
詞臣已和柏梁篇
五月隋隄柳色醺炎風吹浪滚黃雲河壖滿目無青草
瓠子歌聲更忍聞
夷門邸第列儲胥十里朱樓夾道居少府金錢渾欲盡
王孫強半食無魚
碣石宫前負弩過閭門秋色入鳴珂可知瀛海多僊氣
九𣲖中分太史河
題忠順夫人畫像四首
燕支山色點平蕪染出春愁上畫圖一曲胡笳明月夜
邊聲又度小單于
邊城新舞柘枝辭降得渾邪罷漢師不道長安春色少
甘泉宫裏畫閼氏
天山獵罷雪漫漫繡袜斜偎七寶鞍半醉屠蘇雙頰冷
桃花一片殢春寒
蓮花寶鋏綠雲鬟不脱襜褕欵漢關枉殺白登城下畫
此中原自有紅顔
送田鍾台殿讀省覲南還四首
十載金門隱歲星故園歸去為趨庭武夷山色休相訝
不染風塵兩鬢青
憐君萬里入滄洲天際孤帆水上浮别後相思無處寄
鴻聲不到海南頭
零落心期世路難河梁斗酒為誰歡不知十二街頭月
今夜君從何處看
别恨歸心總不支薊門烟雨送行時離人莫折官橋柳
為我留將一兩枝
送人作府幕二首
少年來作五陵遊一掾風塵已白頭今日送君秋色裏
疎鐘小雨上離舟
幕下風流何處尋芙蓉秋水白雲深府中不識參軍筆
試問甘泉舊羽林(其人金吾掾故云)
望僊吟二首送王鍊師入關
雲中白鹿上僊家緱氏城頭落綵霞吹斷玉笙人不見
春風一樹碧桃花
玉女芙蓉接漢京金人高掌露華清茂陵松柏今零落
雲裏空聞衛叔卿
壽京山李太封君八十四首
駐世誰稱陸地僊竟陵秋雨芰荷船歲華欲問今多少
曾記興皇入楚年
一卧滄江少世情西窗鶴夢不曾驚日高欲進雕胡飯
堂下風吹佩玉聲
鳳詔雙函錦字芳紫烟白石釣蘭塘閒來却向宫雲望
香案前頭綠鬢郎
八十年來卧楚山緋袍春酒醉紅顔從今歲月應難紀
名在丹臺玉室間
塞下曲八首為薊門大夫賦
漁陽九月海風秋漢使行邊雪滿裘一拍胡笳雙鬢改
應憐飛將不封侯
落日黃雲古戍平鐃歌千騎遠横行江南劍客多年少
笛裏初聞塞上聲
材官角射技爭施十石輕開未是奇虚發自矜能下雁
隂山愁殺射雕兒
鐵騎翩翩塞草平詔書十道大徵兵弓懸明月秋常滿
劍倚青天夜自鳴
薊門迢遞雁門東百二河山紫氣中一自單于稱保塞
邊城絃管識春風
西山重疊護燕臺鳳舞龍飛勢自迴鳥道千尋天上落
孤城一片日邊開
萬里呼韓欵塞年君王大發水衡錢從教白璧揮如土
只看龍堆一縷煙
城下驂驔鐵騎飛名王盡著漢臣衣少年笑解茱萸帶
換得胡姬善馬歸
夢笑
不知蝴蝶是莊周開口蘧蘧笑未休若使人生渾似夢
誰能更解許多愁
春日懷寄可大
灞上魂銷已隔年御溝烟柳送潺湲春深欲問南來雁
知到瀟湘若箇邊
送范涵虚太史請假南歸四首
握手離亭一黯然北風吹送渡江船斗邊自上豐城氣
明月誰知是各天
與君連棹謁楓宸五見長安碧艸春今日送君江上去
自憐猶作未歸人
年年陌上起驪歌别恨秋聲可奈何欲折一枝橋畔柳
長條零落已無多
莫擬扁舟泛五湖六橋烟月舊遊孤停橈試隔秦淮聽
子夜歌聲尚有無
聽琴曲二首戲贈子充
一夜秋聲入洞房朱絃調罷理清商琴心自合相如識
可道旁人枉斷腸
纖手雙鬟一拍成西風吹冷鳳凰城忽驚塞雁天南起
彈到瀟湘第幾聲
遊僊詞二首送聶鍊師
玉洞沈沈曉霧寒鼎中絳露轉金丹黃庭閱罷心無事
閒數飛花落石壇
野鶴閒雲自有家萬山深處住烟霞無端出到人間世
落盡僊臺白玉花
送静上人還鷄鳴山二首
縹緲靈山枕帝畿安禪一榻舊荆扉鐘聲杳靄秋雲裏
萬戸江烟鎻翠微
杖錫新辭闕下歸從今出世有傳衣經臺到日春應暮
多少天花作雨飛
答二兄書
鴻聲不到夜郎天故國音書又隔年兩地愁心何處夢
長安秋月不成眠
贈相工李生遊金陵謁洪陽張丈二首
落魄人間六尺身懶充唐舉目中塵鳶肩燕頷渾閒事
只此形骸總未眞
看盡長安馬上衣秦淮秋色去如飛到來試拭風塵眼
細認壺丘善者機
題棠軒便面
羣山横黛樹横烟隱隱迢迢似輞川獨坐虛亭秋萬里
箇中真意若為傳
查虞臯文學自越中遣書相訊寄謝四首
春風曾泊孝廉船握手相看各黯然别後秋鴻江上去
一封來到海雲邊
曉月山城夢斷時六橋烟樹不勝思梅花忽送江南色
滿目僊郎白玉枝
奕世才名珥漢貂凌雲綵筆起垂髫即今過夏看行卷
猶帶錢塘六月潮
絶代紅顔衆所降休將春色怨秋江若耶溪裏分明見
一入吳宫自少雙
四月一日曹常侍園看花同馮用韞葛仲明二
館丈賦
西城僊館侍中家别苑春深玉洞霞一曲歌聲聽不散
隨風吹落小桃花
春紅盡向野亭開萬綠輕隂鎻碧苔獨有梨花能似雪
尊前半拂舞衣迴
垂柳池邊見海棠一枝寂寞倚殘粧娉婷可奈移燈看
何處春愁不斷腸
宫霞半吐玉闌干春色遲遲上牡丹不是東風催未得
天香綽約不勝寒
題江村秋晩小畫四首
小亭獨坐思依依十里烟波冷釣磯鷗鳥不知塵夢遠
驚迴猶自背人飛
萬壑蕭蕭近晩秋暮天寒雁水悠悠月明應是多愁思
玉笛霜前自倚樓
一曲長隄没斷橋寒烟斜日遠迢迢閒心無事看秋水
不是錢塘半夜潮
茅屋疎籬映短莎窗前高樹夕陽多白雲不斷橋邊路
猶許幽人策杖過
伾麓山房十詠為朱槐石令君賦
雲樹渾如綠野蹤宫槐常帶紫泥封不知漢日華隂里
得似青壇第幾峯(一槐莊)
一樂堂懸百丈峰郎君僊桂大夫松春蘿翠滴宫袍色
若箇瑤臺十二重(一樂堂)
百年長嘯寄乾坤烟水平臺遠樹村莫在黎陽秋色裏
何人不道是蘇門(舒嘯堂)
萬樹赬霞數畆壇東風點染石闌干主人舊有蓬莱種
歲歲明光殿裏看(杏花巖)
暮雨翛翛鶴夢驚西風吹送萬竿清渭川不比封君畆
自是僊曹舊佩聲(修竹廬)
回首長安似奕年枰丘坐隱白鷗邊僊人六博何須看
只住人間亦是僊(局丘)
歌裏春遊盡落梅埜亭烟雨百花開天香不屬東皇領
自是河陽客子栽(于野亭)
寶座蓮花萬仞成中天飛現白毫輕秋來一片瑤臺月
常似摩尼掌上擎(大佛巖)
玉洞山坳帶夕曛神功片石吐氤氲不緣洞口春雷起
誰識蛟龍萬里雲(夕陽洞)
亭榭高隣梵帝筵千章古柏黛參天尊前瓠子秋風起
吹送漳河萬里船(虛曠亭)
送沈晴峯太史北上二絶
山中昨夜解春衣天杪征鴻正北飛欲問舊遊零落裏
蓬莱闕下幾人歸
時來公等共彈冠直北浮雲萬里看莫笑故人生事少
五湖隨處有漁竿
韓敬堂年丈連舉二子戱賀
不分君家樂事頻畫堂簫鼓日如春蘂宫乞得雙龍女
各捧明珠獻主人
送朱可大工部奉使歸省四首
寶馬鳴珂御苑東路人爭識小司空看君晝錦應難似
兩袖天香出漢宫
纔入鵷鸞舊日羣寧親早已望江雲稱觴剰有芙蓉色
可是僊人掌上分
形影相依自兩生重遊春苑不勝情如何芳草横門月
又度陽關曲裏聲
南極天高動使槎五雲縹緲上公家趨庭儻問垂髫侣
避世如今鬢已華
送張洪陽學士請告南旋四首
歸舟端不異登僊予告恩深侍從年臨發黃門傳尺詔
尚方馳賜買山錢
長河南下水曾波吳楚青山枕上過行到潯陽江口望
應憐秋色故園多
秋風湖上鱖魚肥明月扁舟興欲飛蕙帶從來渾未改
江猿應識主人歸
笑遣麒麟閣上名閒居聊得賦西征只愁拈出金甌字
夜鶴山中夢又驚
題張學士閒雲館四首
芙蓉江館閉霏微江面閒雲擁釣磯春色不勝芳草綠
萋萋長似待人歸
滕王閣下碧波寒徐孺祠前木葉丹一曲池臺千竹裏
可知無夢到長安
齋心自捧玉圅經永日焚香坐小亭隱几蕭然秋似水
不知江上幾峯青
山中叢桂碧氤氲十畆烟臯領白雲㩦得青萍雙劍在
斗間遙夜動星文
王忠銘宗伯山房四詠
文筆孤峯入紫霞管城湯沐屬誰家炎風吹散江淹夢
灑作僊人掌上花(文筆晴烟)
彩霞為羽日為冠啼破桃都五夜寒似向蓬莱宫裏見
春聲曉殿簇鵷鸞(金雞春曉)
石隴雙峰控錦鞍五花蹀躞駐雲端不禁更向吳門望
海色遙分練影寒(石隴馬鞭)
石橋流水拍長隄半似苕溪半剡溪一自主人題柱别
年年春色灞陵西(橋頭碧水)
壽封御史中丞姚江邵翁六首
西臺斧繡下觚稜八座新階帝股肱更道高堂承内渥
一時真拜兩中丞
世代衣冠直漢宫家聲萬石舊稱雄丹書映日傳江上
白簡飛霜出殿中
清秋鶴髮自樵漁年已非熊入夢餘雙闕舊分蒼水玉
五雲重展綠綈書
曾是先朝畫省郎江湖白首荷恩光即看寶帶渾如舊
不綰南陽召父章
九十行歌閱大年紅顔春酒萬花邊人間自有桃源隱
不到蓬莱已是僊
綵服親擎白玉缸朱轓聊駐碧油幢八龍自是荀家盛
就裏慈明更少雙
少年行四首
五雲深處見僊家十二樓頭醉彩霞莫倚闌干横玉笛
春風愁殺白楊花
鵔鸃著出未央宫粉色爭看漢侍中昨夜春寒沾賜酒
天香不散舞衣紅
錦帶珠袍綠臂鞲相逢盡說富平侯南山夜獵春城晩
繫馬新豐舊酒樓
從獵期門拜射聲玉鞭騎馬出重城尋常借客長陵市
小吏無勞問姓名
告中題齋閣紅梅四首
花時伏枕殢歸情紙帳羅浮夢未成不是宫霞分片色
空教笛裏落春聲
瑤臺舊日侣羣真雪骨冰肌别有神化作彩雲銷不得
多因染郤漢宫春
疎枝向月倚雕闌粉色盈盈鏡裏丹為憶故園春色早
愁時只作杏花看
姑射山中綽約姿嫣然額上點臙脂粧成却得東君笑
不信紅兒是雪兒
為潘海濱處士題竹萱圖二首
素節凌霜耐歲寒翛翛池影夾琅玕不知鳳去瑤臺後
長得孫枝更幾竿
栢舟高詠事淒涼漫樹忘憂向北堂此日春風轉蘭蕙
靈根猶自發天香
山中奉寄太宰夢山楊公四首
為慕僊家九節筇白雲秋色遠相從那知黃石山頭月
猶隔丹丘海畔峯
曾記都門祖帳開驅將雙鶴與歸來只今養得修翎在
海上傳書日幾迴
夢中山色可曾驚陌上烟塵塞上兵千樹桃花月明夜
半間樓側聽吹笙
滄海西頭繫釣船蕭蕭春雨綠楊烟垂綸莫近磻溪岸
恐是非熊入夢年
歸山寄賈石葵年丈四首
一别心知幾度秋歸來相望轉悠悠長安舊侣多年少
馬上如今半白頭
陌上論交意總殷眼中誰是嶧陽君如何同作東山隱
却隔山前一片雲
瑕丘南去路漫漫月滿山窗夢易殘君在滄浪秋色裏
同心誰伴采芳蘭
聞道君王憶月卿徵書蚤晩到山城可知昨夜東風起
碧玉峯頭鶴夢驚
聞子冲被徵寄問兼趣早出四首
穀城山色五峯亭十日相過酒未醒底事西河橋畔柳
殘枝又傍馬頭青
西山烽火照邊城殉國何人更請纓知是濟南年少在
匣中長劍作龍鳴
潘園無限北堂歡捧得除書掩涕看一夕烽烟勞聖主
雄心那不指樓蘭
四十男兒報主身時艱安得避風塵功成自有抽簪日
且借青山與故人
山中承蘇岱髯國相寄自製銅雀瓦硯戱謝
磨不多時染未乾鄴都宫殿幾回殘題名自是西園客
不必重鐫漢建安
題路鳳岡庭中巨石
雕闌四面鎻崔嵬碣石殘山此地開若在錢塘江上見
何人不道小飛來
天台小畫
春雨桃花夾岸香天台流水路茫茫塵緣自與僊源隔
誤殺人間學阮郎
巫山小畫
霞作綃衣霧作裙恍疑神女降氤氲明朝試向陽臺望
只是尋常一段雲
山中贈王生改予二首
當年供奉禁中遊親捧綈囊侍殿頭何事白雲峰下見
蕭然秋色滿吳鈎
盈盈青鬢嘆飄零千里江湖應客星錯憶韓康曾賣藥
不知劉向自傳經
戲賀侯六新納少姬四首
宛轉銀屏怯向人蘭釭斜背拭羅巾妾身不恨生來晩
只小檀郎四十春
梅花斗帳月沈沈夢到陽臺路正深何處愁聲聽不得
隔房人誦白頭吟
鳳女新調玉管簫碧桃花底夜迢迢陽臺一段閒雲雨
總向襄王夢裏消
雙鬟嬌小未當壚嫁得虬髯美丈夫一曲琴心何處應
新聲挑出鳳將雛
相工劉鵬北上過謁書示二首
戰勝年來久杜機忽逢遊客叩荆扉龍鐘此日無他問
只比歸時可較肥
箬笠漁竿一魯狂不煩姑布再平章君眸縱似青銅鏡
那摘星星兩鬢霜
路鳳岡民部第中牡丹冬開寄題四首
春風亭館上公家小至重開木藥花不是秋分僊掌露
那因寒殢赤城霞
沈香亭北醉多時霜後依然絶代姿道是經秋渾不解
先春早發向陽枝
一朵宫雲百寶欄不妨人作艷陽看同時桃李皆零落
贏得天香耐歲寒
任是東風别有情秋容寂寞轉傾城夜來飛落瓊臺雪
一片紅粧傅粉成
為侯六悼妾六首
玉貌當年入畫堂盈盈團扇試新粧無端曉鏡銷鸞影
一夜潘郎鬢有霜
秦樓少女舊多情解伴吹簫學鳳鳴今日樓空人不見
簫中吹出斷腸聲
綠珠枉向瓊樓墜碧玉空因綵筆傷何似芳魂能戀主
化為隻燕宿雕梁
雨僽風僝暗結愁落花銜怨赴東流紅顔不待盧郎老
付與文君共白頭
頗怪春來勝賞稀花時無緒掩重扉知君半醉詩成後
淚落牀頭舊舞衣
惆悵東風恨萬重難將春夢覓僊蹤香魂一逐行雲去
知在巫山第幾峯
觀孫山人虎丘西湖畫卷(有引)
常聞虎丘武林之勝志欲一往歸且老矣兹
遊不遂翹首茫然因煩孫山人夢陽為作二
卷朝夕披閱以當遠遊圖成書此為贈
生平不識江南路越水吳山寄夢遊為掃秋光盈片紙
却疑身在五湖舟
姑蘇臺畔武林西指點横綃咫尺迷便使春遊能萬里
也應只作畫中題
路鳳岡民部第中芭焦作花一叢百瓣諸公稱
為奇瑞有書見示燈下聊賦二章以寄嘉賞
陸地蓮開世所稀瑤臺秋色轉芳菲湘紋已自舒歌扇
金縷還應繡舞衣
莫向秋聲問是非綠雲紅雨正霏微總疑覆鹿全非夢
蝴蝶枝頭底又飛
方山别後得馮少宰寄詩賦答口號
不堪别思倚高秋人自魂銷水自流莫問留侯何事業
只今已伴赤松遊
夏日過二兄石淙别業同遊洪範東流用韻六
首
十里行歌路欲迷石橋曲徑過龍溪村翁底事爭相笑
驢背風吹白接䍦
桃花落盡武陵溪碧艸芊芊岸柳齊洞口主人今不在
青山如畫鳥空啼
兩代豪華盡可哀中丞樓榭故侯臺多情惟有東流水
依舊聲從樹杪來
谷口花深日欲低水邊村落聽鷄啼晩山更自多佳氣
一帶寒烟暮雨西
古廟空壇枕石城殘碑埋没落花平池邊何代長楊樹
嗚咽寒濤作雨聲
霸主荒墳俯碧溪夕陽艸樹冷淒淒山泉帶雨聲何急
流到臺前不向西
老君巖
萬仞峯頭碧玉壇丹霞為佩月為冠應知一化金僊後
象教唯從過去看
朗公石
朗公已逐諸緣滅此石何緣號朗公莫向精魂論片石
都無生滅是真空
送可大行方山道中二絶
馬上朝朝望翠微山中處處有泉飛人間岐路能如此
半點紅塵不上衣
烟林六月早涼生夾道青山畫不成流水亦知人送客
潺湲學作斷腸聲
牛山贈百歲僧二絶
百歲真僧住翠微白毫光散六銖衣逢迎猶自過山半
指點巖泉步似飛
匡牀一缽飽胡麻不記山中歲月賖惟有少時松桂在
眼看落盡六朝花
題文學鄭生墨海壺天卷二首
長安可識魯諸生筆底龍鸞到處驚好去漢宫題署牓
今年太極殿新成
戲取刀圭鍊紫霞壺天深駐上僊家等閒種就千林杏
開作宜春内苑花
郭汝承詩有鄉思書此解之
十年幾作五陵遊一劍高横萬里秋此夜龍光方射斗
鄉心且莫視刀頭
穀城山館集卷十八
