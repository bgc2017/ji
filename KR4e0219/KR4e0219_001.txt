穀城山館集卷一
明于慎行撰
古樂府(本調)
叙曰唐人不為古樂府是知古樂府也辭聲相雜既
無從辨音節未會又難於歌故不為爾然不效其體
而時假其名以達所欲出斯慕古而托焉者乎近世
一二名家至乃逐句形模以追遺響則唐人所吐棄
矣余嘗為郊廟鐃歌可數十首已而視之頗涉兒戲
亦復不自了然遂焚棄之取其音節稍近者倣其一
二謂之本調至近體歌行如唐人所假者各從其類
附焉而不曰樂府則詩之而已矣夫唐人能為而不
為今之君子能為而遂為之予奈何不能為而為也
管城遊衍聊以自娛豈稱述作哉
遊仙詩
姑射一何高高高凌絳闕上有兩仙人肌膚如玉雪不
笑亦不言藐與世人絶(一解)上謁逢真人授我大藥訣服
藥一玉箱遼然五情熱輕舉步九霄烟雲忽若滅(二解)大
鳥止城門安知是令威徐市入東海胡不采藥歸三山
空波濤孰别是與非(三解)大化自有運夀命各有期追念
古賢聖往往為土灰汗漫不足道六籍我所歸(四解)
長歌行
宴坐北堂上秋宇何清凉客心殊不樂起視夜未央新
月鑒空軒列宿爛成行熠燿飛中庭莎雞號東廂仰見
孤鳴鴈噭噭天南翔屣履步階除嘯咤以慨慷少壮弄
文史思登君子堂青陽忽不待玄髮亦已蒼百川正
東流大海何泱泱寒暑相遷次日月互匿藏年命非金
石榮耀安得長自非不朽圖何以播餘芳抱兹千歲憂
俯仰中情傷
短歌行
對酒當歌朱顔未酡日月其除不樂奈何(一解)周道茫茫
辟如羊腸葆身藏名唯有醉鄉(二解)隂木貞心烈士苦顔
微子之故胡為永嘆(三解)海水知寒山石知雨憂來攻中
誰當告語(四解)河之悠悠欲濟無梁率彼曠野霜露沾裳
(五解)斮桂為橑葺蘭為宇美人不來吾誰與處(六解)
鰕䱉篇
醯雞慕鼎俎不知天地寬蜉蝣望朝夕安能念歲寒小
人固多逸志士良不閒遠涉四海岸高舉五嶽巔俯視
紅顔子磬折一何艱春華誠可悦秋實無乃闌嘯咤擁
長劍氣薄曾雲端品庶徒營營安知達者觀
飲馬長城窟行
青青陵上栢翹翹思遠客遠客在何方長城道路長路
長時復久門外春楊柳楊柳正依依君行胡不歸食薤
自知辛食蘗自知苦苦辛在人心當復誰為語有鳥雲
中來嗷嗷過我庭願附一札書達我沈憂情鳥辭天路
遠哀鳴去不返去去莫復陳親疎自有因
善哉行
秋風蕭蕭白露為霜今日相歡胡不盡觴(一解)遊彼三山
絳闕煌煌道逢安朝授我要方(二解)采苓采苓于彼高岡
日暮天寒風吹我裳(三解)羣鳥夜鳴虎豹縱横躊蹰四顧
鬱何芒芒(四解)白鵠晨號在彼中阿嘯匹不得傷如之何
(五解)東方漸高明星沒河毋復相思沉吟嘯歌(六解)
相逢行
相彼雙闕間車馬夜行遊相逢問君家君家南陌頭黃
金為門樞碧玉疏高樓中庭垂珠樹靈鳥翔庭陬長子
侍中郎中子大長秋小子勝揖拜賜爵關内侯五日一
洗沐賓客滿道周通名不敢進雨汗交横流置酒高堂
上歌舞無時休越姬調鳴瑟趙女彈箜篌一酌山嶽夀
再酌江海酬行樂未及終年歲忽已遒日匿西崦嵫月
出咸池隅日月有虧盈榮華能久留所以古賢聖視若
烟雲浮
燕歌行七解
西風烈烈霜滿庭天寒波深列宿明孤堂四壁絡緯鳴
念君遠客憂思盈日月相逐逝不停百川東下如建瓴
誰能懷憂心不驚撫時感事中怦怦就枕假寐不能成
攬衣起步露沾纓月出皎皎照前楹羣鳥棲樹寒無聲
孤鴻何為中夜征躑躅四顧傷人情爾胡不歸獨屏營
燕歌行六解
來日苦短去日長四時代謝心茫茫為客置酒臨中堂
吳歈齊謳出東廂引宫刻徵為樂方悲音冽冽激中腸
勞心惆忉不可忘西風吹衣天雨霜列宿燦爛羅成行
雙星明明在河梁咫尺不語空相望何為含憂令心傷
陌上桑
日出東南隅照我邯鄲宫邯鄲有好女顔色靡春風采
蘩出城南采桑出城東黃金為長鉤桂枝為大籠上襦
繡鴛鴦下帬繡芙蓉肌膚宛如玉善態不可窮飛鳥見
女來厲翮凌高空游魚見女來潛遊深淵中車人去其
蓋舟人去其篷少年滿路傍嘆息忘所從
西門行
出西門歌且行今我不極樂當欲何營(一解)江河水東下
如建瓴安能邑邑廹蹙坐使華歲零(二解)策駿馬駕高軒
召呼平生遊馳逐雙闕間(三解)薰以香自燒膏以明自煎
鼎鼎百年内胡為長不歡(四解)誰見仙人安期生驂駕白
鹿遊三山誰見仙人安期生驂駕白鹿遊三山(五解)四時
相逓代日月如轉丸乘時修令名毋為世所嘆(六解)
艷歌何嘗行
何為侘傺長吁但當飲旨酒吹笙竽(一解)二十為侍中郎
三十執金吾(二解)四十雖不大貴車馬駸駸往來公卿長
者居(三解)但當在五陵陌上快獨呼雞走狗被服襜褕(四解)
男兒墮地横絶四海皇皇日夜心一何愚(五解)疇昔相追
隨斗酒從遊盤一日不相及中道與君成間關束髮奉
明主忠誠夙所殫上有公家三尺下為衆庶所觀彼美
人子何為營營日夜誠足嘆(疇昔以下為趨)
門有車馬客行
門有車馬客駕言出漢關顧念平生遊枉迹問考槃倒
屣出門迎攝袂不及飡坐客置斗酒握手論辛酸借問
朝市中榮枯多變遷金張自赫奕丁傅相扳援新貴日
更進舊老日以殘淺水有迅波浮雲無定端天時相代
謝世事誠艱難送客閉我門偃仰竊自歡
白頭吟
朝為山上雲暮為川上雨變化在君心然疑不得語(一解)
今日為牛女明日為參商參商不相待安知秋夜長(二解)
素心一何愚自謂與衆殊所賤菅與蒯所貴玉與珠(三解)
白石何纍纍流水何潺潺水流石不轉人情中道還(四解)
滿歌行
適意能幾何日月不居逝如江河裵回路岐自使蹉跎
遙望舊鄉鬱何嵯峨心之煩憂其端孔多(一解)炯炯多所
念鼎鼎欲何為舉世如馳拙者守道智者趨時上觀下
獲以博銖錙豈不洵美匪伊所思(二解)秋風既寒昔蹈東
海一何盤桓流水出門白雲在山風塵撓予去不遑安
夙夜在公凋此華顔(三解)天道難知人胡可謀遺榮避世
師彼莊周鑿坏踰垣亦復何求楚楚貴人不知春秋(四解)
斗酒相呼以遊以遨豈伊異人夙昔同袍莫小泰山莫
大秋毫直木先伐薰香自燒爾不自夷歲月其慆葆真
繕性含光自韜存神觀化睎彼松喬(斗酒以下為趨)
箜篌引
今日斗酒會為歡誠未央高堂羅尊俎四座何清凉庖
人出珍膳嘉旨充圓方吳歈中酒發趙瑟激清商絲竹
洞心耳悲至不盡觴為客起行遊遊彼大道旁車馬若
流水佩劍寒秋霜被服心所喜聊且為樂康朱門多媚
少磬折有容光春華耀朝日夕暮從風揚四時舍我逝
日月逓相藏人生天壤内譬鳥集枯桑何不適情志恣
君技所長含情欲何待但為達者傷
獨漉篇
獨漉獨漉山深水曲水曲回橈山深折軸黃鵠高飛横
絶四極欲往從之恨無羽翼轉蓬離根隨風飛翻遊子
不歸慆此華年騏驥不駕誰別逸足璞石不分誰知良
玉利劍在掌可以割犀全身忘國安用臣為龍欲上天
勢須浮雲豈無蹇修不可以羣
淮南王
淮南王慕靈仙服食丹藥求大年重樓十二羅五城玉
童吹簫作鳳鳴左石室右丹臺枕中鴻寳不可開咸陽
帝子非仙才八公一去神鼎空化為雙白鶴飛雲中飛
雲中遊天際雞犬無聲空城閉茂陵神宫樹成列淮南
丹竈狐兔穴
驅車上東門行
驅車上東門回望咸陽路鬱鬱五陵間纍纍多墟墓長
夜號鼪鼬秋風走狐兔牧豎遊且歌行人四面顧借問
此何誰昔時董與傅車馬如流水第宅通雲霧富貴一
旦空忽如草間露閱水日成川閱世人非故賢愚共一
丘千載為旦暮嗤彼道傍子營營胡不寤
公無渡河
公無渡河河水湯湯連山嵯峨電雨晦冥龍伯來過吞
舟鋸齒其族孔多公無鳬躍之技出沒濤波又無寳璧
與馬歆神之和往則沉溺當奈公何善遊固有數請公
無渡河
君子有所思行
登彼西山道還顧重城闕皇居麗以佳侯王多閥閱國
典盛衣冠軍容陳斧鉞雞鳴内殿朝日宴賓徒謁楚舞
奏方闌齊謳聲未歌允兹七貴里執手忱可熱四郊既
多壘九土災孔烈肉食何委蛇憂時在巖穴旨哉周任
規陳力乃就列
董逃行
西風木落天秋江寒露下霜流三星素月當樓芳筵嘉
客娛遊促觴接䣛淹留肴核充溢壺觴吳趨越艷登堂
皎如星文電光丹脣素齒流芳歌聲上薄楣梁瑶笙象
管中微七盤竒舞何遲腕弱不任銖衣僊僊舉手欲飛
四座太息忘疲三清旨酒既醺都梁沉水氤氲騰觚獻
夀欣欣賓心既醉如焚意氣激薄青雲日月不居歲闌
世道嶮巇萬端春華坐失渥丹何不被服羅紈逍遥永
夕為歡
仙人篇
我聞列仙人高舉雲中行遊目陿四海矯首跂太清翔
鸞翊芝蓋白鹿驂華軨朝發玄都府夕憩蓬萊城高風
吹玉[車犬]儵忽遂上征九關敞朱戶雙闕鬱峥嶸雲漢流
前除白榆夾道生羡門與赤松含笑窺軒楹飲我玄霜
液飡我琪樹英回觀八紘内萬有如蠛蠓跳丸一何迅
過駒逝不停大年等天地末路安足營
結客少年場行
少年慕豪俠意氣凌高空生長五都市結交六郡雄千
金買紫鷰萬戶買吳鴻探丸渭城北挾彈霸陵東杯酒
笑相許忼慨氣填胷恥為小夫態長慕國士風連營過
細柳逐寇出回中左擊呼韓遁右戰谷蠡窮塵起塞雲
黑日落秋原紅韜戈報明主長揖不論功
白紵舞歌晉體
蘭膏明燭秋夜長齊謳秦吹響洞房二八徐舞為仙倡
紈袖拂面飛朝霜遊龍宛轉雙鴈行如卻復進低且昂
朱脣妙響含宫商凝嬌流態不可詳絃悲管急欲斷腸
人生百年如電光春華未落秋風凉盤中美酒琥珀香
鳳腊麟脯充圓方君今胡為不盡觴生逢聖世樂且康
白紵辭鮑照體
雕軒洞戶組帳懸垂璫結佩舞少年凝眸欲笑卻復前
鳴絃激管流芳烟驚鴻乍散白鵠旋如矜若怨姿變遷
低鬟拂袖私嫣然
月横星高四壁寒秦箏激響趙瑟彈滿堂霜雪飛羅紈
含宫咀徵曲未闌杳然流目意楚酸春華委謝秋露漙
君今不采誰為歡
張曲筵陳芳醑月下妖童白紵舞絃悲管促雙袖舉桃
花水邊三月雨吳宫烏啼明星微西風拂幌木葉飛堂
上燭滅君寧歸
枯魚過河泣
福集豈無端禍臻亮有由枯魚過河泣悔從鯨鰐遊揚
鬐出𬈑海振翼徙炎洲翻濤作風雨噴浪成山丘旁顧
無陵鯉鱣鮪安足儔一朝宕海澨潮落委遐陬紅肌試
碪斧白骨聚蚍蜉横海既成觀盈尺亦滿舟回首羡魴
鱮游戲清波流慎旃遠遊子濡足何所求
門有萬里客
翩翩紫騮馬宛宛黃金璫客從何方來悲吟坐我堂(一解)
客從江上來言向長安路海水白波長茫茫不可渡(二解)
我有綠綺琴為君鼓三行誰為膠與漆誰為參與商(三解)
索索復索索送子長安陌借問雲間人何如山中客(四解)
山中無所贈手把青蘭枝一握何足道但感同心辭(五解)
別君日以深送君日以遠安危在盛名努力加餐飯(六解)
江上曲
天津橋下楊花白春風吹落東城陌城烏啼罷燕燕飛
飄霜流雪何霏微畫堂窈窕連香閣金屋春寒珠網薄
芙蓉羽帳粉色香萬年枝上初日長可憐風吹過江去
相思望斷江南樹
陽春曲
綺疏旭日春風寒風吹落花飄井欄飛來飛去玉柱端
美人掩鏡鳴雙環雕琴纖指當忩彈含宫咀商曲欲殫
遼然流想心不歡天山積雪久未乾尺書欲寄隴道難
安能随風到玉關閨隂早霜歲欲闌紅顔寂寞空長嘆
子夜歌十二首
儂年三五時雙鬟垂兩肩日在歡左右不解取歡憐
秋月照四壁絡緯當忩織徒聞機杼聲終夜不成匹
不能識郎心何用識郎面黃蘗在深林苦心誰得見
始欲識歡時願作同心結絲綫不相逢裏許暗自別
歡游横塘岸儂望長安道昔為同心花今成斷腸草
年少不為樂夷猶欲誰與不見東門花落地如紅雨
明旦溝水頭折柳牽郎衣郎心如流水東去何時歸
誰令冰不寒誰令火不熱雨霜塗前除儂思底得絶
枕上看月來夢中與歡訣月自不相離歡心不如月
相逢不須臾相看長脉脉木末采芙蓉蓮子何由得
儂如水中石波至亦纍纍歡如陌上塵左右從風吹
玉腕弄柔絃清商吐未轉何意凉風吹使我肝腸斷
子夜春歌
朱景帶碧樓新風吹羅幌誰能懷春情不發柔絃響
春花渾欲笑春鳥自成歌惆悵春臯上含愁可奈何
金屋燕初飛長堤草已綠春蠶不作繭思子何由續
正及春花時采芳步華薄春風復無情又欲吹花落
子夜夏歌
開軒待遠風風來不吹面何如覓剪刀裁作合歡扇
何處復無暑月出湖水邊汎舟芙蓉裏分明自取蓮
含桃初作花畏恐旁人見今日食含桃空條誰復盼
别時楊花落別後藕花芳惜往覺日短望來覺日長
子夜秋歌
嚴霜下空階促織聲何烈夜中無人語懷情望秋月
凉風夜中來白露凝如玉不敢拭清砧擣衣亂心曲
露井凍銀牀秋風生桐樹任吹桐花飛莫吹梧子去
別歡三春月思歡九秋霜霜華上玄鬢儂心底不傷
子夜冬歌
朔風吹北林玄冰結遠岸君心非松栢歲寒那不變
萬里覆寒雲千林飛素雪此時為歡愁心如三伏熱
華茵倚重爐璇房捲羅幕驚見雪花飛謂是楊花落
憶歡不能寐中夜涕縱横河流不應凍是儂淚結成
上聲
木葉自欲黃不待西風作聞郎歌上聲曲終淚已落
上聲一何悲柱促絃欲絶三嘆未終極已看鬢如雪
前溪
郎從前溪去不向前溪返水流無淺深人心有近遠
前溪何潺潺花流逐水去儂欲使花還不能使水住
七日夜女歌
長空起薄寒明河流素月誰云一夕歡可當經年別
經年一水間相望不相及莫卷七襄衣是儂愁思織
碧玉歌
碧玉好顔色故是小家女笑倚金繡屏不解挑郎語
碧玉十五餘絲髮不及肩理妝背面立宛轉得郎憐
續曲歌
別時不知愁別後空相憶日晩潮水來渡頭問消息
儂作博山爐雙烟吐不住郎如飄風吹但將香引去
本作雙鴛鴦忽為別鵠怨不是儂淚流江水有時斷
脈脈閨閣中常似千里別兩心自分明有如水上月
東飛伯勞歌
鴛鴦比翼翡翠吟巫山湘水高且深可憐新妝映白日
芳脂艷粉當軒出銀牀試展金縷衣綺疏月綴琉璃扉
凝嬌聚態語復咽卷衣謝君心欲絶春風裊裊花氣寒
長留可憐誰為歡
烏棲曲四首
桃花如泥柳如雪飄泊乘風無斷絶青楓江上波色寒
郎今不渡春夢闌
白門棲烏夜未曉參横月沒霜皎皎金徒受水能幾何
合歡日少別日多
芙蓉羽帳翡翠鉤月華當戶河漢流微吟細酌歡未厭
城上烏啼明星爛
銀牀小簟雲母屏博山吐焰雙烟青相看脈脈兩無語
曼聲一曲淚如雨
江南曲
金堤柳枝拂水黃桃花如焚衆草香江南稚女歌春陽
歌春陽氣若蘭采江蘺遺所歡
春江漠漠朝氣深丹霞紫露流滿林踟蹰解佩傷春心
傷春心騁遠目望平臯草空綠
四時折楊柳歌
春風入上蘭鳥啼綠烟中日耀桃李顔折楊柳春去復
來歸人去當歸否
芙蓉散朱華吐豔為誰芳不采當柰何折楊柳不畏秋
浦空願得在歡手
問君何時歸明月凝前除微霜下沾衣折楊柳擣衣寄
遠人夜凉不覺久
北風正烈烈雨雪逐風飛山深步道絶折楊柳但保歲
寒心不道歡相負
榖城山館集卷一
