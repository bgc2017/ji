榖城山館集卷十四
明于慎行撰
七言律詩
乙未元日試筆
東風一夜滿春城海畔曈曨旭日生市里衣冠朋舊誼
田家簫鼓歲時情花開綵勝嬌相媚酒到屠蘇黯自驚
遙祝楓宸天未遠履聲猶似近承明
人日對酒感懷
五十纔過又一春為逢人日轉愁人寒暄自閱杯中世
形影相依夢裏身舊事莫談温室樹初衣不染洛京塵
東風底是多情甚吹送霜華入鏡新
十三夜周師邀飲同侯將軍賦
綺席清尊送晩霞節臨元夜豔春華河橋欲滿城頭月
火樹初開雪後花萬里風塵今對酒百年時序此聞笳
相看可奈疎狂甚爛醉行歌漏轉賖
十六夜陪周師侯兄步月過橋即事
孤城殘雪漏聲寒燈火稀疎社鼓歡元夕已過人未醉
小橋重度夜將闌月華似向瑤臺見花雨真將玉樹看
回憶長安歌舞地五侯驕馬正遊盤
夏日山居周文伯起部倚舟過訪
長夏齋居玉樹林蓬門忽復聽車音停橈别浦江雲遠
對酒明河夜色深佩向仙曹分水玉名從國士重南金
清時報主多同志野老應餘擊壤吟
周文伯載賜中泠慧山泉水賦謝
過江曾酌南&KR0789;水恨隔毘陵第二泉何意䨇甖來遠道
併教五月失炎天香疑露下金莖夜色憶冰分王井年
小試龍團俱妙品清風兩腋總泠然
輓李北山先生二首
海嶽靈分振代英當年神降是長庚風塵一吏淹華髮
詞賦千秋起盛名紫氣關前何日隱玉樓天上幾時成
愁聽化鶴歸來後嘹唳寒城夜月聲
符璽先朝侍未央陸沉今古事堪傷騎箕自應星精位
握槧還為地府郎篋裏遺書存禪草壺中大藥失仙方
心期欲觧延陵劍落日悲風起白楊
山中承陳寅所憲伯書問賦謝
都門三紀挹風流想見今來雪滿頭雲裏忽傳鴻雁札
山中近隔薜蘿秋懷人仲舉應懸榻傲世元龍自倚樓
聞道枌榆新結社追隨無計覓扁舟
讀高年會詩錄寄夀陳寅所憲伯
華堂高會聚耆英黃髮如雲象赤城四座飛觴喧笑語
百年擊壤沐昇平人浮洛社詩中數事勝襄陽傳裏名
七十主翁猶未老已從仙籍領長生
秋日亭山周師招飲黃石山頂
岧嶤片石枕䨇流載酒登臨欲暮秋萬古長留高士傳
一編曾啟帝師籌川原回合浮佳氣烟樹微茫結遠愁
亦有受書年少客白頭今伴赤松遊
秋日偕亭山先生暨諸親友飲城南寺山石上
南溪不到已經年溪上高丘坐渺然日夕千峰懸片雨
城秋萬木起寒烟人歸洛社真堪隱地入桃源自是仙
眼底舊遊渾欲盡當歌莫惜酒如泉
重建雙檜堂成追憶兩兄有感
背郭堂成傍嶽祠盤桓雙檜憶連枝池塘寂寞逢今日
華萼翩翻是往時高棟重懸初署牓頽垣猶見舊題詩
小山漫自稱真隱隻影誰憐兩鬢絲
閒居效長慶體
乾坤屈指閱行藏不是狂夫老亦狂寵辱百年身似夢
浮湛五畆醉為鄉鷦鵬各自便高下鳬鶴誰能制短長
回首昔遊愁憶汝緇塵偏染鬢成霜
春日承蘇岱髯長史寄問賦此奉酬并謝藥餌
之惠
邯鄲古道魯門西錦字誰將尺素題遇主虞卿初相趙
談天騶衍舊遊齊賦成明月堪疑璧藥就黃金試作泥
此日思君何處切平皋春草正萋萋
初夏陳東甫張仲參東園小集
竹間三逕午凉新四月烟光似上春倚檻青山全入座
隔林黃鳥故窺人花香零落隨歌管酒態蹁躚傍舞茵
但使求羊能共醉知他何地有風塵
夏日侯將軍過訪黃石山莊
榖城山畔舊田家坐客開尊對晩霞種秫新醅陶令酒
為園近接邵侯瓜同時朋好人誰在早歲行藏鬢已華
聞道邊塵今稍靖儘堪農圃寄生涯
夏日訪侯兄東山别業因閱兩甥行卷
悵别東山歲頗深將軍樓閣鬱蕭森松濤晝送孤亭雨
薜幌晴交滿院隂萬里風烟今日酒百年兄弟白頭心
吾甥更自多文藻最羡君家桂樹林
樓成
山居雙屐不曾休更為看山旋築樓倚檻時飛丹嶂雨
隔城常對白雲秋逃名自可成巢隱縱目還堪作卧遊
數卷殘書一杯酒此中合作小莵裘
里翁張慮齋八袠二首
寰中信有地行僊八十冰肌類小年華萼曾聯文苑盛
衣冠雅稱素封賢蘭臯夜雨看耕耒綺閣春燈醉舞筵
共慶清時多舊老三朝遺俗口能傳
常將沆瀣當朝餐矍鑠風神世所難走馬自輕飛鞚遠
看花猶劇蹋歌歡青葱日長堂前樹郁烈春芳澤畔蘭
欲向仙臺占夀紀不知渤澥幾時乾
濮陽李鴻臚為大父北山先生求銘
名家閥閱未湮淪䋲武君今列從臣司馬正當求草日
杜陵猶有乞銘人操觚雅解親文史委佩應堪侍禁宸
海内相逢多世舊休將薄俗浪悲辛
元戎少泉侯兄六十誕辰二首
晝錦高堂列綺茵鳴珂深巷聚雕輪旬周花甲人稱夀
瑞紀桑弧日在辰勝節漫同河朔飲幽居不受玉關塵
憑君試訪延齡藥歲歲瑤觴祝大椿
矍鑠丹顔鬢未霜牀頭龍劍吐星芒廉公善飯神方王
鄂國徵歌意正長門樹常嘶金絡馬庭苔漸澁綠沉槍
君王拊髀應誰問老將勲名在夜郎
賀王郎季輔新補博士弟子
諸生魯國受經初標格王郎玉不如倚馬舊傳文考賦
籠鵝雅學右軍書家聲此日標瓊樹世業當年論石渠
手澤應須開萬卷早懷三榮詣公車
寄吳少溪宫錄七十
名家俠節世稱賢七十餐霞偶列仙結客長安曾置驛
買山陽羡久成田書來濟北春鴻遠夢落吳門曉月懸
為問庭前雙玉樹青葱欲賦上林篇
奉寄趙王殿下
長陵佳氣五雲浮大國分茅古冀州兩界河山連魯衛
一時文物盛應劉銅臺月上華池夜玉殿風生桂樹秋
每羡康王舊賓客至今詞賦壓人流
寄送林太華民部報命北上
傾盖長安意頗親山城重枉駐征輪兩河使節歸仙吏
一代家聲屬世臣路入五雲關樹曉賦成雙管禁林春
郎曹縱自多文雅誰許青箱事可陳
山居自述呈王對南相君
闕下班行舊日分海邊名姓少人聞一竿自釣南溪月
五㹀親耕上阪雲竹徑堂無猿報客松關惟有鶴為羣
只緣不忘平生誼塞雁來時屢夢君
送黃與參水部報使還朝
木落霜臯菊始華離情咫尺渺天涯三秋佩擁河隄節
八月星浮漢水槎思客山中疎薜荔緘書白露滿蒹葭
論交何地還傾盖悵望驪駒對晩霞
黃水部便道省覲附候葵陽學士
從槖名郎滿屬車世家吳越邈誰如傳經夙受金華草
問水初藏玉簡書遠道西風回使節片帆秋色過鄉閭
趨庭為叩東山履早晩徵函下石渠
馮宗伯請急東旋寄候
六傳西風簇繡鞍都門又作畫圖看應緣斗畔星辰逼
不為人間道路難漢闕恩光深子告齊城佳氣滿承歡
思君此際還千里愁聽秋聲木葉丹
馮宗伯居廬書至答慰
空山華月渺愁予此夕風前得報書千里人歸滄海路
百年淚盡白雲廬方從宿草悲陳迹况對寒梅憶索居
聞道蓼莪詩總廢春園那不賦潘輿
丙申除夕獨坐
婆娑雙鬢坐寒宵鼓籥驚心倍泬寥駒隙百年逢節序
鶉居五畆寄漁樵雲屏舊自楓宸賜臘醖先將栢葉調
常記南宫封印出猶題尺䟽勸春朝
丁酉元日試筆
隔歲逢春雪未乾春風元日入椒盤即看淑影蒸雲氣
已覺晴光到蕙蘭天外音書渾欲斷眼中兒女劇為歡
門前好問朝正使溟海邊烽可報安
人日親友夜集
人日隂雲起岸沙不知春色落誰家寒更怯對歌邊酒
短髮羞簪勝裏花擲罷明瓊呼得雉燒殘銀燭聽啼鴉
相看一笑渾難事莫惜追歡負歲華
元夕觀燈呈張君侯
孤城此夜豔年芳巷陌絃歌玉漏長殘雪離迷明月影
疎燈隱閃畫橋光笛中折柳聲新聽馬上傳柑事未忘
為報河陽仙令道春風花樹已飛香
正月十五日李黃羽司理行部過訪
中州文苑舊名家結駟相過巷路賖雪後初傾元夜酒
燈前已發上林花六條問俗推星使兩世論交感歲華
為訊高堂容鬢好春山誰伴采明霞
山中懷寄李比部滄浪
西京仙吏久分攜遠道傳書報每遲恨别無因重對酒
追歡只記舊題詩春留海上金光草慶衍堂前玉樹枝
何地思君倍惆悵山城落月夢醒時
懷寄玄同宗侯
春風吹夢綠雲端此際思君蕙草寒北海才名應振世
鄴都詞賦早登壇每從斗畔占精氣轉向樊中惜羽翰
天禄藏書如可校青藜夜色許誰看
懷寄貞白宗侯
奎宿長臨岱嶽懸天家今日盛才賢圖書七略分中壘
文史三冬屬少年魯國諸生多避席梁園詞客半隨肩
不須别授平臺簡自有靈光賦可傳
暮春邢侍御子愿命駕過訪夜談喜賦
十五年來繫夢思軒車何意到茅茨探春正及花開候
對酒還當月上時色動青天看倚劍寒生白雪坐論詩
芳樽十日君休厭眼底交情更有誰
子愿東園小集和韻
草玄亭閣負山城上日開尊命友生花事欲闌初駐馬
柳隂纔合已聞鶯林中幾醉平原酒雲裏疑飄洛苑笙
廿載相看渾似夢白頭繾綣不勝情
子愿告還敘别
窮遊殊未罄交歡纔道分攜意轉難湖海何人能命駕
乾坤今日少彈冠世情總付雙尊酒生事惟餘一釣竿
却羡紅顔渾未改憂時還復勸加餐
山中逄吳閶薛文學是韓宗伯丈門人附書問
訊
坐中有客自南州為問傳經憶昔遊别日塤箎三殿草
歸來雲樹五湖舟春山見月頻疑夢遠道緘書倍結愁
欲識瀛洲圖畫裏同時強半雪盈頭(韓丈繪登瀛圖列館中同年畫像)
春暮與陳東甫飲白莊柳樹下懷傅伯俊侍御
時有驛使投書語中及之
門前五柳映樓居倚杖看山迥自如夕雨霏微芳草路
人家歴亂白雲墟田間斗酒為君醉隴上梅花何處書
却憶薄遊周柱史江南春色滿回車
殷洗心中翰奉使取道過訪
林花落盡殢鶯歌谷口勞君結駟過使節三春來内苑
征軺五月渡黃河含香池上家聲遠揮麈尊前俠氣多
聞道螭頭封事在扶桑何日息鯨波
山中懷寄御史大夫漸菴李公
雙闕觚稜漢苑秋當時曾御李膺遊乾坤别後多戎馬
湖海年來有釣舟華嶽雲峰天外聳函關紫氣日邊浮
同朝晩進公應記一卧滄江亦白頭
承趙國主賜問并賚刻書二種敬因蘇長史奉
謝
綠雲縹緲隔清漳玉札封題到草堂閣上青藜開璧府
枕中鴻寳示仙方東平樂善偏承寵北海工書久播芳
更羡名家蘇季子白頭簪筆侍君王
九月七日南昌太守王君華岡過訪東郭小園
有詩見遺酬贈
負郭停驂路未賖孤亭麈尾發烟霞題詩坐聽千林雨
對酒先看九日花寥落山中逢勝侣風流江表見名家
知君佩有豐城劍斗畔何人識物華
送朱可久文學南歸
前年此日雙鴻影今見孤鴻思不禁燕市黃金難得意
楚天白雪重知音秋聲蕭瑟來杯酒舊事凄凉結寸心
華閱才名歸二阮君家桂樹總成林
送朱長倩文學南歸
山城木落菊花前杯酒逢君意黯然和氏且須懷白璧
干將終自倚青天孤帆别路三千里兩世交情四十年
此後雲霄長在望早看槖筆賦丼泉
九月十三日大雪唐君平文學入對過訪有詩
見投賦贈
清秋多病罷登臺卧閣因君一舉杯玄雁自逢江上度
菊花何意雪中開高歌郢里驚人調健筆梁園作賦才
不是關山寒色早上林瓊樹若為栽
寄王對南相君
午橋花竹為誰歡毋謂成功在考槃海上烟塵方絡繹
中原黎庶欲凋殘輿情此日歸司馬揆路何年起謝安
同學老生無世慮亦題尺牘勸加餐
讀許雲村先生小傳有述
紫雲峰下石為閭尚想幽人舊隱居避俗青春違禁闥
移家白首寄樵漁名標吳國先賢傳手校西京太史書
此日綈囊餘諫草臺郎封事滿公車
南天觀追憶許鍊師悵然有作
曾向三山訪列真重來不道海成塵峰頭鶴化猶疑夢
洞口猿啼别是春玉觀凄凉花似雨松臺寂寞草為茵
仙家日月還如此人代茫茫可更論
攜陳山人東甫飲黃石山頂
黃山片石如斗大與爾捫蘿到上頭擊劍放歌雲霧裂
攀崖送酒猿猱愁咸陽帝子何事業圮上老人無土丘
兵戈滿眼那得問元龍嘯傲真吾儔
送邑侯瀛海張君入覲二首
管子臺西汶水寒朝正駟馬向長安齊城吏績徵三異
渤海家聲起二難日近宫雲春自早烟消津柳雪初殘
遙知課最承恩處内殿黃金擁漢官
幾月鳴琴單父堂絃歌聲滿百花香詞華舊羡題鸚鵡
政化新傳下鳳凰天向九關開左个人從千騎發東方
朝回好乞金莖露綵服春風一舉觴
阿城舟中送别張洪陽宫保南旋
一笑相看共白頭君今亦遂碧山遊憂時早辟留侯榖
蹈海初浮越相舟千里人隨江浦月十年書隔薊門秋
燈前斗酒休辭醉别後關河雁亦愁
秋日邀張令君侯都護野集溪亭用韻奉和
小築漁磯構野亭心期久已托山靈何緣斗畔郎官宿
忽傍江頭處士星對酒峰霞侵晩樹垂竿溪雨散秋萍
烟波自識逃名理不向人間問醉醒
張令君汎舟南溪用韻奉和
一曲清流鏡遠空蘭橈初試藕花紅鷗鳬影亂千峰雨
蘆荻聲殘兩岸風嘯詠何人兼吏隱江湖此地屬漁翁
兒童亦識高陽醉拍手銅鞮唱轉工
馮宗伯書來知以隕珠之感遂輟西遊因寄詩
見問用韻慰謝二首
契闊多年想盍簪花前惆悵發郵籖海門又緩青絲鞚
嶽觀終虛白玉函為惜明珠曾照夜可知春草更宜男
時艱正復資匡輔共指星華在斗南
十年心事未曾違黃石春深長蕨薇漫憶封章傳畫省
虛慙經術侍彤闈山中姓字無榮辱天上風雲有是非
為謝故人多記念白頭已老薜蘿衣
崔仲素郡丞寄詩見夀用韻奉答二首
山城别後想鳴珂五見春風長綠蘿漢室新紬循吏傳
燕臺舊和酒人歌林中朋軰看全少海畔烟霞占已多
十二樓臺秋色裏不知幾處有行窩
不記雕弧此日懸敢勞三祝寄華箋浮沉大塊虛稱老
嘯浪深杯久避賢百畆桑麻山澗曲一丘花樹浦雲邊
人間何地還堪往已借蓬玄小洞天
送傅伯俊侍御詣闕
結廬同卧岱宗雲無那離歌此日聞江路蘼蕪人欲盡
春林猿鳥自相羣休嗟華髮長為客剩有青山可待君
主聖時危須努力且看麟閣勒功勲
題烟波釣叟圖
門外汀莎映倚欄百年生事五湖寬烟簔夜掛芙蓉雨
荻月寒浮翡翠竿半醉漁歌花裏聽清秋鶴髮鏡中看
天家近日多征税祗有滄浪卧尚安
七月望夜與劉晉川司空約會南旺湖舟中賦
贈二首
湖上蒹葭白露秋司空小隊若為留十年不對陳徐榻
百里同登李郭舟卷幔疎燈搖浦樹停杯凉月墮津樓
那堪細數生平事無限悲歡是舊遊
華髮相逢意轉殷當年藜閣共論文元卿地應䕫龍會
野老名逃鹿豕羣此夜占星知近斗明朝望嶽欲生雲
惟餘别思如圓月不逐河流兩𣲖分(司空别去登岱舟在分水廟前)
同馮用韞少宰登岱因送北上
三年書札鎮相聞倚杖高丘此送君憭慄秋聲天末起
微茫海色霧中分情關離合詩難就興到登臨酒易醺
頗訝連朝多雨氣已知攜出上峰雲
九日登三陽觀與馮用韞學士公孝與文學言
别
神霄峰下有仙壇送遠還同斗際看地近三天秋氣凛
節逢九日酒杯寬紅塵閱代多新事白首論交少舊歡
此别良遊恐難再惟將萸菊勸加餐
送魯雲松博士遷郾城掌教
漢家博士雅傳經忽訝銜魚落講庭五月梁園塵似雨
十年魯壁鬢如星鄉心芳草從前綠客味寒氊依舊青
此日諸生同祖道驪駒歌斷不堪聽
榖城山館集卷十四
