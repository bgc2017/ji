榖城山館集卷十五
明于慎行撰
七言律詩
賀孫湛明侍御新第落成
青山甲第卜居新燕雀高飛喜氣馴座上頳霞三島曙
階前寳樹四時春藏書自校文園草閉閣全疎綺陌塵
更見祥源開子舍天風吹送石麒麟(時值孫公舉孫及之)
春暮山遊邂逅中貞宗侯别後却寄
十年魯道渺予思邂逅名山若有期文雅自承中壘後
賓交無謝建安時看春正對花如雨感舊應憐鬢有絲
揖别峰頭勞望眼馬蹄蹀躞出林遲
題孫侍御百尺樓
仙家何地接蓬萊畫閣平臨百雉開遶檻溪山春隱映
宿窗星斗夜昭回雲臺舊抗匡時䟽天禄還翹著賦才
莫謂長安看較遠紫薇深處是三台
平隂徐南龍令君夜邀别後有詩見寄賦此酬
謝
傾盖相逢意頗深高軒銀燭夜沉沉斗邊久識豐城劍
堂上初聽單父琴百里謳吟欣化俗千秋風雅重知音
别來復枉瑤華贈回首山城思不禁
山中懷寄沈龍江先生
劍履當年别漢宫每從先進想流風安危正卜山中相
著述方傳河上公梁苑池臺明月裏魯門花樹片雲柬
書成何處還堪寄腸斷南樓度早鴻
閒居懷沈幼真司成
長安城角寺門前把臂魂銷十五年夜鵲空迷千里月
春鴻未帶五湖烟眼中綠鬢人俱老身外青雲事可憐
屈指藏山多所著不知玄草向誰傳
送蔣監臺文學校士東省事竣會試北上
鼓篋吳門賦北征翹材又進魯諸生華林欲帶瓊枝長
龍種還媒騄耳行馬上寒星冲佩劍霜前殘月墮離觥
春來却望看花處五色宫雲滿禁城
得李大宗伯丈報書酬寄
渝州昨日使還鄉始得岷峨字數行讀去不知雙淚落
别來已是十年強人間歲月何流易天外風波正渺茫
兩地青山俱不負儘堪漁釣老滄浪
寄沈幼真年丈
吳江烟月夢中殘起坐空堂念所歡别日只憐分手易
歸來便覺寄書難斗邊共識張華劍天上誰彈貢禹冠
莫問同遊最年少蕭蕭鶴髮照漁竿
懷寄林弘齋大卿館丈
燕市分攜歲頗多烟江渺渺奈愁何雲間上客顔何似
海畔書生鬢已皤望月幾回迷遠夢鍼魚無處遡流波
還思少小追遊日腸斷春城白玉珂
石樓觀穫
樓前高柳晝成隂樓上窗開夏日深隔岸鶯聲猶似管
迎風麥浪已如金奚官唱罩遙分隴野婦提筐漸滿林
幸藉薄收供早稅憂天且釋老農心
憂旱
五月欲過猶未雨秋苗漸槁青可憐白日火雲但裊裊
半巗泉水空涓涓北來流離滿道路西望邑里疎人烟
城頭鼙鼓復不罷勑使普天飛索錢
夏日石樓夕望
登樓聊復當登臺小戶疎簾面面開遶檻溪聲千澗落
垂天雨色萬峰來時艱驛路多豺虎民力秋原半草萊
醉倚石闌成永嘯高城愁聽角聲哀
登樓
重門無客少時開獨上高樓坐不廻落日霞光還㶑灧
隔城山勢自崔嵬時名正可抛詩卷世事惟應付酒杯
悵望冥鴻方有念羣飛燕雀莫相猜
四月八日約高年諸丈東園開會
首夏張筵聚草堂耆英高會踵遺芳遊仙未覺丹霞遠
浴佛初經慧日長新竹娟娟看欲翠殘花冉冉折猶香
城中酒伴俱華髮莫放青尊佐老狂
寄董太初令君
平生詞海渴人龍下邑欣傳借魯恭祗畏攀轅期更早
不知傾盖事難逢三年夏省還真拜百里春城但素封
衛水齊山非謂遠論交何日得從容
董司馬寄示春懷八首附此奉答
山齋誰寄四愁篇儒術家聲自廣川健筆憑陵寧玩世
長吟激烈為憂天少陵苦思應同調北地雄詞可並傳
此日君王歌雲漢試調繁露佐祈年
宿雲樓閒坐
久將心事付山靈石几焚香對翠屏萬里秋聲雲外雁
一天寒色雨邊螢閒來只自燒茶竈病裏憑誰著酒經
總為此中堪避地不教人指少微星
送張崑江文學北還
蕭蕭一劍馬蹄輕家在燕南幾日程自着逢衣遊上苑
曾將寳訣覓長生風高古道鳴蟬急天闊平沙落雁横
老我巗棲愁病客與君何處訪蓬瀛
送徐南龍令君北上
盧子城頭問去蹤不堪别恨結遙峰春風幾發河陽樹
客路重趨薊苑鐘豈有明珠藏薏苡惟餘長劍吐芙蓉
浮雲西北休愁思霄漢還應雨露濃
贈王文學中柱南旋
衡門誰為駐歸驂國士名高舊所諳馬首春風辭塞上
刀頭明月憶江南楊穿百步才無兩璧剖連城獻至三
此日漢庭推授受石渠同異待君談
沈大宗伯使問寄謝
憶昔趨陪禁苑遊宫霞日日五城樓十年夢隔金華漏
千里心依玉樹秋望裏雲鴻能北向愁邊河水自東流
知公容鬢今何似魯國書生已白頭
西山夕眺
城上高峰帶晩烟峰頭石閣啟秋筵空巖雨色寒相入
曲洞松枝靜可憐落日千帆飛鳥外浮雲萬壑酒杯前
遼陽烽火何時斷醉眼愁心望遠天
南池水亭
池上亭臺卜築深石橋西畔萬峰隂流來曲水廻通岸
栽就新松稍作林天杪雲霞時隱見鏡中魚鳥共浮沉
閒心未欲酬漁父落日滄浪靜自吟
夏日東園方胥成小集
五月虚亭載酒過疎林高樹晚凉多馴將鶴子閒能舞
飛出鶯雛小解歌城上斜風吹暮雨洞門白石長春蘿
炎天遠道君何往且醉花前金叵羅
石樓新雨
榖城峰下晚霞沉黃石樓頭暮雨深正見氤氲生遠岫
旋看颯沓滿平林朝廷可下捐珠詔田野空為種豆吟
縱獲西成民已困只應重雨櫟陽金
送思修上人南遊
花前别思重凄然秋色迢迢望遠天結夏久棲祇苑樹
逢秋又上越江船衣冠到處成蓮社雲水何方欵梵筵
總是禪心無去住可教清夢及林泉
聞里中健兒歸自朝鮮述單中事有感
從軍年少說成功道逐樓船過海東幾見蠻烟迷月黑
曾看獵火照波紅椎牛已自空夷國賜幣還應出漢宫
嘆息愚痴石司馬枉將七尺殉和戎
夀謝仰潛令君七十
赤畿茂宰漢郎官文物家聲奕代看江左風流傳作賦
雲中節鉞頌登壇河陽去後花成樹彭澤歸來菊可餐
大是清朝真隱在白頭湖上理漁竿
寄題李棠軒宗伯玉華洞天二首
新開靈窟起何年舊號青城小洞天千古山川留勝蹟
一時名字証真緣丹臺曉落綿江月石室春浮寳樹烟
自是君家稱相館三巴别業似平泉
城傍林壑遠囂塵卜築當年隱上真玉几金牀三島勝
琪花瑤草四時新袛疑平地探靈境不識前身是主人
亦有洞名爭未得可憐天隔錦江春(吾邑雲翠山洞亦同長春舊名)
秋日酬寄周二魯符卿
萬里秋江入畫圖望中人已北歸無十年海畔烟波迥
一䟽朝端日月孤國論當時頻倚借民生何計許昭蘇
只求且漏漁竿稅着得扁舟在鏡湖
寄送于念東符卿南上金陵
滿案除書報最先主恩那不念才賢兩都地望符臺重
一代才名藝苑先楊子月明沽酒市秣陵秋色渡江船
舊遊可得追尋徧扈從還依尺五天
九日南溪汎舟
節過重陽菊未花且隨白露汎蒹葭十年自卧滄江雨
九月虚浮漢水槎鼔角城頭當落日樓臺天上歛殘霞
不須却羡龍山會定少林光似若耶
送鄭文學明景貢入成均
首奉徵書詣上京儒家舊業世康成齊門久薄吹竽調
燕市初高擊筑聲繫肘方書多要妙臨池墨帖更縱横
漢庭待詔須才子莫負扶搖萬里征
送畢侍御印石按貴陽
七月清霜下御隄乘軺又到夜郎西新開漢郡連三楚
舊領蕃方帶五溪東觀聲華人地遠南牀名字斗山齊
即今滿路逢豺虎白簡能忘萬里題
寄賀公孝與吉士
閣夜青藜可更探君家文物滿齊南明堂舊禮傳公玉
石室新書續馬談此日去天真尺五當年聚嶽是星三
山中酒畔頻聞喜幾度封題待爵函
葉臺山宗伯入賀過訪夜集
黃石峰頭駐綵旃蓬蒿三徑埽寒烟他年别夢金閨迥
此日秋聲玉樹偏幸有卿雲能捧日不須杞國浪憂天
山深朋舊相逢少莫厭城笳觸酒筵
葉臺山宗伯舟次寄詩酬謝
露白楓林菊有華轉從寒水望蒹葭千秋共會呼嵩禮
九月初廻上漢槎篋裏明珠來照夜帆前紫氣過成霞
江干不是淹留地到日詞頭已進麻
送張晉臺博士宰徐聞
諸生祖帳擁離顔雲際飛鳬不可攀萬里天懸瓊島月
三秋人住榖城山梅花北嶺通閩路海水南頭望漢關
此日鮫人愁正極因君欲見去珠還
寄高瀛臺郡理
江左才名自世家曾從窮巷駐征車登臺乍對千峰雨
汎海遙看萬里槎月下吳歌思玉樹天南漢節隔梅花
春風露冕多吟興筆綵都成絳闕霞
歲暮得何蘭陽參戎書酬寄
漁陽老將别多年歲晏開書意惘然綵筆何人傳賦草
青門幾處買瓜田笳聲久斷關前月劍氣猶横海上天
莫向烟波聞同調一竿殘雪五湖船
恭聞東宫禮成志喜
午夜前星耀禁林龍樓紫氣曉來深當年苦竭愚臣悃
此日真知聖父心關塞烟銷休戰伐江湖春至起謳吟
瑶圖億萬高皇綂只有神靈護至今
壬寅元日試筆
一卧滄江十二春每憐春色媚初辰盤椒試筆先成頌
臘蟻浮杯後入唇華髮欲逢星再紀璇霄幸覩日重輪
可知舊是商山隱不作非熊夢裏人
正月二日大雪
歲籥初更雪滿天知留靈瑞符新年樽餘栢葉寒仍汎
笛入梅花調併傳六出休疑開臘後三農猶喜降春前
只憐吹上雙愁鬢不逐東風散酒邊
立秋吳翁晉郭汝承南溪小集和韻
積雨空齋久閉門溪亭為客下壺飱長林一葉傳秋氣
絶壁層波吐浪痕莫向時艱空指畫且將文事細評論
晚凉不待東山月已覺明珠照酒尊
送阮叔文上福州司理
六月征塵滿玉鞍閩方南路尚漫漫名家自擅詞人賦
望郡重簪法吏冠過嶺回看鴻雁白逢秋應識荔枝丹
中丞部曲無多在忍問當時舊將壇
酬寄張洪陽宫保
西江秋望水盈盈三十年來故舊情地迥雙懸梁月夢
雲深幾隔塞鴻聲山中上相稱弘景天際真師號廣成
却悔當時交臂失白頭始解學無生
送思修上人西遊少林參請
海上浮杯自落迦參師名嶽又天涯秋晴少室寒峰月
路遶黃河曲岸沙佛士此方開五葉仙壇何處覓三花
空門真境應無住一鉢隨緣是歲華
夀表兄少石劉翁八十
苕溪漁隱舊稱仙一卧菰蘆近百年門徑不通車馬路
行蹤只在水雲天魚梁日落頻呼酒柳岸風輕每放船
試數同時鐘鼎客幾人能結海鷗緣
王仁之明經北遊過謁
常羡名家玉樹林空山何幸辱招尋青箱尚記烏衣事
綵筆能飛白雪音珠出梁園應照乘車過單父試聽琴
索居愧倒中郎屣世舊相逢意自深
唐君平文學北上謁予黃石山樓賦贈
十年幾賦榖城秋五月還登百尺樓過雨林光渾似染
拍天嶽色莽難收一丘自遂逃名計三策誰懷濟世憂
片石峰頭君試訪書生何術事封侯
夀太宰二山楊老先生奉詔存問二首
休從絳縣數流年甲子今來已近千進退雍容明主記
精神矍鑠遠夷傳中朝四世稱元老上界三都證大仙
聞道玄纁馳詔使莫教驚動海鷗眠
歸來時事轉囂然憲老猶聞憶舊賢几杖重看中謁賜
牢尊特自尚方傳期當潞國還朝日數過磻溪遇獵年
尺一臨門應有問酬恩何策且回天
新都程君房寄墨數螺道中為稅使所𣙜戲作
志感
客卿聞已渡江涔烏有何從問藝林楮國交遊成落寞
松侯封爵付銷沉思玄但檢張衡賦守黑空遵老氏箴
為語中人休錯誤隃麋原不化黃金
山堂宴坐有感
尺組當年早自抛溪山隨處小誅茅孤蹤放浪慚真隱
末路浮沉念素交萬里雲深難假翼一枝風靜可為巢
虚襟久已忘玄白肯向人間作解嘲
夀業師周先生八十
朱袍黃髮態蹁躚夀算今齊釣渭年渤海舊民祠令長
蓬萊新籍註神仙石函自有還丹藥菊徑曾無貰酒錢
自幸白頭稱弟子長陪杖屨醉花前
寄李中丞總理河漕
陽九終疑數未真江淮保障屬貞臣風霆立破千妖膽
雨露能銷萬里塵澤國方多沉後竈河隄更少負餘薪
東南半壁歸軍府珍重艱危報主身
閒居述懷
未老歸隨鹿豕羣十年閱盡北山雲神全瓦注原非巧
名混金甌久未分歲晏誰能懷鄧禹功高自合謝田文
華陽十賚皆君寵九命何殊闕下聞
哭馮大宗伯四首
齊城笳鼓玉音開漳水樓船素幔廻國運能堪傾棟厦
主恩已自徹泉臺百身莫贖千秋淚萬事空悲一代才
忍聽雍門琴裏調牛山凝眺不勝哀
十年講幄奉宸聰獻納先成密勿功著就新書惟賈傅
傳來啟事是山公南宫忽坼中台座東海虛論大國風
一䟽酸辛遺死諫何人不信史魚忠
海色雲門欲斷腸君家今昔事堪傷慈烏夜遶空林月
雛鳳寒棲苑樹霜劍許延陵何處掛書成名嶽幾時藏
還疑綠鬢文昌相别版仙卿侍玉皇
前年執手碧山阿剩有心期對薜蘿只擬麒麟當日畫
不疑鸜鵒去時歌平生倡和牋常滿别後封題字未磨
垂老自憐知友盡幾回悲淚灑流波
送郭汝承都試京兆二首
離歌此夕動秋聲萬里元為薊北行碣石曾游燕處士
緇林聊對魯儒生毫端五色春能吐匣底雙鋒夜自鳴
别後思君惟見月芙蓉新鏡影分明
傾盖論交意氣偏君家才地踵前賢燕臺市駿誰稱首
洛浦登舟自是仙大業應從千古見時名不必衆人憐
西京侍從多枚馬珥筆還期直木天
送王靜所明經北謁主爵
黃石祠邊瓠子河秋聲送客起回波魯城此際重觀禮
燕市何人更和歌除吏自應收士望翹材原為廣賢科
知君苦憶臨邛令橋畔還遲駟馬過
鮑兵部山甫過訪榖城山館
飯牛隴上不曾冠有客停車問考槃驛路烟塵勞使節
田家雞黍愧盤餐梁懸舊榻還能住袖出新詩且為看
千古蕪城傳賦草華宗誰許嗣登壇
送南皮湯明經入遊太學
渤海名家尺五天凌雲卿子世稱賢薛公幸舍賓常滿
漢代明經第最先匣裏劍光寒射斗庭前槐色翠成烟
清時欲講河間禮六館諸生拱法筵
送邑侯見廷張君入覲二首
首春握綬出明光立見英聲滿岱陽膏雨千家歌麥秀
和風百里散花香御屏久已書名字左省還應最奏章
多少朝元天上客驚傳年少是龔黃
千騎牙旌擁道周齊城仙令古元侯春前鳬影翔霄漢
日下鴛班拱御樓玉扆望懸天左个黃金擎拜殿東頭
傳宣倘問羊裘隱白髮滄浪一葉舟
送寧陽徐令君入覲
魯道謳歌擁畫筵東侯奉璧遠朝天仙鳬影集追班地
神雀祥徵奏最年别日雪銷梁父社歸時花發汶陽川
承恩莫拜黃金賜請為餘民折稅錢
榖城山館集卷十五
