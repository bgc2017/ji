山谷琴趣外篇卷之一
南昌黃魯直庭堅
念奴嬌(八月十七日同諸甥待月有客孫彦立者善吹笛有名酒酌之)
断虹霽雨淨秋空山染脩眉新綠桂影扶疎誰
便道今夕淸輝不足萬里靑天姮娥何處駕此
一輪玉寒光零亂爲誰偏照醽渌
年少從我追遊晚凉幽徑遶張園森木共倒金
荷家萬里難得尊前相属老子平生江南江北
最愛臨風曲孫郎微笑坐來声噴霜竹
水調歌頭(遊覽)
瑶草一何碧春入武陵溪溪上桃花無數花上
有黃鸝我欲穿花尋路直入白雲深處浩氣展
虹蜺秪恐花深裏紅露濕人衣
坐玉石欹玉枕拂金徽謫仙何處無人伴我白
螺杯我爲霊芝仙草不爲朱唇丹臉長嘯亦何
爲醉舞下山去明月逐人歸
又
落日塞垣路風勁戞貂裘翩翩數騎閑獵深入
黑山頭極目平沙千里唯見琱弓白羽鐵面駭
驊騮隱隱望靑冡特地起閑愁
漢天子方鼎盛四百州玉顔皓齒深鎻三十六
宫秋堂有經綸賢相邊有縱横謀將不減翠蛾
羞戎虜和樂也聖主永無憂
滿庭芳(妓女)
初綰雲鬟纔勝羅綺便嫌柳陌花階占春才子
容易託行媒其奈風情債負煙花部不免差排
劉郎恨桃花片片隨水染塵埃
風流賢太守能籠翠羽宜醉金釵且留取垂柳
掩映廳階直待朱&KR1650;去後從伊便窄襪弓鞋知
恩否朝雲暮雨還向夢中來
又(茶)
北苑春風方圭圓璧萬里名動京關碎身粉骨
功合上凌煙樽爼風流戰勝降春睡開拓愁邊
纖纖捧研膏濺乳金縷鷓鴣班
相如雖病渴一觴一詠賓有群賢爲扶起燈前
醉玉頽山搜攬胷中萬卷還傾動三峽詞源歸
來晩文君未寢相對小䆫前
鼔笛慢(曹供備生日)
早秋明月新圓漢家戚里生飛將靑騘寳勒綠
沉金鎻曾瞻天仗種德江南宣威西夏合宫陪
享况當年定計昭陵與子勲勞在諸公上
千騎風流年少暫淹留莫辜淸賞平坡駐馬虚
弦落鴈思臨虜帳徧舞摩圍逓歌彭水拂雲驚
浪看朱顔綠鬢封侯萬里寫凌煙像
洞仙歌(王𥙷之生辰)
月中丹桂自風霜難老閱盡人間盛衰草望中
秋才有幾日十分圓霾風雨雲表常如永晝
不得文章力白首防秋誰念雲中上功守正注
意得人雄静掃河西應難縱五湖歸掉問持節
馮唐幾時來看再策勲名印窠如斗
雨中花(送彭文思使君)
政樂中和夷夏宴喜官梅乍傳消息待作新年
歡計断送春色桃李成隂甘棠少訟又移旌戟
念畫樓朱閣風流高會頓冷談蓆
西州縱有舞裙歌板誰共茗邀棋敵歸來未得
先霑離䄂管絃催滴樂事賞心易散良辰美景
難得會湏醉別巫山扶起更傾春碧
憶帝京(宴飲)
鳴鳩乳燕春間暇化作綠隂槐夏壽酒舞紅裳
睡鴨飄香麝醉此洛陽人佐郡深儒雅
况坐上玉麟金馬更莫問鶯老花謝萬里相依
千金爲壽未厭玉燭傳淸夜不醉欲言歸笑殺
高陽社
醉蓬萊
對朝雲靉靆暮雨霏微亂峯相倚巫峽高唐鎻
楚宫朱翠畫戟移春靚粧迎馬向一川都會萬
里投荒一身弔影成何歡意
盡道黔南去天尺五望極神州萬里煙水樽酒
公堂有中朝佳士荔頰紅深麝臍香滿醉舞䄄
歌𬒮杜宇声声催人到暁不如歸是
南歌子
詩有淵明語歌無子夜声論文思見老弥明坐
想羅浮山下羽衣輕
何處黔中郡遥知隔晚晴雨餘風急断虹横應
夢池塘春草若爲情
驀山溪
鴛鴦翡翠小小思珍偶眉黛歛秋波儘湖南山
明水秀娉娉嫋嫋恰近十三餘春未透花枝瘦
正是愁時候
尋芳載酒肯落誰人後秪恐遠歸來綠成隂靑
梅如豆心期得處每自不由人長亭柳君知否
千里猶回首
轉調醜奴兒
得意許多時長醉賞月影花枝暴風狂雨年年
有金籠鎻定鶯鶵燕友不被雞欺
紅旆轉逶迤悔無計千里追隨再來應綰瀘南
印而今目下怎向日永春遟
品令(送曹供備)
敗葉霜天暁漸鼔吹催行掉㘽成桃李未開便
解銀章歸報去取麒麟圖畫要及年少
勸公醉倒別語怎向醒時道楚山千里暮雲正
鎻離人情抱記取江州司馬坐中最老
踏莎行
畫鼓催春蠻歌走餉雨前一焙誰争長低株摘
到高株株株別是閩溪樣
碾破春風香凝午悵銀瓶雪衮翻成浪今宵無
睡酒醒時摩園影在秋江上
又
臨水夭桃倚墙繁李長楊風掉靑騘尾樽中有
酒且酬春更尋何處無愁地
明日重來落花如綺芭蕉展山公啓欲牋心事
寄天公教人長對花前醉
定風波
自断此生休問天白頭波上泛孤船老去文章
無氣味憔悴不堪駈使菊花前
聞道使君携將吏高會參軍吹帽晚風顚千騎
插花秋色暮歸去翠娥扶入醉時肩
又
萬里黔中一漏天屋居終日似乘船及至重陽
天也霽催醉鬼門關外蜀江前
莫笑老翁猶氣岸君看幾人黃菊上華顚戲馬
臺南追兩謝馳射風流猶拍古人肩
又(荔枝)
晚歲監州聞荔枝赤英垂墜壓欄枝萬里來逢
芳意歇愁絶滿盤空憶去年時
澗草山花光照座春過等閑桃李又纍纍辜負
寒泉浸紅皱銷瘦有人花病損香肌
又
准擬階前摘荔枝今年歇盡去年枝莫是春光
厮料理無比譬如痎瘧有休時
碧甃朱欄情不淺何晚來年枝上報纍纍雨後
園林坐淸影蘇醒紅裳剥盡看香肌
鵲橋仙(七夕)
八年不見清都絳闕望河漢溶溶漾漾年年牛
女恨風波拚此事人間天上
野糜豐草江鷗遠水老去唯便疎放百錢端欲
問君平早晚具歸田小舫
又
朱樓彩舫浮瓜沉李報荅風光有處一年樽酒
暫時同別泪作人間暁雨
鴛鴦機綜能令儂巧也待乘槎仙去若逢海上
白頭翁共一訪癡牛騃女
阮郎歸
黔中桃李可尋芳摘茶人自忙月團犀胯闘圓
方研膏入焙香
靑箬褁絳紗囊品高聞外江酒闌傳盌舞紅裳
都餘春味長
又
烹茶留客駐金鞍月斜䆫外山別郎容易見郎
難有人愁遠山
歸去後憶前歡畫屏金博山一杯春露莫留殘
與郎扶玉山
更漏子(餘甘湯)
菴摩勒西土果霜後明珠顆顆憑玉兔搗香塵
稱爲席上珍
號餘甘争奈苦臨馬上時分付管回味却思量
忠言君試嘗
繡帶子(梅)
小院一枝梅衝破暁寒開晩到芳園遊戲滿䄂
帶香回
玉酒覆銀杯盡醉去猶待重來東隣何事驚吹
怨笛雪片成堆
撼庭竹(離別)
嗚咽南樓吹落梅聞鴉樹驚栖夢中相見不多
時隔城今夜也應知
坐久水空碧山月影沉西買个宅兒住着伊剛
不肯相隨如今果被天嗔作永落雞羣受雞欺
空恁可怜伊風日損花枝
山谷琴趣外篇卷之一
