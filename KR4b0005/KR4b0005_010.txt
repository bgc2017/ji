嵇中散集卷第十
太師箴
家誡
太師箴
浩浩太素陽曜隂凝二儀陶化人倫肇興厥初冥昧
不慮不營欲以物開患以事成犯機觸害智不救生
宗長歸仁自然之情故君道自然必託賢明茫茫在
昔罔或不寧赫胥既往紹以皇羲默靜無文大朴未
虧萬物熙熙不夭不離爰及唐虞猶篤其緒體資易
簡應天順矩絺褐其裳土木其宇物或失性懼若在
予疇咨熙載終禪舜禹夫統之者勞仰之者逸至人
重身棄而不恤故子州稱疚石戸乘桴許由鞠躬辭
長九州先王仁愛愍世憂時哀萬物之將頽然後莅
之下逮德衰大道沉淪智惠日用漸私其親懼物乖
離擘畫違仁利巧愈競繁禮屢陳刑教爭施天性喪
真季世陵遲繼體承資憑尊恃勢不友不師宰割天
下以奉其私故君位益侈臣路生心竭智謀國不吝
灰沉賞罰雖存莫勸莫禁若乃驕盈肆志阻兵擅權
矜威縱虐禍蒙丘山刑本懲暴今以脅賢昔爲天下
今爲一身下疾其上君猜其臣喪亂弘多國乃隕顛
故殷辛不道首綴素旗周朝敗度彘人是謀楚靈極
暴乾溪潰叛晉厲殘虐欒書作難主父棄禮鷇胎不
宰秦皇荼毒禍流四海是以亡國繼踵古今相承醜
彼權滅而襲其亡徵初安若山後敗如崩臨刃振鋒
悔何所增故居帝王者無曰我尊慢爾德音無曰我
強肆于驕淫棄彼佞倖納此&KR1541;顔諛言順耳染德生
患悠悠庶類我控我告唯賢是授何必親戚順乃造
好民實胥效治亂之原豈無昌教穆穆天子思問其
愆虚心導人允求讜言師臣司訓敢告在前
家誡
人無志非人也但君子用心所欲準行自當量其善
者必擬議而後動若志之所之則口與心誓守死無
二恥躬不逮期於必濟若心疲體解或牽於外物或
累於内欲不堪近患不忍小情則議於去就議於去
就則二心交爭二心交爭則向所見役之情勝矣或
有中道而廢或有不成一匱而敗之以之守則不固
以之攻則怯弱與之誓則多違與之謀則善泄臨樂
則肆情處逸則極意故雖繁華熠燿無結秀之勲終
年之勤無一旦之功斯君子所以歎息也若夫申胥
之長吟夷齊之全潔展季之執信蘇武之守節可謂
固矣故以無心守之安而體之若自然也乃是守志
之盛者可耳所居長吏但宜敬之而巳矣不當極親
密不宜數往往當有時其衆人又不當宿留所以然
者長吏喜問外事或時發舉則怨或者謂人所說無
以自免也若行寡言慎備自守則怨責之路解矣其
立身當清遠若有煩辱欲人之盡命託人之請求當
謙辭遜謝其素不預此輩事當相亮耳若有怨急心
所不忍可外違拒密爲濟之所以然者上遠宜適之
幾中絶常人淫輩之求下全束脩無玷之稱此又秉
志之一隅也凡行事先自審其可不差於宜宜行此
事而人欲易之當說宜易之理若使彼語殊佳者勿
羞折遂非也若其理不足而更以情求來守人雖復
云云當堅執所守此又秉志之一隅也不須行小小
束脩之意氣若見窮乏而有可以賑濟者便見義而
作若人從我欲有所求先自思省若有所損廢多於
今日所濟之義少則當權其輕重而拒之雖復守辱
不巳猶當絶之然大率人之告求皆彼無我有故來
求我此爲與之多也自不如此而爲輕竭不忍面言
強副小情未爲有志也夫言語君子之機機動物應
則是非之形著矣故不可不慎若於意不善了而本
意欲言則當懼有不了之失且權忍之後視向不言
此事無他不可則向言或有不可然則能不言全得
其可矣且俗人傳吉遲傳凶疾又好議人之過闕此
常人之議也坐言所言自非高議但是動靜消息小
小異同但當高視不足和答也非義不言詳靜敬道
豈非寡悔之謂人有相與變爭未知得失所在慎勿
預也且默以觀之其非行自可見或有小是不足是
小非不足非至竟可不言以待之就有人問者猶當
辭以不解近論議亦然若會酒坐見人爭語其形勢
似欲轉盛便當亟舍去之此將闘之兆也坐視必見
曲直黨不能不有言有言必是在一人其不是者方
自謂爲直則謂曲我者有私於彼便怨惡之情生矣
或便獲悖辱之言正坐視之大見是非而爭不了則
仁而無武於義無可當遠之也然都大爭訟者小人
耳正復有是非共濟汗漫雖勝可足稱哉就不得遠
取醉爲佳若意中偶有所諱而彼必欲知者若守大
不巳或劫以鄙情不可憚此小軰而爲所挽引以盡
其言今正堅語不知不識方爲有志耳自非知舊鄰
比庶幾巳下欲請呼者當辭以他故勿往也外榮華
則少欲自非至急終無求欲上美也不須作小小卑
恭當大謙裕不須作小小廉恥當全大讓若臨朝讓
官臨義讓生若孔文舉求代兄死此忠臣烈士之節
凡人自有公私慎勿強知人知彼知我知之則有忌
於我今知而不言則便是不知矣若見竊語私議便
舍起勿使忌人也或時逼廹強與我共說若其言邪
險則當正色以道義正之何者君子不容偽薄之言
故也一旦事敗便言某甲昔知吾事以宜備之深也
凡人私語無所不有宜預以爲意見之而走者何哉
或偶知其私事與同則可不同則彼恐事泄思害人
以滅迹也非意所欽者而來戲調蚩笑人之闕者但
莫應從小共轉至於不共而勿大冰矜趨以不言答
之勢不得人行自止也自非所監臨相與無他宜適
有壷榼之意束脩之好此人道所通不須逆也過此
以往自非通穆匹帛之饋車服之贈當深絶之何者
常人皆薄義而重利今以自竭者必有爲而作鬻貨
徼歡施而求報其俗人之所甘願而君子之所大惡
也凡此數端其識之又憒不須離摟強勸人酒不飲
自巳若人來勸巳輙當爲持之勿誚勿逆也見醉薰
薰便止慎不當至困醉不能自裁也
