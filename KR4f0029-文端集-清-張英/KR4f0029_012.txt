文端集卷十二
大學士張英撰
存誠堂詩集八
古體詩四十首
東西龍眠山二十詠
吾邑西北倚山麓為城出宜民門取道於大士巗行數
里渡谿河左則越巢三都館右則青埠潭左氏昆弟居
之兩山低處中橫一徑吾詩所稱谷口是也居民數家
酒帘邨市樵子出入所經弛擔結侣咸憩息於此自此
而玉龍峽為東龍眠徑越嶺跨磵至似古山房泉源在
焉石馬潭為西龍眠徑層巒疊岫倏忽開闔至社壇而
窅然深矣凡予足跡所歷各為六韻以誌之餘請俟之
它日
大士巗
山縣枕崇岡數武即丘阜懸崖斧劈痕臨谿彌峻陡澄
磵浸雲根石龕若新剖曲磴緣翠竹方塘涵碧藕時有
出郭人來遊挈罇缶是吾入山徑幽意恒探取
河墅
孤亭冒山巔素琴發清響蒼蒼原上松翠蓋供俛仰潘
子晩好靜結廬寄霞想詰曲入花徑窈奥闚書幌南榮
與北牖容膝不希廣予駕趣北山筍輿習來往(山巔有皆響亭)
越巢
古牆薜荔衣檀欒倚修竹路入老樹西門對清谿曲時
聞讀書聲中有幽人屋梅花几席香萱草階除綠有客
皓鬚眉翛然常野服昔賢遺烈在清風滿巗谷(堂曰舊學左忠)
(毅公讀書處)
青埠潭
言過谷口東一水湛深碧對面青蘿峰松陰落沙磧素
鮪遊空明波紋蕩奇石昔聞堰谿水畫舫堪挂廣祇今
春草深青苔迷往跡千載烈侯祠寒林亦蕭槭(英烈侯祠在其)
(側)
三都館
垂髫遊龍眠癖愛三都館野橋入平田松關客常款幽
巒亘四圍穿林自夷坦美箭上干雲十畝清陰滿結廬
雖不多風神自蕭散喜與人境疎長吟縱吾嬾
玉龍峽
我昔在内府得見公麟圖蒼莽玉龍峽雪瀑如濺珠此
地水石佳名與圖畫符陰巗攢碧樹幽響中笙竽逶迤
林壑間常若匹練鋪何當山雨中來觀此景殊
杏花邨
吾祖松楸地自昔名花邨連蜷好峰聚噴薄清谿飜傍
谿住老叟喬柯蔭柴門耕鑿數百載世世貽子孫陵谷
萬事改衡宇今常存春風過陌上笑指桃花源
桃花洞
姚公讀書處高寄煙雲端古屋紫苔澀深林白晝寒脩
竹徧陽陂百簇青琅玕凌磵架危閣牀下飛激湍㪅尋
水源地奇石尤巑岏徑滑不勝步扶攜來探看(姚端恪公讀書)
(處)
似古山房
自昔聞戴顒空山有幽宅閉戶賞名泉奔流在肘腋翠
篠青林中懸瀑高百尺旁構響雪亭手探練光白添衣
坐深夏山風謝絺綌每當炎曦時懷此不能釋(昔為隱士戴髠)
(僧所居)
石馬潭
結屋龍眠西沿谿路偏好峰巒莽迴互水石相環抱石
馬立空潭洄波紛素縞曲磵盡文魚幽徑皆香草但聞
樵歌聲相和白雲蚤曳杖躡青鞵期向此間老
媚筆泉
山頂有名泉歷落層雲間昔人揮毫素滌硯愛潺湲遊
客稀偶過老僧常掩關别有羅漢臺紫翠何其殷巉石
栖短樹俛臨流水灣石上垂雲字久没苔蘚斑(石上有垂雲沜)
(字苔蝕久矣)
賜金園
言陟夏佳嶺遙見入林路清池當衡門影落峰頂樹竹
深灌木稠畫眉啼不去荷鍤秔稻田抱瓮菘芥圃黃犢
近隣邨綠蓑好風雨古屋兩三楹是吾閱耕處
芙蓉島
岡巒勢蜿蜒下有雙谿送春水如白雲漭沆山影動喚
我芙蓉翁古僊曾入夢繞隄蒔秋英金粉露華重他年
輓鹿車一丘良可共山中頻寄書青松及時種
椒園
椒園南山下疊巘隱幽壑曲徑緣古谿高下泉聲落懸
流注石稜繽紛挂珠絡老梅立山煙迎門如皓鶴玉樹
大十圍枝枝近高閣晨夕可來遊只須過略彴
斷事墳
歎息金川門倒戈燕王師君臣有大義微官焉敢辭沉
湘竟何處爪髮空在兹荒阡邇幽館策杖不知疲仰睇
層嶺峻俛聽寒澗悲松間古碑矗摩讀夕陽時(方斷事公諱法)
(聞建文之難自投于江)
環翠山房
萬峰如挺笏中央見平疇齒齒白石粲浩浩洪谿流&KR0691;
兀孤茅亭傑出當高丘羣山蒼秀色到此憑闌收峰峰
嵐氣逼樹樹煙光浮每語吳季子數椽須蚤謀
寫園
短垣護松竹宛然一畝宫門臨樵子路清谿流向東昔
有躭吟客自名嶽夢翁駕鶴去不返門閉雙井桐圖畫
秘全菴風景將無同吾廬幸不遠相望蒼靄中(公麟圖中有秘)
(全菴髣髴似之)
長松别業
山園各殊致陂池兹所偏疏鑿廣數畝芙蓉秋便娟魴
鯉長尺半花間時割鮮長松四五株磊砢生寒煙緗梅
與翠竹掩映皆幽妍玅年高寄託王謝信多賢
黃柏山房
龍眠最深處雲物迥幽窅石徑盤山腰谿聲互縈繞灌
木何隂隂垂蘿復嫋嫋中有樂耕堂凭闌接林杪片石
琴臺孤飛軒栗窠小莫嫌絶境偏遠出塵壒表
社壇
幽巗罕人跡此地堪避世一水自縈紆千峰轉迢遰草
深路易迷湍急裳屢揭吾兄性躭奇景麟結遐契遠載
吳門花驅驢入煙際選地種松杉聊為子孫計(三兄於此築景)
(麟堂)
十二月六日即事
夢登傑閣俛洪流煙波漠漠橫小舟遠疊層巒景彌曠
近羅古木居偏幽啓牖凭闌正畱憩叩門聲急驚殘睡
東方纔曙雪滿階忽報諸卿有封事
題畫
秋山若新沐翠色滴巗巒幽人結茅宇窈窕當巑岏略
彴入荒徑高柳垂碧湍時有隔谿叟策杖叩荆關斯境
良不易唯向圖中看
寄韋廣菴
昔聞王摩詰晩歲躭清修琴牀間茶竈恬曠與天游鳩
兹有偉人今古遙唱醻啓事重山簡脱屣歸林丘秉心
自高潔澹蕩師虛舟揮手謝塵滓道業期千秋眠食常
一龕彌勒居上頭我友岑儀部(謂羽長)精義同探搜江流
渺無際高懷誰與儔天門望牛渚石色上層樓何時躡
芳躅偕翫春江鷗
讀汲古閣毛子所鐫放翁集有感
歎息龜堂叟磊落無近情室小不舒肘時聽飢腸鳴神
藻日鶱翥珠源隨地傾齒髮已大耋力厚思彌清吟篇
累鉅萬騷壇誰與京聊自寫胸次匪冀身後名窅冥寄
天壤大海鴻毛輕焉知五百載嗜古有毛生舊帙拭塵
土古鏡發精英隻語不敢遺寶惜如瑤瓊雕鏤比金石
簡編彌八紘山澤藴良璧光氣終必呈賢哉海虞客千
禩陪休聲
自題桃花釣艇小像
春風草色已平鋪春水半篙生南湖自櫂小舟入鷗鷺
臨水桃花三兩株微風徐引釣絲輭落花片片飛衣裾
此時傲睨天地寬斜倚蘭槳攤素書青山澹峙水澄湛
纖塵不起波濤無我與萬類同俛仰忘機共樂羲皇初
寄語葦間垂釣侣莫將香餌誤游魚
正月六日
春回已再旬詰朝是人日苦憶故山下古梅蔭幽室苔
封老榦遲香蚤南枝密披離碧磵臨橫斜短牆出輕煙
澹靄中風神總清逸江國氣暄和微風轉温律谿潤柳
先舒土㬉蘭初茁南榮可洞開北牖不須窒何事久羈
栖朔風但嚴凓難寄一枝春望斷江南驛清夢頻往來
浩歎撫書帙
夜讀松臯詩册有作
穀雨晩休憩皓月臨階戺輕寒下布簾水僊列綈几程
子示新篇清言味殊旨冰雪盈懷抱芳香浸肌理故國
梅花邨迢迢隔江水撫卷若欣遇三復不能已
燕九(京師以正月十九日為燕九節羣之白雲觀候真人降)
鐙月看方殘節序數燕九白雲鸞鶴聲陳跡荒已久取
醉傾都城相將挈罇瓿一時方外客幻妄無不有懸符
曲背翁賣藥龐眉叟詭狀驚愚氓狂歗走邨婦哆口說
神僊誑惑良可醜我聞蓬萊峰弱水隔塵垢碧玉琢庭
階綵雲塞窗牖桃花炊香秔石髓釀天酒御風凌紫霄
天帝為賓友豈肯迴鶴駕蹋此利名藪吁嗟塵世人延
望空翹首
長康為予畫芙蓉島圖賦此
雪浪雙谿向東注雲巗翠巘相盤互短垣脩竹隱蕭齋
憑君畫出樵家路君言此地舊遊偏風景依稀在眼前
惟餘石岸蒼松色須飽風霜二十年
道士贈杏花一枝置膽缾中
大龍山畔石塘隈露裛煙籠十里開聞說如霞復如錦
可憐時節不曾來祇今盡日風塵裏乍得一枝眉色喜
粉腮未破春溶溶自拂銀缾注新水
廣濟寺看海棠即贈天孚上人
萬斛車塵吹㬉風擾擾闤闠喧囂中焉知咫尺有佳地
香林一鶴塵坱空穀雨纔過名卉發紅雲兩簇樓西東
我來正值爛漫時錦幢繡幄花重重自昔西川號繁艷
海棠香國將無同别有神僊好丰骨苦教桃李若為容
最是斜陽烘屋角粉腮亂點猩猩紅惠休知予惜花意
裵回宛轉芳樹叢為言居士今老矣一年一度難遭逢
須乘旭景再來看煙開露溼春溶溶我聞斯語笑未荅
發人深省如晨鐘便是上乘微玅義不須㪅與叩南宗
長康畫南郭外桃花園小景題此於後
出郭春風散遙矚千株萬株柳新綠人家園圃帶城斜
桃花一片紅雲簇沿邨灼灼照清谿繞徑娟娟倚脩竹
我昔攜尊雨後來臙脂晩向華清浴隔岸誰家花最多
枳籬苔徑薌茅屋詎意蕭齋傍短檠縮取春隂盈尺幅
向前寒食幾多時令人苦憶城南曲
天禧宫古松歌同說巗先生賦
平生幾處見古松都城西畔天禧宫輪囷異姿飽霜雪
紛拏逸勢森虬龍響若琮琤戛蒼玉色疑翡翠埋青銅
低枝偃側走平地高榦窈窕摩紫穹荒祠深鎖三十樹
一樹一畫羞雷同琱窗細碎古瓦墜畫壁剝落莓苔封
此松類有神物守肌理豐膩彌青葱濃隂地溼草舟碧
幽林日薄光玲瓏頓隔喧囂若巗谷濤聲白晝吹香風
澤州先生偶税駕予亦走馬來過從石牀倚徙久延望
不覺曦馭騰高舂君言榼山有此樹霜皮合抱煙靄中
予亦曾遊秣陵路六朝舊樹畱江東不意馬跡車輪邊
俛仰别有幽奇蹤便當坐臥滿十日一洗耳目塵滓空
眼前奇物復誰數北寺萬石華嚴鐘
予學圃齋前有郁李一株因見樂天集中有惜郁
李花詩即次其韻
濃縟愛花繁低小憐枝弱閑階石砌邊移近梅花萼緣
條雪皚皚含煙春漠漠剪裁羅綺輕點染臙脂薄山園
久岑寂流光任銷鑠正是艷陽時東風又開落
萬壽寺華嚴鐘歌次說巗先生韻
荒寺門迎大谿水古牆剝落荆榛高&KR0691;兀鉅鐘立庭戺
翠色幾矗長松稍直立二丈徑十尺布指難與量週遭
銅液如雲火如電天地罏冶斯鑄陶霜晨撞擊鬼神懼
鍧閎鞺韃翀紫霄上有華嚴十萬字松江沈度揮霜毫
刻畫遠勝雲雷跡雕幾不屑魚龍跳一波一撇露鋒穎
筆勢軒翥如鴻翺譬彼寶幢繡佛號香薰殿角風鈴搖
此鐘初成在紫闥丁年移&KR0146;今蕭條(此鐘造于丁未年移置此寺亦丁未)
劫火已吹樓殿去鯨魚委地空蒲牢但見埋光向幽壑
那復振響穿雲標朅來對此三歎息為憐塵壒還爬搔
神呵佛守亦妄語土花侵蝕偎藜蒿作者何人姚少師
手翻雲雨騰螭蛟金川門外鼓震地欲富欲貴皆爾曹
鐘&KR1607;解紐意不惜戈甲渡江江怒號身披紫衣近日月
不聞搏拊陳虞韶齊黃九族慘白日天隂鬼哭聲啾嘈
忠臣義士甘鼎鑊鑄鐘萬石奚足豪噫吁嘻鑄鐘萬石
奚足豪(永樂四年製時為姚少師廣孝監造)
送登州太守任在菴之官
渤海迴紫瀾萬古嵎夷宅觀日登蓬萊東望神僊迹瑤
島出波面數點如棋奕時平海若鏡拾月堪挂席蜃市
成奇觀城闕通街陌好風蕩微雲轉盻玻瓈碧皇哉五
馬君聲名古牧伯彥升起中土清才燦崑璧今為郡大
夫昔本東瀛客軺車夙税駕正穫兩岐麥涵濡須深仁
澄清荷鉅責德化師蓋公琴書樂簡僻平生康濟心永
言念疇昔
庭槐十韻
青槐何茂密當軒種雙樹滋植十年來清隂入門路高
翠挂斜陽低枝沾曉露暑月延好風晨光集珍羽杳靄
映深簾頓有林壑趣種此亦偶然青蔥悦朝暮豈意爾
成圍催予髮垂素愛此碧玉枝曾入甘泉賦託根賜廬
中諒無斧斤懼寄語後來人風霜謹持護
閒居四時詞
初試春衣白苧裁巗扉從此晝常開輕煙輕雨籠芳樹
新柳新鸎發舊醅草閤日長簾影靜杏花時節燕雙來
小亭霑洒近風泉地溼林深避暑偏翠竹萬竿疎雨夜
水芝千朵夕陽天人間便有方壺勝欲向三山喚偓佺
白露添衣體乍輕山容如沐水痕清半窗幽夢梧桐雨
一枕新凉蟋蟀聲看罷東籬舊時菊芙蓉花下繞池行
煙蓑雪笠釣寒江新得鱸魚玉一雙深著地罏煨芋火
洞開書閣看梅窗閑來檢點牀頭物螘綠鵝黃正滿缸
石谷為予畫賜金園圖卷子復作大幅仿香山池
上篇意為賦長歌
石谷先生類臞鶴風神蕭散意卓犖高人寄託無不可
偶爾落筆搖五嶽曩時驚見富春圖十丈青岑隱丹壑
神交意許三十年忽向京華走芒屩再拜喜識寒松姿
逸致高懷老磅礴俛仰都無世俗情坐上吹香比蘭葯
自昔曾與西田翁古今風雅同揚搉祇今前輩若晨星
銜杯話舊空蕭索我有家山杳靄間貌以丹青何綽約
梅花深處著疎籬楊柳隂中藏略彴一幅鵝谿池上篇
竹隖荷汀景寥廓鄙人自愛愚谷愚先生為寫樂天樂
憐我風塵老未休苦憶谿山自煎斲譬彼井谷有枯鱗
暫轉清波供瀺灂秋窗日對煙雲生懷抱經時差不惡
溼翠香嵐足千古濩落園林欣有託
東坡有和淵明怨詩楚調示龐主簿及鄧治中詩
讀而愛之遂用其韻
南山衆所見陶詠獨悠然歎息頭上霜換我鏡中年人
生如墜葉憂樂隨所偏豐膴慕朝市枯槁躭園田猗與
東臯子醉鄉受一㕓晨興荷鍤往夕寢抱瓮眠歡戚等
飛埃寒暑忘推遷落花堆我側幽鳥啼我前挂瓢飲谿
水策杖入邨煙還令簡牘上千載稱豪賢
文端集卷十二
