文端集卷十八
大學士張英撰
存誠堂詩集十四
近體詩六十三首
四月望日同五崖南溟諸子出郭遊寄暢園遂過
豐臺看勺藥四首
年年花事約來遊偶爾招尋願已酬柳疊濃陰迷古道
麥迎新雨漾平疇馬蹄但覺紅塵輭鳥語全從碧樹幽
白袷蚤涼吟歗久頓教逸興滿滄洲
侯家臺榭掩青莎繫馬今年喜再過新漲平時登畫閣
午陰圓處對庭柯水鋪荷芰連朝滿風落藤花昨夜多
媿我常隨王謝燕橫塘曲徑任婆娑
韋曲春殘杜宇催聯鑣爲看藥欄來香生籬落晴偏暖
錦覆花田午正開好友心情宜出郭閒曹休沐任銜桮
綠陰乍愜投林意坐遍農家石上苔
家家紅藥殿春陽極目花畦爛衆芳錦珮亂飜瓊玉圃
彩霞遥映赤城梁一川風露鶯聲麗十里繁華蝶翅香
不減廣陵高讌會名花應有帶圍黃
題桔橰圖
布穀隴頭鳴平畦春水生清流黃犢健新漲白鷗輕野
老耕耘計田家婦子情何時笻杖往飽聽桔橰聲
題梁予培揖石齋圖二首
方袍長揖意何殷東壁奇峰一片雲堪惜古人猶未免
惟知誇向大將軍
曾向吳山樹底逢青蒼面面削芙蓉問君畫裏新移得
鍾翠亭邊第幾峰(鍾翠亭在吳山最勝處予培時爲錢塘令)
立秋後十日同康臣五崖南溟攜尊寄暢園率成
二十韻
京洛車塵滿園林野色饒趁晴聊出郭休沐共聯鑣雨
霽谿還漲風高柳暗凋古槐蟬噪急豐草馬聲驕水亂
兼葭影籬荒木槿條平蕪秋冉冉别館路蕭蕭門巷成
邨落池塘遠市朝樹欹眠碧澗樓敞入青霄蓮萼虛堂
靜藤陰曲徑遙幽齋雙白板斷岸小紅橋密芰中流采
微香隔浦招相將登畫閣何異泛蘭橈波細珠簾捲涼
輕翠蓋摇花齊因宿雨葉長趁新潮埜趣頻年減塵心
此際消林飜知鳥度萍動識魚跳蘿幄攤書卷荷筒折
酒瓢提壺紛士女取醉任漁樵歸騎仍潦倒明蟾剩寂
寥何時營小築相約避煩囂
上房師即墨黃公
岱宗瞻氣象蓬島毓靈奇東海迴風筆朝霞浴日姿分
符三輔近(從鹽山令入官計部)報政隔年期邨鼓傳輿頌棠陰照
路碑湛恩濡瘠土古法治今兹斥鹵成佳壤雈苻化健
兒璽書褒雉瑞仙舄到龍墀計部咨錢穀農曹領度支
青縑眠獨晚粉署出常遲裕國攄籌畫登朝盛羽儀書
帷容日接帶草許頻闚不獨生成感深叨覆露慈桂香
樽滿日霜白鴈來時耿耿秋河碧星光映紫芝
館師孝感熊公母李大夫人節壽詩
天章榮壽母坤德毓宗工世澤傳仙李高門儷鬻熊柳
顔芳軌接鍾郝令儀同教子經兼史傳家孝與忠七襄
成黼黻雙玉琢玲瓏茹檗三旬後鉛華五夜中冰心寒
浦月霜節勁松風南望賡天保岡陵指華嵩
蠟梅
幽花合種水雲鄉疑是庭梅發蚤香對客謾誇瓊玉樹
辟寒新翦鬱金裳洗紅偏覺和條瘦謝艷爭看點額黃
蜂蝶不來名卉盡託君高致殿羣芳
蛟門尊甫觀瀾先生年九十猶善飯讀書
廣陵傳大耋雙鬢久皤然就室嘗珍日登朝賜几年靈
光餘魯殿弱水看桑田已覺期頤近猶聞手一編
昔共金門客銜桮話老親竟辭雙鳳闕歸作五湖人杖
履花時健蓴鱸笠澤春三公輸一日吾黨羨汪倫
題畫二首
邨邊老樹漸成陰有客微吟策杖尋回首枳籬雙掩處
桃花春晝草堂深
蕭蕭門巷似家山薄有林泉屋數間最是江南三月好
幾年常在畫中看
送趙鐵源編脩校士粤柬二首
祕閣詞臣簡上方玉衡金鑑照南荒青藜色映珊瑚彩
碧海兵銷日月光(時方用兵西南)天藻五雲飛翰墨使車雙璧
動星鋩番禺山畔論文暇羌管無勞憶故鄉
倚樓新句似冰清傳誦因知惜别情六載才名高虎觀
七千江路涉羊城詩從茘子香中得人向梅花嶺上行
隔歲遲君歸玉署好搴芳杜報承明
夾竹桃詩同孫屺瞻裵晉度賦四首
莫漫歌桃葉偏宜賦竹枝綴條紅淺澹映樹綠參差堪
引漁郎櫂還迷帝女祠此君猶未免芳意向人持
穠艷花偏晩篔簹葉正新渭川初避暑玉洞尚畱春直
節思君子朱顔惜美人湘簾深掩映羅綺各相親
花滿瑶池日偏聽黃竹歌仙源如可問好共子猷過綠
映淇泉暗紅飛露井多龍鍾當五月或恐醉顏酡(五月十八)
(爲竹醉日)
武陵湘浦路歸夢滿江湖虛憶千年實何堪一日無只
宜臨水岸豈意拂雲衢晩節如相似芳心幸不孤
又次屺瞻韻六首
阮籍頻來賞劉郎倩作媒籜沾紅雨潤花壓綠陰開映
水非依柳迎寒豈伴梅清樽盈竹葉常教玉人頽
江南春雨後密篠映芳叢苦憶鄉園裏驚看小苑中枝
分千畝綠花借六橋紅幾尺琅玕上嬋娟立晩風
何事倚脩竹嫣然點綠苔祇應貪結子好待鳳雛來筠
粉紅妝膩綃衣碧玉裁從來天上樹常避俗人栽
春色移長夏閒花麗復幽青鸞紅粉隊綵鳳碧雲頭高
士鄰桃渡佳人醉竹樓瀟湘千古淚點點落春流
霜筠多勁質亦解鬭羣芳數朵漙朝露疎枝泛夕涼影
連青玉案色映紫霞觴最愛蕭疎裏春風滿畫廊
傾城悦名士春色是良媒正對蕭蕭影還憐灼灼開叢
篁成綺樹節候近黃梅幸託霜根老芳菲豈易頽
送子脩同年歸溧陽省覲四首
驅車一自别湖天秘閣詞曹近十年騎馬每隨仙仗裏
揮豪常在
御牀前鶯花處處旗亭酒屏障家家蜀錦箋似子風流
京國少何堪惜别禁雲邊
數載聯裾在鳳池與君同得奉光儀西園玉醴承恩日
南苑宫櫻拜賜時行殿曉煙朝進講直廬春雨夜成詩
從兹銅鶴前頭立風度常思玉樹枝
蔬水寧親願不違
君恩特許覲庭闈毛生拜闕持丹誥萊子還家著賜衣
匹馬莫辭鄉路遠居人爭看侍臣歸祇今長蕩湖邊去
蓴菜鱸魚秋正肥
綠槐丹地共橫經好友關情比鶺鴒幾度銜桮思舊雨
十年同學漸晨星高蹤自是雲中鵠佳地還隣木末亭
聖主九重宵旰日煙霞莫戀白鷗汀
同年諸子於寄暢園爲子脩餞飲五首
經年遊讌少荷綻此初過葉覆平橋密花迎曲檻多入
林開枕簟隔水駐笙歌還送南歸客鄉心奈爾何
幽林時雨歇騎馬蹋晴沙蟬噪偏臨水荷香不在花朱
欄新畫閣古樹舊浮槎丘壑畱餘賞風流說米家
蘋香含宿雨人影落清池脱帽狂呼酒高吟卧聽棋漁
樵任雜遝鷗鷺莫驚疑惆悵斜陽外微涼惜别時
風生荷蓋上欲去重淹畱浮果游魚出移尊小閣幽孤
邨堪避暑六月蚤迎秋南陌勞勞者征車似水流
頻年遊賞地今日獨歸人冉冉江南客栖栖冀北春傍
籬思荷鍤臨渚憶垂綸初服何時遂漁樵乞此身
寄省齋
先世風流綠野存韋家相業有文孫庭前綵袖圍雙鶴
天上琪花照一門書畫扁舟桃葉水鶯花别築謝公墩
東坡自譜南飛曲詩滿床頭酒滿尊
重九前二日夜同念齋話太湖光福之勝偶成二
首
迂嬾連朝出每遲過從舍此更何之高談不似塵中話
妙悟多於病起時黃菊鄉園千里隔紫螯風味兩人知
清樽自是吾儕樂今古迢遥寄所思
閒話家山益惘然洞庭林屋四時天千邨花圃延遊屐
萬疊谿光引畫船梅浪風翻銀海雪棃雲香暗錦城煙
與君豫訂栖遲日取次探幽住一年
同念齋坐善果寺
荒寺蕭蕭木落時何來閒客共栖遲斜陽影裏聞清磬
黃葉聲中讀古碑破衲正逢僧定出空階坐見墖陰移
與君竟日香林話十丈紅塵滿路岐
十月初二日景山侍宴
御苑秋深葉正飛金鋪碧瓦散晴暉平臺萬樹連青瑣
北極三峰護紫微屬國象胥沾
聖澤羣公虎拜奉恩輝書生豹尾雲中立入侍名王盡
錦衣
送姚注若歸里門二首
朔風遠送故人車聽我清歌且勿譁萬石諸郎皆謹厚
謝庭羣彦復才華風流觴詠堪千古禮法文章數一家
未達如君莫惆悵且歸幽築看梅花
城西手自闢荆關松竹經年待客還遠市林塘供歗傲
閉門丘壑任躋攀清陰低覆亭邊樹積翠遥看郭外山
來歲春風相憶處枕書浮白落花間(注若新築兹園始成)
喜姚小山自德安令以卓異入都二首
蚤年射策重西京出宰江州最有聲力減租庸紓瘠土
計增壁壘保孤城書生百里兼談武循吏千家學治兵
今日巖廊虛左席好將經術致昇平
一卷吾家道韞詩珊瑚篋底總相隨元霜更許迎桃葉
紅雪還能賦竹枝錦瑟定知宜玉樹鵷雛應待浴龍池
期君香繞鳴珂日正是珠擎繡褓時(吾從妹適小山著有保艾閣集)
題畫
枳籬茅屋迥無塵滿徑苔痕不記春一自陶潛爲吏去
北窗間臥復何人
七月十七夜將曉金水橋看月
萬井鷄聲繞建章西清雲樹轉蒼茫石橋倒影看殘月
金水微波動蚤涼曙色觚稜先送曉露華松柏暗生香
幾年坐聽南宫漏千步廊前數鴈行
又成絶句
臺殿參差入望寬黃金鴛瓦玉闌干十年一片長安月
常向東華待曉看
同項眉山前輩素存宗兄緘齋歌起玉依同年飲
城南小園
百丈黃塵惹鬢絲偶因逃暑入花籬清曹閒客荒園路
白袷高談夕照時松勁最憐垂地影槐低偏惜礙人枝
爲看暝色蒼煙好莫訝停車去轉遲
宿吕仙祠(門臨泡子河)
攜來枕簟聽鐘聲泡子河邊月正明丹鼎煙霞迷舊性
黃粱事業誤浮生嚴城柝急烏啼蚤古屋鐙懸鶴夢清
我欲采芝行藥去從君一問碧山程
姚小山相訂遊城南寄暢園不果往示同遊諸子
二首
習家池館正芳菲有客相將款竹扉南陌垂鞭乘曉露
小亭鋪簟待斜暉紅蕖颭水侵人影高樹分涼到客衣
惆悵由來平子慣年年幽賞願多違
明河翹首隔煙霞博望虛傳欲泛槎底事三山疑海上
等閒十里即天涯多慚關吏還攜酒(右安門尉是日治具)深愧園
丁爲埽花遊客莫將幽勝事輭紅塵裏向人誇
送方邵邨還金陵二首
海天高翥羨冥鴻建業移家隱桂叢此日桑乾重策馬
當年京洛舊乘驄丹顔歗傲諸卿上墨瀋淋漓五夜中
自是清才兼衆妙一時傾倒識宗工
閒情藻思滿滄洲常向旗亭物外遊燕市黃花爭迓客
津門紫蠏正迎秋高談盡愛陳驚坐佳句羣推趙倚樓
木落霜飛偏惜别石城南望大江流
題畫梧亭小景三首
幽人小築石橋東紙閣湘簾正晩風滿地碧雲波蕩漾
始知疎月在梧桐
書窗疎影綠參差好是清秋落葉時一夜新詩吟不寐
朝來題滿碧梧枝
背郭臨谿老樹傍小橋流水入方塘他年若得林泉住
多種紅蕖與綠楊
送七弟歸里四首
七載驚離别今看頰有髭性能敦孝友雅復善文詞醇
謹吾真愛清寒爾最知勞勞問親故姜被夜闌時
鴈影霜天度新沾陌上塵祇因余薄宦深愧爾長貧閉
戶承家學重泉慰老親要知天意在培植藉艱辛
故山雲樹外惜别動離愁遠客當殘歲長途倚敝裘風
霜看岱色冰雪入河流猶喜家園好熢煙已盡收
手植寒花在歸時憶正開莫將京國態話向故山梅歷
亂江城雪團圝伏臘桮讀書兼教弟珍重問南來
上李高陽閣師
寰區鍾間氣象緯誕師臣補衮傳家學登庸邁等倫端
卿推世範文靖本天人
聖主憑依重
先皇顧問頻蚤年登祕閣壯歲秉洪鈞治道從容論訏
謨密勿陳高深同海岳翼贊在絲綸輓俗還三古調元
序五辰持躬方且直愛士澹彌真宏奬皆才雋旁搜極
隱淪屢崇槐位秩三典杏園春事業符天紀聲華溢地
垠詩尤刊月露學獨闢荆榛揆席禎符集台階景福臻
斗杓方建亥崧嶽慶生申厚德培仙李長齡頌大椿金
章傳奕代玉醴賜千廵共仰台星麗光輝映紫宸
文端集卷十八
