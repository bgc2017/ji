文端集卷十九
大學士張英撰
存誠堂詩集十五
近體詩八十首
送彦昭還里二首大郎士黌予壻也前年來贅京
師時挈壻女同行
頻年坎壈奈才何驚入新霜鬢漸皤骨肉飜從京國聚
牢騷常聽醉吟多黃花恰送人歸里落葉偏催馬渡河
爲憶講堂春晝好臯比差許勝煙蘿
嬌女年年繞膝行鵲巢初御返江城遠遊喜賦將雛曲
薄宦深慚賣犬情故國田廬堪燕譽外家兄弟羨冰清
高堂日奉含飴樂綺閣春風叶鳳鳴
題汪蛟門舍人百尺梧桐閣圖因送其歸省四首
舍人觴詠頗能豪十二澄泥佐吮毫高閣醉吟江月落
新詩堪敵廣陵濤(蛟門有十二研齋)
廿四橋邊有故廬高梧脩竹映階除東華十丈紅塵裏
乞得閒身且著書
華髮高堂比偓佺衝寒歸養獨飜然齒將甲子生汪季
目見成名已十年(尊甫觀瀾先生年九十餘)
蕪城柳色錦帆雲浮玉江泉手自分杖履可隨書可讀
此生雙得不如君
午日講筵
瑶函永日侍宸楓講幄西清閣道通綵綬天中傳令節
冰壺殿角動微風香分艾葉牙籤綠色映橊花玉簡紅
不用廣陵求百鍊
君王寶鑑六經中
贈王近微先生
蒼松蓋偃九華芝中有仙人冰雪姿幽夢不緣丹詔起
賞心惟許白雲知雪間鴻爪看軒冕花外鶯聲倒接䍦
仰止高風稀得似吮豪曾賦墨莊詩(先生屢膺薦辟固辭不赴)
即事二首
鐙夕諸王宴禁闌蜜羅柑貯紫金盤盡頒
御饌偏畱得指點西頭賜講官
紫閣新懸五色絲蒲香橊火映龍墀中官滿注雄精醆
尚待
君王罷講時
題贈宗至鎮公四首
清時帝子奉恩光金殿東頭第一行若木連枝叢玉葉
仙源分派接銀潢紫庭霞起陪芝蓋梁苑花飛集羽觴
自是九天鸞鳳侣桂宫蘭坂日翺翔
聞禮聞詩道氣濃天家兄弟盡璜琮東平樂善傳家學
沛獻能文號雅宗對客清吟常磊落退朝儒服自雍容
從來仰止天孫岳何幸光儀此日逢
虛懷若谷奬羣倫賓從鄒枚授簡頻愛士不矜軒冕貴
憐才常問薜蘿人手揮白雪朱絃古自寫黃庭綵筆新
莫訝冰心恒獨暎蓬瀛高處本無塵
曲曲朱欄帝子居琴樽瀟灑間圖書閒忩竹色秋聲滿
小閣梧陰夜雨疎綺砌春飜紅勺藥湘簾宵透碧蟾蜍
懸知漏轉花深處日日高吟步玉除
春日西苑石橋南望
杏花開滿石橋西楊柳參差綠覆堤湖上日斜春水闊
波痕動處浴鳬鷖
何日
何日青山下誅茅結數椽暮蟬千樹柳曉露一池蓮摘
豆朝餐飽抛書午睡偏便須從此去蓑笠老江煙
九日同說巖訒菴兩前輩澹人近公直
南書房限登字
木落鴻飛曉露澄家山兄弟正偕登故園黃葉三千里
深殿朱欄十二層數子秋吟同禁漏百城朝擁對觚稜
此身惟覺
君恩重欲遂巖耕苦未能
又限高字
臨渭亭前拂綵毫分題不減昔時豪人間秋到龍墀蚤
天際雲依鳳闕高九日風光偕勝侣十年京國媿詞曹
相期珍重茱萸節明鏡新闚感二毛
讀堯峰集
予每謂人當有性情之樂然未敢輕以語人即語人亦
多不解讀堯峰集髣髴遇之知鈍翁於此中有得也率
爾成一絶句
禁漏沉沉出每遲昨宵歸夢到柴籬起來自擁羊裘坐
愛讀堯峰一卷詩
寄柯素培銀臺(時母夫人年八十餘)
每瞻風度慰平生曲巷比隣聽履聲自著綵衣娛壽母
頓教白社有清卿一門耆耋通仙籍諸子才華滿
帝京遥憶梅花最深處麻姑滕下坐吹笙
贈施愚山二首
共住江南北才名仰顧厨青山躭舊業丹詔起醇儒久
愛詩篇好兼聞道氣殊明時方側席莫擬著潛夫
鄒魯絃歌地掄文最有聲襜帷看泰岱函席接蓬瀛大
雅傷淪棄宗風賴拄撐豈應將五字獨數謝宣城
寄題仲姊龍眠山房三首
郭外名山近新聞選一丘垂簾花嶼晩洗硯碧潭幽竹
杪泉聲落松顚閣影浮諸甥能色養奉母數來遊
野性躭林壑孤雲寄所如十年京國夢千紙故園書鳥
倦思投樹龍眠擬卜居家山幽勝地何處是吾廬
欲遂吾廬願殷勤囑魏舒衆峰羅戶牖一水入庭除樹
色千章密花田十畝餘幅巾藤杖日相約比隣居
題石林扁舟釣魚圖四首
柳下扁舟一釣竿畫時容易到時難五湖煙水知無限
但許人從紙上看
故人家傍射陽湖聞說園林比畫圖此願有時應得遂
只愁添著白髭鬚
輭紅塵裏是長安滿眼盧生夢未闌敢信湖山曾有分
莫將蓑笠等閒看
細草微風漾綠波此中贏得醉吟多扣舷若詠滄浪句
須念題詩張志和
送吳壻驥偕次女還桐城
大雅推先子襟懷若飲醇鳳毛今楚楚麟趾本振振鞠
育凌風翼辛勤履雪人冠纓承世澤師友在天倫薄俗
驚吾里潛光喜至親讀書心貴小求益意須真莫厭編
摹苦長辭剝啄頻樓高聽曙鼓徑僻閉秋筠羽翮能殊
衆扶摇自絶塵寸陰如尺璧珍重少年春
送仲張南還二首
揮毫擊鉢愛詩成平子才華滿
帝京瑣院人爭推藻鑑登壇賦可擲金聲莫因去住尊
前話輕感浮沉世上名眼底揚雄曾未薦千秋慚對漢
諸卿
頻年京洛共栖遲忽見吳舠送别離世路崎嶇淹壯歲
高才淪落歎明時鶺鴒枝上花連萼鸚鵡桮中雪映眉
暫向滄江修菽水五湖秋蚤足蓴絲
送李天生檢討還秦中四首
當宁旁求切張羅得鳳麟同朝傳盛事空谷起斯人壯
志經綸闊高懷器業醇愛君風味好不改舊松筠
鴻編須巨手何意獨抽簪芸閣他年事蘭陔此日心上
書臣願切優詔
主恩深珍重承歡去非關戀碧岑(時方纂修明史)
仲蔚蓬蒿徑曾聞客款扉頻教清夢接飜遣素心違翦
燭期同話吟詩卻送歸薊門秋色蚤河柳正依依
報國儒臣事君歸豈漫然地維連蜀道天險扼秦川塞
北多鳴鏑河西有控弦
聖朝恩澤厚藉與遠人傳
贈孫愷士孝廉
孫綽才名久頻年客
帝鄉登車陪仗節觀日近扶桑詩重雞林價金辭陸賈
裝歸來報
天子聲譽動巖廊(曾隨侍衞之朝鮮辭其餽金)
偶作
二十年前種竹詩倚窗遥計密陰時祇今辜負窗前竹
露壓煙籠碧玉枝(予己亥初築遠峰亭作種竹詩有倚窗遥計密陰時之句李芥須賞之客)
(徐莘叟前輩家作移竹詩用此結句也共臯城徐太史倚窗遥計密陰時今偶憶及續成絶句)
寄仲姊三首
同氣俱華髮深推道韞賢禮遵慈母訓詩續大家篇珠
樹三枝秀籃輿一徑偏春暉堂上燕會見羽毛鮮
壻真誇玉潤翁獨愧冰清紙閣連鴛瓦璚簫近鳳城杏
花迎客騎榴火促歸程期慰倚閭望徒牽弱女情(甥爲予第)
(二壻時就婚長安送歸)
星光懸屋角多是入門時慧愛羣兒語貧憐巧婦炊家
山清夢繞宦味白髭知骨肉如相念裁書莫厭遲
奉輓座師給諫茌平王公
世仰河汾學人鍾泰岱英訏謨推大諫雅度重清卿久
負寰中望常標物外情獨留遺草在朝野共吞聲
節物逢休沐林巒數往還曠懷躭好景遊跡徧空山夢
憩松窗下詩留蘚壁間來青軒裏句指顧動天顔(英扈蹕至)
(來青軒上有公詩賜問謹對臣康熙二年舉人臣曰高上見壁)
(典江南鄉試)
寒松凌絶壑清譽冠時賢蚤歲登華省長貧少俸錢書
猶堆鄴架花自發平泉客滿公孫閣風流海内傳
千里茌山道經年感歎頻薦芻空悵望執紼久逡廵共
灑扶風淚深慙立雪人些詞同宋玉哀輓送車塵
爲澹人題
賜榴圖
榴房新結水晶圓齲齒迎秋色倍妍深識侍臣將母意
常教懷橘
至尊前
送倪甥伯醇南歸
魏舒挾策遠相過惜爾長貧衣薜蘿太史縹嚢書蚤讀
成均石鼓字新摩青山路遶倪寬宅匹馬人歸魯肅河
猶喜故廬三徑好梅花春信動南坡(伯醇居魯王河有子敬遺跡)
送王仲昭還錢塘
明珠百琲思如泉脱腕新詩洛下傳
天子好文官特簡相公愛士榻常懸青山叢桂仍招隱
白髮蒼松與記年和靖千秋湖上客梅花鶴夢兩翛然
(仲昭名嗣槐杭州人爲益都馮相國重客詔以年老有文學特予中書舍人銜)
對盆中緋桃花卻憶
故國春山路桃花劇可憐淺深叢竹裏紅白小谿邊帶
雨迷邨市和煙壓釣船祇因温室樹相憶卻年年
曉起
疲馬嘶中夜聽雞陌上趨寒星當曙白霜月入煙孤波
靜魚初躍林鮮鳥乍呼山窗幽夢穩誰與問潛夫
蚤經玉蝀橋
曉日華林道鳬鷖宿淺沙新荷香在葉芳草露爲華碧
瓦迷朝霧紅亭接曙霞幾年騎馬客鞭影起林鴉
送丁鴈水之任贑州
旌節虔州使新從粉署來江連章貢水城對鬱孤臺共
喜休兵日欣逢濟世才政閒吟好句香接嶺南梅
寄冒巢民二首
翛然野鶴迥無塵竹隖花谿洽隱淪閑聽耆頤談往事
陶潛窗下葛天民
海上神仙近可呼紫芝瑶草接方壺鹿門况有雲英伴
自寫生綃五嶽圖
瓶花
一年花事膽瓶中拂研猶含曉露紅偏到華清最深處
撩人無限是春風
遊仙詩二首
碧窗仙館接蓬瀛玉蘂雲芽繞坐生七寶玻瓈傾石髓
水沉香裏聽吹笙
十二層城倚碧空滿樓明月滿簾風洪崖相約驂鸞處
千樹桃花曉露中
贈姑蘇周履坦(履坦供奉内廷時上命爲予畫小像)
直廬鈴索地曾識顧長康寫照傳
天語揮毫近御香
宸顔頻激賞衰質藉恩光底事躭湖海輕帆别
帝鄉
送何牧伍之任洪雅
魚鳬天塹下王師何遜新硎出宰時客路秋雲過劍閣
官齋山色對峨眉遺黎尚有花邨在循吏真扵黍谷宜
好把瀼谿詩一卷看銷兵甲理東菑
野老
野老青藜杖空山白葛衣菜畦朝露往花徑夕陽歸竹
色忘榮落鷗言無是非此間差不惡消息愧知稀
抱膝
抱膝扁舟上天光接水雲芙蕖清照裏明鏡對湘君逸
興看魚樂閒情入鷺羣不知霄壤内何處著塵氛
卻憶
卻憶空潭碧風亭一水隈清流銜砌轉飛瀑濺珠來梧
影當窗落蘭香遶榻開數聲黃鳥歇高枕夢初回
卻笑
一灣新漲裏千樹綠楊邊濯足還垂釣清歌自扣舷長
腰炊玉粒縮項煮銀鯿卻笑秦樓客吹簫枉學仙
擬王右丞田園詩十首
白祫輕衫策杖柳陰十里新鋪幽徑一聲黃鳥何羨輿
前八騶
垂地柳絲千尺飜風裛露輕盈中有柴門隱約日高惟
聽舂聲
深苑重簾小閣枝壓梅花萬重戶外久無人跡讀書煨
芋三冬
梅子風光將近櫻桃時節初過碧愛上林玉籜淨憐出
水錢荷
三間五間茅屋千山萬山落霞欲覓先生何處小橋流
水桃花
漫道平泉金谷山人絶世繁華朝露晴光勺藥晩煙明
月棃花
瓜蔓寒侵籬落豆花秋滿階除留客山厨晩飯起來自
翦新蔬
别業新題學圃園翁自署山癯稺子扶輿捧杖奚僮挈
榼提壺
比舍家家竹徑肩輿日日松陰寄語風流賀監惟輸頭
白抽簪
倦後清泉煮茗睡起羅衣御風竹榻蕙蘭香裏水亭菡
萏波中
賜魚晩餐
翠釡烹鮮雪滿匙團圞兒女晩餐時莫因天上魚羹味
謾起江東鱸鱠思
湖上
湖上春殘灌木稠田田荷葉送扁舟朱櫻碧笋鰣魚白
不羨人間萬戶侯
秋蘭
楚澤來高士風流迥絶塵夢魂依九畹時序避三春枝
弱常含露香輕不媚人湘娥臨洛浦應是此花身
何處
何處年光好春風勺藥欄鳥啼深柳墅魚上落花灘山
水奇懷得煙雲放眼看此生差可慰隨分有餘歡
寄于北溟撫軍
厚德于門夙所欽高名獨滿禁庭隂揚清激濁匡時略
暎雪懷冰濟世心地近五雲新秉鉞公來三日恰爲霖
宸衷最念蒼生切報國醻知重古今
柬新安汪快士
蚤年同有煙霞癖輸與黃山老布衣春雨花田頻入夢
秋林霜鶴共忘機句中野色含青靄卷裏泉聲落翠微
白嶽何時隨步屧豈令丘壑願常違(快士有山水癖自稱黃山老布衣)
示南歸老僕
汝歸好向龍眠路爲我經營十畝居園果分移成聚落
山泉疏引到庭除須教竹圃陰常滿莫遣梅亭影尚疎
辛苦荷耡春雨後南鴻珍重寄來書
文端集卷十九
