文端集卷二十三
大學士張英撰
存誠堂集十九
近體詩七十七首
結屋
結屋鄰松近疏池引磵頻芙蓉經歲種梧柳一時新荷
貼青錢小波生綺縠勻閒來看稚子長日靜垂綸
南榮
結搆南榮只數椽好山屏障恰天然盡收松色層軒裏
細挹荷香小檻前梧葉半窗臨曲沼稻花十畝對平川
日長坐聽漁樵話惟覺
君恩此際偏
山居雜詩八首
吟詩啜茗小窗前忽見人耕原上田正是晩春煙雨後
青蓑黃犢滿平川
秧鍼漸綠水平渠鷗泛鶯嗁迥自如纔過午餐行飯去
梅花谿上數文魚
谿河雨過石磷磷中有文鯈碧玉鱗今夜山窗畱客話
隔河呼取釣魚人
林深溪急路逶迤籃筍常漸雨漲時最愛多年住山客
堪憐十歲負薪兒
白藕花開碧玉姿倚風含露立多時方塘瀲灧纔新綠
若箇凌波第一枝
滿把園丁摘野蔬一竿童子得谿魚勌來晩食松隂下
不信侯鯖得勝渠
梅邨栗里恰相連最愛東隅一徑偏特搆南軒臨竹圃
萬竿烟雨小窗前
聽罷桑陰布穀催蚤秔晩秫已全栽水平秧綠柴門掩
齊唱樵歌入市來
幽居二首
小搆幽居隠磵阿柳風荷露任婆娑門前一帶沿谿路
不是樵人不肯過
竹梢垂露傍檐低山雨山煙曙色迷幽夢欲醒支枕聽
小窗微白喚黃鸝
夏日山居雜詩十四首
雨後黃鸝錦翼新梧桐花下去來頻金梭自擲濃隂裏
不獨嗁聲最可人
恐負湘波洛水姿凭闌細數一枝枝自從碧玉搔頭日
看到紅衣褪腕時
斜日山腰弄晩晴捲簾初見白雲生門前流水經新漲
猶作林間風雨聲
一椀茶香一縷煙小亭端不愧幽偏新荷綽約簾櫳外
流水潺湲枕簟前
老我初營水上亭稻香松籟醉還醒一池波浸琉璃椀
四壁山圍翡翠屏
蔬圃常躭雨後來繞籬花襯屐痕開去年食芋鄰家美
乞得蹲鴟傍水栽
知是神僊第一班偶餐烟火到人間祗今一榻栖真處
恰對門前玉几山
晩看松色入青冥團扇疎簾坐水亭最是稻花蓮葉裏
亂飛螢火似繁星
石根泉脈繞階清屋角牆隂紫蘚生十日不雨衆泉竭
猶能小作潺湲聲
日移雲際千峯影手把牀頭一卷書怪底近來詩味好
經旬常對玉芙蕖
坐欹竹檻俯鳴泉家在千峯落照前點染谿山如濯錦
白蓮蒼栝晩霞天
珠簾三面對澄波小啜雲腴午睡過一部野人新鼓吹
山南山北插田歌
耽看晨煙與夕霞總將林壑住為家小窗昨夜新香别
斸得山南百合花
嶂合谿迴入窈冥畫眉嗁處衆山青山人久住渾間事
掩卷惟予著意聽
搆南軒成
學圃齋南曲曲廊新營土屋燕泥香秋簾滴翠圍湘竹
春檻穠華壓海棠幽草儘教侵仄逕高槐恰與受斜陽
河亭水榭猶嫌熱輸與清隂此地凉
納凉北軒
茗椀桃笙一室中小留香篆閉房櫳柳絲細織西窗日
松頂遥分北牖風架疊濃隂延宿鳥簾垂疎影障飛蟲
頻年世路麤諳却檢點誰堪此味同
讀子瞻詩二首
直廬歸後卧煙霞感舊懷
恩詎有涯我亦曾分煙柳句恰如蘇軾紫薇花
穠華酷嗜已成癡尤愛臨階三兩枝解事東坡老居士
卷中多有惜花詩
山居即事七首
松崖明月柳谿風恰與閒人此際同曲檻小亭何所似
扁舟泊在藕花中
插柳經春如我長荷花一歲蔟方塘常衝蚤露青鞵溼
遶岸來聞蓮葉香
架頭蘇陸有遺書特地攜來共索居日與兩君偕卧起
人間何客得同渠
南風六月井泉乾誰遣乖龍轉碧湍抱瓮老人今亦勌
栽花容易灌花難
日高花事已闌珊曉起須從露未乾天下幾人真解事
栽花容易看花難
一畝塘如桮面寬芙蕖新葉近闌干北山雲起風兼雨
顆顆明珠落翠盤
邨落煙生亦渺茫山腰雲白轉青蒼憑他紈扇冰壺裏
不敵荷亭一雨凉
草堂
草堂一坐動經句飲翠餐香有夙因山氣佳時在朝夕
難將說與暫來人
初秋坐讀易樓二首
砌生幽草石生苔人自空山避暑回巢補新泥秋燕乳
蘭培舊本晩花開圍鐙兒喜如羣謝對案妻能似老萊
豆粥花瓷同一色夕凉高詠復誰猜
河漢西流夜轉清嚴城擊柝復三更窗間清夢梧桐雨
簟上新凉蟋蟀聲深護蘭香垂紙帳細聽松籟近茶鐺
丹顔漆髮年年換彌感平生學道情
坐四面芙蓉亭
亭延湖水闊萬頃接雙扉翠葉籠朱柰清池映紫薇河
魚秋水上邨酒晩凉歸真學忘機叟沙鷗狎不飛
喜雨
蒿目驚心原上田螘遷鳩喚已頻愆連朝幾見黑雲滿
當晝真看白雨懸枯蘚頓教迴紫翠高檐驟與落清泉
新凉社飲雞豚熟猶得吹邠慶有年
山澤
山澤何堪老一經且將方略付園丁隂晴細驗春秋社
昏旦頻看黍穀星耡竹恐傷鞭逸出種蔬先愛甲微青
長鑱短鍤相隨處指點松根斸茯苓
寄許伊蒿時為邳州學博
荷香松籟日栖遲千里圮橋寄所思空谷每當飛瀑處
黃河却憶聽潮時風前得句應搔首燭下談經舊解頤
皆響亭邊秋雁過憑將說與許詢知
此味
簾外蒼深列萬松紅蕖碧葉膽瓶中窗間疊膝焚香坐
此味何人解與同
與羹湖
君營谿館迓慈親我亦扶輿步後塵是佛是仙憑說與
四年前是八旬人
過越巢聞讀書聲
波迴葉亂度谿風谿上停車夕照紅但是書聲吾愛聽
况從秋樹竹林中
歸卧
歸卧花林兩度紅孫能扶杖可稱翁田園自放農堪老
飲啄無多鶴與同宦跡十年香案側生涯一徑古梅中
姓名喜未沾塵土著意清寒感化工
中秋雨
姮娥寶扇已重遮無復清宵見月華山霧白時疎雨過
分畦看種米囊花
蚤起
窗白鴉翻曙色來山翁蚤起被花催披衣先到芙蓉岸
銜露一枝猶未開
桑下讀放翁集
手中書是劍南編來看新犂原上田坐傍桑隂牛糞讀
故應遠勝水沈前
芙蓉二首
秋水澄潭映碧空一枝垂影綠波中花從開落分深淺
只有芙蓉晩更紅
風塵老我已成翁窗下檠邊尚未慵喜看玉兒剛十二
也能捉筆詠寒蓉
自題新詩後
卷中何處著纖塵句句新詩自寫真留向人寰任埋棄
千秋定有愛予人
對小池芙蓉因憶湖上
拒霜風節豈凡葩開傍荷汀柳岸斜粉纈總含秋夜露
紅潮初暈午時花繡屏遥倚楓千樹明鏡低臨水一涯
若問湖干居士宅牡丹須與讓繁華
八月二十六日得房師即墨黃公書
蚤侍扶風講席餘七年不見劇愁予空山霧雨蕭蕭夜
東海新來一紙書
耡山脚地種花二首
擬搆茅亭綠樹邊看耡山麓作花田翦蔬客到新凉日
抱甕人閒細雨天永叔詩中思潁水文饒海外憶平泉
幾人穏作林塘主今古風流定孰賢
花畦曲折槿籬通位置經營課小童常要晩春連蚤夏
還須淺白間深紅茅亭近著留佳客石徑平鋪便老翁
底事却閒桑下地移牀來看夕陽中
山雨二首
墅蕎花發白如霜烏桕迎寒弄淺黃牧豎騎牛草間路
山煙山雨隔垂陽
腰鐮處處刈田禾浹日愁霖可奈何最是嫩黃深綠好
蚤秋山色雨中過
小園
小園門逕一弓寬卻對松隂俯碧湍愛看梅花臨水處
特教添取石闌干
窗間
平遠荒邨墅燒寒窗間手掩一編看柳隂疎處驅黃犢
何用丹青覓范寬
隔谿(孫曰瑍字受采少司馬之孫能讀書屬丈得疾于場屋而殁惜之居椒園與余莊隔谿)
隔谿山館碧嶙峋中有驊騮本絶塵痛惜夜珠輕彈却
玉蘭花下讀書人
甲子重九二首
客散空山獨歗時繞階甘菊放猶遲閒門老樹青蟲集
夜雨新寒黃葉知鄰叟相過攜芋栗園丁自課葺柴籬
古人節物關心甚搔手能無九日詩
深山俯仰意蕭騷木落雲飛嶺岫高菊澹偏能逢此日
山青獨喜對吾曹無心更可隨鴻鵠有手惟堪持蟹蚤
夕照籃輿楓葉路猶慚巖畔酒人豪
賜金園十二詠
學圃齋
圃翁性嗜圃嘉蔬日翦溉歎息潘安仁豈識霜薤味
香雪草堂
老梅既多姿臨水復幽絶春風動微波滿庭落香雪
南軒
晝永鶯頻換風微蝶故斜海棠最嬌奼坐看南榮花
北軒
左倚松桂磴右臨荷芰灣梧桐高百尺葉底見青山
寄心亭
如錢復如鏡芳華綻南圃含露雖娟娟蓮子寸心苦
也紅亭
含桃出禁闌金盤久蕭索垂老向深山持竿驅墅雀
清池
方塘貯流水澄澈映山椒送我扶笻影紅欄過小橋
竹塢
頭番初成竹霜濃錦籜新但求藜藿飽數筍過殘春
桃谿
臨磵堆紅白春風為洗妝莫隨流水去勾引到漁郎
松逕
半里深松逕蒼煙翠靄多道人行飯處西崦日來過
芙蓉沜
欲製芙蓉裳采采秋雲裏何事涉江頭門對清谿水
碧潭
長松蔭古潭湛湛如碧玉一日一回來照我鬚眉綠
文端集卷二十三
