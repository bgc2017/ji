文端集卷二十九
大學士張英撰
存誠堂集二十五
近體詩八十三首
讀渭南集東籬記
放翁卜築號東籬闢地才堪寄一枝偶種數花成小徑
微涵勺水即清池鑑湖上有千秋蹟劒閣爭傳百卷詩
多少高臺起華館寒煙衰草幾人知
曉起
馬首東隅曙漸高回看殘月挂林臯城頭霧宿鴉千點
橋畔冰銜綠半篙常管欲明憐鶡鴠謾思得過學寒號
山翁自擁青縑被夢入梅花意正豪
送綏仲歸里省覲二首
冰滿滹沱雪未晴軺車夙駕返江城官居薇省多才譽
人賦蘭陔有至情新捧絲綸知色喜漫收書卷覺裝輕
天涯骨肉團圞意難聽驪駒第一聲
華髮丹顔本異姿飛觥遥與祝期頤會看抵舍承歡日
正是加餐勿藥時西阜竹亭應啟戸北山花隖待銜巵
圃翁清興猶如昨話向林猿野鶴知
退直夜坐
拂拭東華輭土塵鐙前弄影亦天真武夷茶味如君子
蘇陸詩篇似故人更漏漸長眠覺穏地爐初暖意相親
睡鄉饒有封侯樂紙帳梅花一問津
學圃齋前古梅兩榦蠧傷其一賦此
關心頻問舊庭柯白石牆隂覆綠莎老樹横斜芳徑好
寒花遥映遠山多百年香色惟君在雙榦榮枯奈爾何
牢護南枝除蠧罅春風時與拂煙蘿
雪中再過玉蝀橋
鳳城晴雪曉雲鮮太液清光接遠天積素更添宫瓦麗
凝枝真覺古松妍千林霽景王摩詰一幅新詩孟浩然
他日空山煨芋火舊遊記取石橋邊
銜杯
雪擁空庭樹清宵聽客吟魚蝦江縣味伏臘故鄉心水
落樵蹊近山寒别館深銜杯難忘處梅蕊照芳岑
食苽蔣米
煙汀沙渚挺霜莖風味偏含曉露清自是水邊饒雁膳
何時采采入甜羹
夕歸
退直人歸叩夕扄西風颯颯動疎櫺每驚鴉宿門前樹
慣看參横屋角星濁酒喚來雙頰暖舊詩哦向一鐙青
短牆近接旗亭路擊柝聲寒掩卷聽
蚤起
禁鐘初歇意頻驚自撥熏罏宿火明馬上還將殘夢去
一天風雪曉雞聲
送除生南還
月照空庭雪一堆寒鐙相對且銜杯春風草色江南路
漸向梅花多庭來
歲晩寄二郎廷玉
城南營舊館幽事爾須知地僻過從少堂深課讀宜柳
添垂岸影梅長出檐枝看取梁間燕銜泥繞戶時
夜坐
地接深嚴蚤掩扉煙鐘飄渺漏聲微借來詩卷添良友
話到田園抵暫歸撥火自偎紅獸暖翦鐙還惜玉蟲飛
關河風雪三千里稚子音書歲晩稀
輓左橘亭
才華蚤與太冲儔束髮論交已白頭青史鴻名留大諫
謝家羣從本英流書來故國椒漿遠草掩荒庭橘樹秋
最是臯比心獨苦蓼莪詩罷泣從遊
掩關
寒花抱幽質共此卷書間黯澹深爐火陂陀小研山難
將雙璧價換取寸心閒老去無多願焚香晝掩關
索居二首
節近傳柑只索居不將塵俗翳清虚當軒倚柱斜陽暖
細讀樊川伴老書(余從澤州借劒南集答曰此予伴老書也樊川澤州别墅名)
驚蟄到來三兩日谿山遥憶發寒枝劍南百卷從頭看
每到梅花定有詩
十四日
滿几鉛黃手一編山經圃史自評詮狂飇不放鐙花節
深閉簾櫳看水僊
十五日二首
一罏沈水一甌茶心怯笙歌陌上譁七載暌離何足歎
年年春事負梅花
矮紙幽窗短句裁青樽紅燭水僊開兒童别有讙譁樂
連袂蹋歌歸去來
十六夜
帝里韶華艷此宵鳳城西畔景偏饒珠幢璧玉旃檀佛
寶馬香車玉蝀橋有客閒情常脈脈閉門寒月獨蕭蕭
惟餘十里梅花路水國煙邨入夢遥
贈天壇道士二首
久别方壺憶偓佺忽騎鶴背禁城煙丹顔漆髮還如舊
回首春風二十年
書卷堆中卧素琴為予揮手作長吟曾聽幽籟松陰裏
重捲濤聲下碧岑
西郊和澤州先生韻
走馬來西郭平明雜夢醒花邨榆莢老槐路麥田青客
貰新豐酒人過舊宿亭相隣牆樹近風葉晝冥冥
同澤州先生再用前韻
隨意過蘭若相招午睡醒長松深院寂高柳古牆青草
沒春歸路花飛夕照亭客心同澹蕩小憩亦鴻冥
二月廿二日同長康過西郊法華萬夀摩訶諸寺
四首
野色蒼茫灌木稠西山翠靄接平疇從來韋杜鶯花地
多半園林屬五侯
連蜷邨樹起春煙南陌纔青見麥田最是客心畱賞處
清谿流向綠楊邊
劫火燒殘古殿空曾移鐘簴上陽宫貝多十萬華嚴字
盡在苔痕蘚蹟中
石屋松隂老衲家尋幽還傍短牆斜西隣偏有間田地
一頃山園種杏花
龍眠小蘭若八首
釋子阿
一把茅遮老衲家傾欹石洞自谽谺春風最是陽坡蚤
開徧櫻桃幾樹花
寶山
磵谷東偏古衲栖石稜盤磴入花蹊輞川曾說辛夷隖
難比春山玉樹齊
師子社
谷口纔過一徑幽數椽僧舍小林邱入山幾度抛籃轝
但有梅花便可遊
清泰菴
盤紆雲境入山阿曾扣禪關卧薜蘿城郭千家青靄合
湖天萬頃白雲多
尊勝菴
留客茶瓜話碧虚松岑竹徑愛蕭疎昔來未解無生理
曾釣池頭金&KR2087;魚
九峯
小結香茅嶺樹隈東隣禪客數追陪鐘聲初動山煙白
恰自松陰密處來
育報菴
北嶺盤紆路欲迷衆峯深處白雲低閒門常見山僧往
菴在長松碧磵西
别峯菴
别有谿山野徑遥精藍掩映隔山椒惟聞鐘磬寒煙裏
絶磵深林過板橋
初夏園林十憶詩
新綠
千山嫩綠曉參差躑躅初紅一兩枝最愛春煙初散處
還憐山雨欲晴時
新秧
榆莢松花夾路齊山翁蚤起自扶犂一聲布穀霏微雨
水滿平池稻滿畦
新篁
艥艥纔看稍出土離離乍見影過牆初抛紫籜青如許
筠粉吹香日正長
新荷
柳下輕風捲釣絲荷錢一夕點淪漪南垞欲問花多少
只看田田出水時
新茶
雲崖霧岫往攜筐怪底山僧十日忙綠樹隂隂人跡少
枳籬茅屋焙茶香
新絲
清和天氣雨初晴辛苦田家婦子情秧馬纔看過壟跡
繰車又聽隔籬聲
新桐
勺藥花繁燕子飛碧梧鋪葉蔭巖扉雲隂澹蕩波清淺
綠映山翁白葛衣
新蒲
水漲南塘石岸平青青蒲葉繞谿生遊魚爭向灘頭淺
遺子時聞撥刺聲
新鶯
小閤窗臨碧樹谿聲聲清囀愛黃鸝兒童莫觸花鈴響
留取枝頭自在啼
新燕
柳外雙飛燕子斜營巢新定野人家清谿曲曲皆桃李
銜得春泥半是花
澹人寄文衡山魚邨卷子兼系以詩即原韻和答
四首
柳巷蒲谿一櫂通筍櫻時節落花風煙波無限新詩好
盡在漁歌杳靄中
直廬槐蔭日遲遲正是懷君舊雨時吟到江邨寄來句
漁竿心事兩人知
蟹火漁榔有夢通心如黃葉怯霜風慙予五畝湖干宅
深掩梅花夕照中
衰慵豈合退休遲齒豁頭童異曩時畫裡谿山吟望久
臨風說與故人知
牡丹時同澤州先生過法華寺僧說開數朵皆為
人折去惟見佛前膽缾中平頭紫一枝耳越月
廷玉書來云讀易樓前開一百七十餘朵因賦
小圃穠華錦蔟籬春風擔卻看花時尋芳惟伴樊川老
彌勒龕前見一枝
送長康之姑熟幕二首
喜共才人慰寂寥客中閒話盡漁樵思君恰值秋江晩
采石松風夜聽潮
人似丹霄卷碧霞龍眠深處好營家期君結屋清谿上
同把漁竿數落花
太液
太液蓮開倚碧空南枝縞素北枝紅石橋莫訝頻回首
恰在輕煙細雨中
在
内直見馬遠畫松風水月圖只清古數筆而神致完備
為賦截句
隔岸松欹古澗濱挂猿枝偃最風神由來筆墨宜高簡
百頃空潭月一輪
題畫二首
寂寂茅亭雪照帷寒梅低偃覆檐枝閒吟掉臂花隂下
正是詩成意孏時
敝廬北阜有孤亭鶴去人稀戶晝扄遥憶當年鐙火地
楳花長對遠峯青
遠峯亭倚城西北隅隔牆則古靈泉寺太霞宫舊
為予遊目騁懷之地長康為作此圖因賦二首
吾家亭子帶城偏竹隖梅窗伴鶴眠何處煙鐘催月落
鳳山西畔古靈泉
路過西巘蹋晴沙古屋丹題羽士家最愛柳塘行不足
邨煙將暮夕陽斜
長康作松湖山邨圖賦此二首
兩兩漁舟點暮烟芰荷秔稻滿平川湖山不獨堪留賞
下有吾家二頃田
松湖兄弟各柴關北渚南垞愛往還樹接斷雲天接水
一湖煙雨米家山
小庭秋草作花
玉簪殊有道人風月季新苞數點紅豆架瓜籬儘瀟灑
一年秋色蓼花中
紅蓼花四首
秋水灘頭著岸垂和煙和雨拂淪漪紅絲斗帳條條影
深護鴛央熟睡時
江南開徧舊漁磯漁父來時欸乃微葉密乍迷青篾舫
花紅偏照綠蓑衣
紅粟枝繁鴈蚤來竹芭籬畔託根荄喜君不戀江湖闊
種向閒門也自開
寂寥門巷夕陽斜愛爾垂檐近碧紗更有樊川老居士
攤書秋對過牆花(說巖報書云舊種蓼花今高出牆矣)
園花十絶句
松過百年方偃蓋筍經旬日已成林閒觀物理皆如此
莫為榮枯感道心
籬槿半年相代謝牡丹十日占春光園花亦有乘除數
濃淡中間較短長
重臺蓮藕無嘉味千葉榴房子盡酸華實由來難並美
園花消息與參看
長松磊砢意寂寂下有凌霄時自妍縦使開花松頂上
憎他天性愛扳緣
花借過枝開轉盛果經移接味方甘隂陽搏捖非常事
物性何人靜裏探
桑以飼蠶專號葉牡丹尊重但稱花羅敷陌上東園裏
管領風光屬一家(吳人稱葉不稱桑洛人稱花不稱牡丹)
姚黃絶世緗梅艷數百年中覩異姿說與晉唐人未識
始知天地日新奇(牡丹中異品及緗梅千葉者皆宋以後物)
桂挺寒巖忘歲月花經暖室易榮枯甘肥不是長生藥
耄耋終歸山澤臞
秋花閒種倚荆籬淺白輕紅三兩枝雨潤日暄人盡識
和風清露最相宜
梅雨經時屋溜懸閒將石瓮貯來偏花中原有神僊品
不飲街頭苦濁泉
内直見高房山蒼山古木圖
峯因積墨皴偏古樹為撐雲勢益強能事由來鄙凡近
寒山古木最蒼茫
郭河陽谿山圖
深林蕭槭水潺湲古寺層軒倚碧山睡起茅齋無一事
午鐘飄出白雲間
趙松雪春山水閤圖
風流僅見趙王孫水照春山濕翠痕谿上有人開草閤
杏花相對映柴門
劉照寒蓉雙鴈圖
難得秋光一日閒卷書長對瑣窗間羨他旅雁雙棲處
蘆荻芙蓉水一灣
秋日退直
庭槐經手種掩映老夫家太液西園曲紅牆綠樹斜好
將半閒日對此一秋花月夕明朝是垂簾候彩霞
文端集卷二十九
