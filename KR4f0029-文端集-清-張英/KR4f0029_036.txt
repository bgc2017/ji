文端集卷三十六
大學士張英撰
篤素堂詩集七
鄭又蘧九十夀
鄉國羣推九十翁餌芝道體日冲融康成雅擅通經譽
谷口人依尚德風秋滿萬山楓葉紫酌宜大斗菊花叢
期頤健比凌霄鶴碩果嵬峩洛社中
臘梅二十樹自去年十月開至今正月題曰古香
十旬紀之以詩
小庭何所有黃梅開近臘歲月歴冬春香光迷紙閣梅
花似美人此種類老衲凡卉有芳烈此香如艾納坐卧
香色中清吟繞一榻幸遇冬日㬉寒蜂自雜遝
宿盱眙玻瓈泉
山椒聚竒石崖畔出名泉泗水懸孤塔淮流漲百川烟
波迷雉堞鐙火數漁船轉徙殊堪憫應&KR0829;
聖主憐
宿金山寺
千古山川麗孤峰景物幽乾坤勞砥柱日夜擁江流樹
色雲中塔春風石上樓我來叨扈
蹕鐙火滿汀洲
三月初二日蒙
恩賜
御書雙溪秋水軒種花處扁額恭紀
龍眠十𤱔莊烟柳聽黃鸝兩水落澗壑沿緣來丹梯遊
魚淨可數纖鱗不能迷桃花夾兩岸引之入芳隄
至尊勞問訊寶墨書雙溪更有篔簹谷波㬉浴鳬鷖中
有秋水軒芹藻出香泥
宸章若星漢懸向千峰西予昔癖種花頗為時俗詆焉
知種花處親承
御筆題
田間野花
村邊麥浪影交加陌上驅車日欲斜紅白枝枝偏近水
野田蔓草夕陽花
獨樂吟
秋水何淪漪茂樹臨清池喜無人迹到鳴鳥集高枝間
關弄好音使我心自怡静日步長廊獨樂良不疑
建蘭作花
嶺南花葉重培栽手護青青點綠苔客歲苦寒花事減
幽窗猶見百枝開
蘭開經旬未得入山
溪上經旬未泛槎溯洄何異隔蒹葭荷花久負山中約
為惜盆蘭正作花
泛舟
薄暮日欲落迴舟泛清流蟬噪村逾静鳥嗁林自幽心
澹一無營喧寂任所投我心如明月浮雲在下頭
入山觀荷花初放
予從京洛返東菑纔見田田貼水時新葉漸看翻翠盖
藕花初見出清池輕綃不染裁冰潔仙質無虧琢玉姿
晨露乍晞山雨過此中相賞更相宜
八月十一日山中荷尚開數十朵
碧水清池一道斜自從榴火簇新芽紅糚翠盖重陽節
常看人間耐久花
正月二十七日宿山中夜大雪暁起作詩
暁起推窗見玉龍梅花盡被白雲封平生謾說瓊瑶島
誰見松梢雪萬峯
梅花驚蟄已全開遶樹躭吟日幾迴不是山中經信宿
斷無人蹋石溪來
作詩後廷璐入山
積素連空失磵阿寥寥山路斷樵蓑玉峰千尺瓊為樹
竟有人衝雪棧過
西渠先生侵晨至景麟堂復過雙溪日未亭午約
行四十餘里成一律示予喜而賦之
龍馬精神海鶴儔追陪晨夕得歡遊一笻暁露平明出
萬壑烟霞頃刻收已見空山成獨往還擕餘興步雙流
劍南人物衣冠在大耋高蹤不可酬
秋日
小圃秋隂暑漸凉紫薇花發照魚梁何人領取閒中趣
團扇行吟百步廊
寄廷玉(時奉)
(命充日講起居注官)
承恩早歲玉京遊汝正懸弧歲一周三十二年文陛上
從前兩世立螭頭(予以癸丑歲充日講起居注官時廷玉甫一齡廷瓚復繼予後今廷玉新)
(有是後凡三次矣命前)
除夕賦得十韻
臘梅三十株黃雲塞戸牖愛此香色古開當岑寂後不
豔桃李姿歲寒常相守紙閣啓南榮晴光朝暮受郊原
梅未發春色在瓦缶短枝何曲盤名卉侵坐右斗室天
壤寬清琴間尊卣嶺南橘柚黃香光圍一叟兒孫喜團
圝旨酒為翁夀予飲雖不多清光毋相負
新春入山
野田黃雀啄柴籬節近青陽草色知人到小亭躭徙倚
梅花昨夜放南枝
葺舊館成
舊業荒蕪長綠苔經營手自剪蒿萊城頭縱覽偏宜月
屋角開窗恰見梅深院杏花圍小閣隔溪柳色入平臺
西山翠靄看朝暮山雨山烟次第來
三月三日宿花家莊
淮河宿霧轉塵沙上已春風苦憶家盡日荒村茅屋裏
西園辜負海棠花
恭和
御製賜高旻寺僧紀隂詩原韻應制
江郭祇園一水中高僧石隠市㕓東忽聞
藻翰垂霄漢彌望天花落半空清澈機鋒塵界淨光明
色象紫雲籠祇今佛日昭回處鹿苑千秋景物融
金山寺
咫尺天關若可捫濤飛霧捲濕雲根千尋石色中流見
萬里江聲砥柱尊地闊天空涵氣象蛟蟠龍躍共朝昏
我來扈
蹕登高閣遥望烟光接海門
山中積雨
連宵夜雨響溪聲霧滿山腰不放晴雲接遠村千樹合
波涵清鏡一奩平黃梅果熟泥中落碧藕花欹水面生
莫怪奚童遲送酒河深今日斷人行
即事
禾黍吹香落照斜課奴鋤地却還家不嫌十日山中住
為看秋蘭二番花
蘭開二番移盆入庭中
桂林香動隔隣家菊蘂攢枝已放芽白露纔過殘暑退
老翁生計理秋花
夜坐
閒栽花竹滌塵襟久矣鐙前廢苦吟坐擁梅花三十樹
月明猶自理清琴
入山看梅花
山烟初破客重來地濕莎青長綠苔驚蟄纔過三日雪
梅花猶剩五分開醉吟高士酲初解羽化仙人夢乍回
好景莫教容易得教兒且與發新醅
歲盡閒居
溪山雪擁廢追尋撿點清歡發苦吟斗室梅花香作繭
容予爐火坐來深
除夕
山寒梅未花且復居斗室盆梅三十樹瓮盎雜書帙交
錯花枝繁櫛比花房密香光塞戶牖趺坐僅容膝棐几
羅琴尊與翁稱六一翦燭照花紅煨爐避寒栗自烹綠
雪茶於此享清逸
恭賦
南巡頌德詩
聖懷周八宇宵旰切維寅化洽寰區俗風行薄海民金
湯羅郡國簪紱肅臣鄰奎壁輝文囿弓旌賁隠淪高岡
儀綵鳳廣漠集祥麟赤縣謳吟徧華封祝頌誾山川三
壤則玉帛萬方賓駿烈光前後鴻規邁等倫
帝容時穆穆
王度復旼旼首出宏功運無為大化神甘霖霑綠野淑
氣起青蘋鴈塞三驅埽龍沙萬乘巡平成瀰海澨浩瀚
軫河漘耕鑿田為壑隄防土作堙蒼黎傷轉徙
宸極憫艱辛念此桃花漲還同瓠子津帑金司庫給雲
鍤庶僚徇星鳥方司歷蒼龍正早春陽回沙岸㬉冰泮
草痕湮
睿慮勤籌度
皇心重拊循和鸞聽肅肅綵鷁覩兟兟羽扇開雲表霓
旌駐水瀕觀瞻紛里閈驚蹕撒郊畛舉棹花光映揚舲
柳色勻源流勞審視通塞互咨詢上策聆
天語成模示近臣佇看新隴陌重理舊耕㽦比戸驅秧
馬臨淵捲釣綸載歌疆翼翼何患水泯泯吏治諮謀切
王言誥誡諄閭閻情可念象魏法宜遵廣沛茅檐澤遥
飛驛路塵雷塘舟再御茂苑輦重䟴江渚經千里風帆
未浹旬澄波摇豹尾清景照龍鱗慶洽扶笻叟恩施解
網人方言資採擇民隠許敷陳求駿金臺築衡材玉尺
掄冲和
天表近渙汗德音新拜首瞻青雀歡聲達
紫宸蘇臺逢慶節虎阜值良辰岳牧偕黃耉岡陵祝大
椿嵩呼騰地起景祐自天申圖牒陳千瑞盤匜獻八珍
冠裳趨帳殿氓庶塞城闉佩德心原摯觀光氣益振烟
波何渺渺蠶室盡溱溱
法駕臨吳越休聲動浙閩綏方寧憚遠問俗豈辭頻車
不驚桑陌舟常艤水濱城隂湖瀲灔溪畔石砰磷花港
初移柳孤山近剪榛遊觀心愈惕經畫額常顰選俊搴
芳杜澄懷對綠筠停橈看馴雉駐蹕聽鳴螓紫筍方垂
籜朱櫻始破脣淵懷期治洽深念冀民淳扶杖容相接
迎
鑾近不嗔彤騶環
帝子雕輦奉
慈親孝養超千古尊榮備一身語檣知鵲喜舞櫂見龍馴
留
駕誠難却旋旌義不填衢歌咸濟濟巷舞總恂恂
御藻垂天漢恩波浹地垠省方兼省吏含笑復含嚬建
業澄江繞長干紫氣氤千村花作圃萬井稼盈畇黃紙
新恩徧烏衣舊俗醇土風陳碧藕野䔩進芳蓴南國歌
游鳳東方喜貢珣荷錢初的的桃實已蓁蓁刈麥青如
毯烹鮮色似銀射侯穿柳徑錫宴坐花茵澤厚江同永
功高嶽比峋賦蠲民有慶刑措獄無呻賜札榮邦彦遺
簪憫舊紳井鹽輕課額漕粟發陳因喚雨鳩為婦催耕
鳥曰鶞良材蘅芷擷芳草蕙蘭紉渥賜旌廉直流膏起
瘠貧膠庠伸士氣關𣙜減商緡勝地皆留蹟崖碑許刻
珉民心如挾纊
帝盼在懸鶉率土歸元化敷天託至仁永無嗟在澤惟
有慶吹豳嘉祉蒸民粒和風萬國甄虞巡羣牧覲禹會
百祥臻獻賦紛瑶軸攀轅擁畫輪
一人操斗極品類入鴻鈞農自歌遺穗官無歎積薪光
同珠的礫治比玉斑璘未獲隨鑾御無由侍佩巾晨昏
暌子職依戀本天真頌德心逾慕摛詞意每逡敬颺光
被盛瞻仰抱誠純
揚州左太守贈鶴二隻以籠置舟中載歸
䢴水東歸興邈然故人相贈縞衣仙扁舟夜泊空江水
自起提燈照鶴眠
夏日居五𤱔園
清池雙鶴自徘徊避客應無剝啄來綠樹隂隂簾影静
幽蘭花擁坐隅開
移蘭
愛此嶺南花羅我棐几側我來坐朝暮沈酣廢寢食翠
葉碧如油辛苦自培植高枝挺百箭枝枝淨如拭幽意
淡天真無心鬭香色靜好洛川神窈窕關睢德空階竹
隂静深苑簾影直風定池水平静對忘語默邈然潛心
性此意誰能測我自領幽趣長鳴鶴應識
松下搆一亭用東坡語白首歸來種萬松
涉世頭已白歸來學種松時值辛未歲買山清澗東傍
水有修隄蜿蜒若長虹種松高二尺短鬛早青蔥迄今
十七年枝葉已數重高者二丈餘謖謖來清風特為置
一亭偃息深林中雖有虯枝古翠色迥不同微颸過枝
梢細響若笙鏞有時風乍起濤聲走碧空俯仰聞天籟
置我蓬萊宫我師陶弘景千載躡高蹤
溪上看芙蓉
楓赬桕紫間青松石角斜飛出幾重老我慚為溪上客
小舟烟雨看芙蓉
陸犀之松江作此送之(以下補遺)
霜濃菊老正深秋憐爾南歸攬敝裘自昔買山曾有願
好憑彈鋏問西疇
題曹天全小像
鍊氣凝神入窈冥手擕芝草誦黃庭桃九熟鶴千齡争
似松濤萬壑青
玉蝶梅盛開
枝頭碧玉避寒栽早發春葩送客回京國迢遥二千里
江南猶見晩梅開
二月十八日宿高橋故鄉人來言庭梅冬㬉大放
小庭春事早相催經月紅英點綠苔不是梅花不相待
但聞歸信即先開
夏日
瑩瑩波色入簾青曲曲迴廊繞一亭我正閒吟池上句
鶴如相伴亦來聽
嘗新
早禾初刈立秋前䆉稏香風滿一川白粲河魚新薦廟
乞歸欣得遇豐年
文端集卷三十六
