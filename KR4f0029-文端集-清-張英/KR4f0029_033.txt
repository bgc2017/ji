文端集卷三十三
大學士張英撰
篤素堂詩集四
山居幽事戲擬右丞體三十首
居傍幽巗石屋四面青蒼削成纔見峰腰雨過忽看松
頂雲生
近對層巒飛瀑匹練高懸翠微空谷凉風乍起滿林烟
雨霏霏
日㬉波平鷗泛谿清沙白魚遊一葉隨風上下桃花流
水扁舟
近柳依松小閣下臨千頃湖平卵色青天雪淨魚鱗細
浪風輕
四月園林笋茁村翁未覺寒酸十日蒼龍解籜頓添碧
玉千竿
别有幽人鼓吹桔橰聲轉清渠烟外歌隨秧馬柳邊鐸
響柴車
秋淺栗房未老花稀蓮子初垂挹取荷盤暁露煮來香
沁心脾
赤腳婢能執㸑蒼頭僕解耘田水碓自舂香稻魚梁偶
得谿鮮
香雪深蔵梅隖一林寒蕊開遲客夢不離西巘春風先
到南枝(香雪草堂名)
樊圃濃霑暁露屐痕謹避新蔬採摘頻扶豆架滿擕自
執衣裾
静對松間綠綺琅然字字清圓乍覺松風吹去此聲不
在徽絃
嶺上寒松天際喬柯夭矯披離一面迎風凝(去聲)雪玉龍
千尺尤竒
春暮千山染綠無邊香氣吹温幾樹桃花似錦柴門蝶
閙蜂喧
最是秋容緐豔楓赬桕紫雲鋪錦幄龍綃十里人間别
有清都
曲徑潛過深綠小亭盡繞修篁不用頻摇團扇隂濃地
溼偏凉
此地泉甘土沃人稀市遠無譁黃鳥啼殘柳絮白鷗睡
穏蘋花
疏瀹雙谿繞屋蘭橈桂檝新成曲曲皆堪小駐芙蓉百
丈花城
歴過鯨波千頃占取龍眠一峰曾記東坡好句白首新
栽萬松
醻荅花時酒盞遣驅愁緒詩瓢把卷看松白晝焚香聽
雨深宵
身世啓期三樂景物春秋二分花落一簾紅雨稻香十
畆黃雲
高下林間石磴蕙蘭手種千叢香氣氤氲巗谷花時趺
坐其中
雪斷階前履跡茅檐低接疏梅榾柮煨香滿屋新得隣
家芋魁
結搆小亭洲渚四圍徧植新柯一櫂綠谿深入棃花低
暎春波
磊塊全消胷次憂煩不挂眉端甘脆芥松霜味清芬杞
菊朝餐
小樓高峙林杪面面窗扉洞開嵐翠雲中涌出雪濤天
際飛來
湖畔先疇二頃弟兄老學躬耕笠澤挂帆春雨洞庭横
笛秋聲
竹隖鴉催蚤起蘚階鶴伴閒行底事花隂佇立兒孫小
閣書聲
愛看一犂春雨家家盡力農桑黃犢烏犍俱雅綠蓑青
笠皆香
春半杏花司令輕烟細雨佳時自是神僊豐豔粉腮微
透胭脂
石磴遙通水榭小橋近接筠廊垂柳裊娜波面藕花千
朵銀塘
嚴寒自遣
嚴寒小閣掩書窗坐擁珍裘舊驌驦藉釋冰花烘㬉硯
自澆梅蕊試温湯茗香澹泊消長夜妻子團圞話故鄉
我本疎慵粗解事六街風雪看人忙
夜坐
北風號庭槐聲撼紙窗急小舟蘆荻中萬頃波濤立微
疴得小憩譬彼蟲蠖蟄梅花温室火謹避嚴寒入書卷
亦高閣琴絲且什襲心如澄潭月趺坐數呼吸眼光牛
背上紙帳夜熠熠
和内人(時建蘭作花)
故園芳徑入叢蘭惟有歸田事最難近得乞休消息好
應知喜色上眉端
香滿疏簾玉鏡臺謝家庭畔紫蘭開清吟正對名花發
此際思君日幾回
為内人書扇
謝傅庭前詠雪情斂華尚樸避才名孫曾滿眼看三輩
福慧雙修自隔生紫綍重沾鸞鳳字青帬不飾珮環聲
佗年鶴髮相莊處竹徑荷亭景最清
送嚴州太守蔣受祉
黃綬新恩出九重富春江繞郡城東一樓畫角丹崖裏
十幅蒲帆翠靄中竹馬此時迎愛日羊裘終古振清風
千峰題句今存否為訪元英與放翁
廷瓚以祭告衡嶽畢還里正值庭梅放時
燕巢營構十年餘自種緗梅繞敝廬湘水人歸霜落後
蕭齋花滿雪霏初山中春晩園官報隴上香濃驛使書
兄弟巡檐同索笑題牋莫遣信音疎
下直
下直得小憩重雲欲雪時擁被木緜㬉塞戸蒲簾垂焚
香古銅鴨瀹茗小花瓷江梅十二株結蕊抱寒枝温室
火力微使我花信遲蠟瓣有竒馥坐久聞希夷思淺無
傑句聊復成吾詩
㬉室中門人贈雜卉二首
温室垂簾氣蚤融綘紗弟子餽芳叢最憐梅萼寒香裏
郤訝桃花朔雪中素壁夜添孤幹影冰絃暁暎數枝紅
黃柑綠橘青銅鏡位置聊同六一翁
村落移來紙閣蔵不知鴛瓦有冰霜交枝乍喜花圍坐
緐豔驚看雪照堂古鼎温湯勻面粉地爐新火返䰟香
從來不似江南樹明月清宵影過牆
冬日即事八首
一鑪沉水一甌茶猶覺寒城暮柝譁老我乍閒情味别
抱琴清夜向梅花
繞榻寒葩影自横七絃手和若為情惟慙心腕多塵思
難覓幽泉落磵聲
水僊花發點青莎但覺瓊林姊妹多翦燭攤書良夜坐
居然邵子有行窩
狐腋為衾雪一牀三朝晏起味偏長小窗嫩日烘簾影
無限春情泥海棠
深護殘香鎮掩關手培寒蕊暫開顔長安聲伎足豪侈
斗室應無如我閒
時逢休沐宜高枕書雜真行續矮牋要看孤烟縈嶺岫
鑪香移近研山前
山妻頌佛禮精幢老我晨寒倒玉缸埽地焚香清福具
况兼花事滿晴窗
兒返江鄉雪正霏小軒瓊蕊暎階墀到來甫過傳柑節
猶是梅花半放時
戊寅正月四日書閣即事二首
隔歲春還解沍寒名香珍茗足清歡齒裒自合思歸劇
灘急從來索退難琴按七絲風月好花圍四壁海天寬
老妻暫歇縫裳手相對閒吟話夜闌
人間萬事重循還識得應須一解顔薄有詩篇難免恨
既叨圭組豈能閒四時佳卉徵瓶史數點危峰指硯山
倚徙歗歌盆樹側也同邱壑任躋攀
一室中置寒花十數種幾無坐處二首
礙履牽衣一室中深紅淺白列芳叢盆花位置求安穏
不獨兒嬉笑放翁
交柯接蕊錦成攢煗室牀前十笏寬但可一春花事足
從來容膝易為安
再疊堯峰山字韻詩六首
生涯晩歲卷書間怕聽車聲酷愛閒但得梅花香裏坐
閉門何地不空山
茅菴窈窕白雲間藥插漁竿廿載閒歎息人生何處老
水流花落是家山
地鑪煨火小窗間催廹桃花不放閒爭似春烟春雨後
含情含態夕陽山
總是塵勞塞兩間何人肯放此身閒惟餘老子癡頑性
隠几時猶夢故山
樵路烟村杳靄間松隂十畆可閒閒芙蓉露落臙脂港
躑躅花開錦繡山
六街鐙火五雲間笙管撩人苦未閒老我深宵對香雪
兒來聽話舊谿山
紙閣
紙閣蒲簾樂事賒探春梅萼兩行斜居然香雪園中叟
日日牀前埽落花
自題圃翁氊笠采梅圖
紫罽裁衣古夫須製笠寬近家營小圃别墅占幽巒晩
歲情何寄梅花性所歡甔瓶一枝雪常共爾清寒
前歲種蕙草盆中今忽作幽蘭五箭
雜蒔羣芳娛老眼喜看蕙草忽成蘭離騷九畹分明别
物理遷移欲辨難
曾孫牛郎
閉戶那堪過社日弄琴聊與送梅花茗香之外無多事
持抱曾孫一笑譁
春半
太液冰開綠漸勻杏烟輕籠
帝城春燕來絮語如歸客花落愁懷似别人鄉夢有時
吟短句遊蹤無地蹋香塵祗今松嶺樵歌路迴望隣家
木筆新
所願
稱身輕絮葛傍宅小園池弄水度朝暮看花紀歲時破
閒聊展卷適意偶成詩茗餌餘生足鳴琴理釣絲
清明二首
閒門插柳柳絲輕忽聽兒童笑語聲澹染麴塵纔有色
看來未省是清明
春風先入紫泉宫地濕林暄氣蚤融昨日園官報行在
山桃遠寄一枝紅(時)
(駕在五臺將歸園折山桃一枝寄行在報御園春色)
清明後二日西郊書觸目二首
御園烟柳綠初勻韋杜城南别作春澤澤土膏移樹日
涓涓泉脉灌花人錦韉細馬紛馳道畫轂香車動輭塵
差覺故園風物蚤滿枝紅雨正芳晨
逶迤官道井幹邊借得農家屋數椽平楚乍看開曙色
遠林微覺動春煙㬉喧蜂蝶鶯猶澁時過清明柳尚眠
檢點吾生多幸事獨傷容易擲流年
寄廷玉二首
馳書頻與報山阿為我殷勤護舊柯喬木數株非易得
新花百種未嫌多
曲折長廓可隔塵花籬編葺藉霜筠不須紅紫堆三徑
但滿清隂便可人
擬放翁閒中富貴
酣眠飽食任從容憂患危疑百不逢曲徑蕭疎穿萬竹
小樓蒼翠壓千峰蜂喧桃李衡門㬉鷺宿芙渠鏡水溶
散髮浩歌天壤内端知不愛酒泉封
蚤起之西郊
投枕近來增懶慢趁朝未許遂疏慵檐前斜挂昏黃月
烟際遥開斷續鐘囈語婢貪春睡重遲鳴鷄怯暁霜濃
闌干北斗低垂地無數輪蹄陌上逢
廷瓚新購北園賦此
吾鄉北郭枕幽巒新購園林十畆寬曲沼波光浮檻入
層巗石色倚闌看長松圍屋將百挺好竹緣谿郤萬竿
佗日扁舟載茶具栽花弄水足盤桓
讀放翁詩偶成四首
石帆山下禹祠邊醉叟嵯峨二十年健筆高懷逢勝地
盡搜清景入詩篇
遺編近代始流行照乘珠光萬斛傾人在海山端不死
水沉一炷荅毛生
輓強沒羽本天才煆練詩篇老不衰夜夜神光生帳底
固應竒句逼人來
戞玉敲金字字妍丹青畫出閬風僊樂天七十詩懷减
輸郤龜堂十五年
四月郊居二首
郊居端不負芳晨滿眼平蕪柳色新近欲移房傍僧舍
海棠雙樹苦留人
葉密何湏錦成幄月明不藉玉為缸路人指點予栖處
一樹棃花暎紙窗
送八弟之官咸陽二首
鴈序初銜一紙書老親暮齒見懸弧間關南北分棠影
家世清貧少木奴薄禄一官多荏苒征塵十載總﨑嶇
終南黛色華林樹沃野秦封豈盡蕪
晴郊驪唱别青門遠度圅關憶弟晜日落西風吹渭水
雨餘春草徧咸原新豐舊店山川古漢代遺民里社存
屈首微官師柳下循良冀爾蚤飛騫
題陳廣陵扈從北征圖八首
書生遥控鐡連錢隊入黃沙萬幕烟卻笑龍門誇縱覽
止從域内見山川
絶徼纖塵迅埽除氊裘君長拜穹廬
聖人神武清沙漠才子高吟在屬車
鄒枚筆札奉傳宣金鳳時分五色牋撰就鐃歌天上曲
夜深待奏幔城邊
六軍萬騎陣雲屯豹尾清班不動塵盧橘江南傳塞外
旌門拜
賜及儒臣
夢入烏孫天外磧手捫青塚路傍碑龍沙柳色榆關月
親見唐人出塞詩
明駝寶馬翠雲裘羽箭雕弓賦壯遊謾道詞臣無武略
佗時孫子羡兜鍪
春風三月歴秦關豹袖貂褕往復還京洛黃鶯啼柳絮
雪花如掌是天山
鵷鵬健翮氣摩空鶵鷃隨飛度朔風(時廷瓚亦同扈從)為恃
深恩忘遠别翠華黃幄紫雲中
題王石谷騎牛還山圖
石谷山翁舊隠淪京華遊跡動楓宸漢書一卷歸吳苑
挂角於今見古人
西郊漫興三首
睡殘過午日偏長欵段閑憑一徜徉聞有鄭花開數畆
畏吾邨畔小南莊
家家紅藥滿畦栽土屋笆籬一半開偏我看花逢驟雨
風恬日澹不曾來
滄波弱水本難求井谷蹄涔亦少休便是唐人小三昧
四隣新綠一園收
題房師總憲蔣公趨朝圖
威鳳在朝陽攬輝聽喈雝巗廊登國珍光氣仰璜琮吾
師社稷器岳瀆生鉅公大賢應昌期萬類資帡幪蚤年
盛文譽言陟蓬萊峰天衢四十載事業䕫與龍持憲肅
百度精白殫寅恭綱紀佐清宴元氣日龐鴻鳴珂紫霄
上垂紳清露中舉朝多後進敦碩推宗工幸生桃李蹊
長養藉春風恒陪玉階躅泰岱瞻儀容
六月九日移榻郊外
暑雨氣蒸溽城市探湯如
聖詞降温藹凉爽來郊居樹色洗濃綠葛衣上籃輿草
露未全晞呼吸皆清虚柳下欵舊扉老圃正揮鋤禾麥
過牆青瓜蔓走階除埽地焚蒼术餔粥烹新蔬蟬吟晩
嘒嘒蝶夢午徐徐飽食復酣眠生事欣有餘但許長高
枕何必非吾廬
歐陽文忠與韓子蒼約五十八致仕踰期七年而
後踐言寄以詩人事從來無定處世途多故踐
言難誰知潁水閒居士十頃西湖一釣竿和之
曰
樂天未老分司去嗣後高人接踵難踐諾斷然先永叔
芙蓉谿畔一漁竿
題梅淵公畫册三首
物外人宜放眼寬一楓一栗足盤桓小亭望裏無多景
秋水平湖鴨嘴灘
攢峰疊岫入烟鬟李杜相逢飯顆山澹墨寫來空翠滴
矮箋何意見荆關
筆端何處著纖塵絶壑幽巗足鬼神貽我黃山松百尺
祗今常憶敬亭人
郊外雜詩四首
曾經宿處認柴門流水潺潺繞斷垣幾樹胡桃遮矮屋
米家畫裏雨中村
遥聞鐘漏隔華清郤掩殘書對短檠樹暗荒園深夜雨
寂寥能使道心生
雨餘凉月傍林明觸我空山静夜情稍覺未忘塵世處
微嫌牆角度車聲
西山雨過亂雲飛槲葉吟風暑氣微返照斜臨禾黍外
一川蒼翠上人衣
題畫
風恬日㬉物華新樹色嵐光正暮春柳絮香飛啼鳥路
桃花紅暎蕩舟人枳籬芳徑多閒客茅屋青山遠世塵
自是昇平饒樂事歌衢擊壤盡堯民
戊寅夏日郊居浹旬四郎廷&KR0722;以養疴城中不能
從書此十首與之
承
詔傳温語追凉郭外風借居青樾館卻傍紫泉宫榆柳
千村暗蓬蒿一徑通經旬宣喚少吟卧綠隂中
西郊今鄠杜谿水獨潺湲石瀨新荷浦泉源古栝邨引
流先奉御分𣲖各為園處處芳蓀遶餘波亦
聖恩
斷垣苔蘚綠樊圃稱幽栖柿葉當窗密瓜藤暎戶低雷
聲殷樹北雨腳過庭西微覺驚殘夢黃昏度馬蹄
平生憚拘束瀟灑愛園居但有林為徑何妨草結廬心
同黃鳥樂意向綠隂舒晩食甘葵藿斜陽看種蔬
向夕微凉動宜人理素琴平沙含古意流水識鄉心幽
籟生松壑清風過竹林疎慵近書帙聊此託長吟
桃笙卧復起庭樹影交加清露開簾重明河帶月斜寒
螿鐙下語茉莉枕邊花莫漫高吟歗中林有宿鴉
睡起過亭午閒吟白日斜蟬聲千樹柳鳳羽一叢花野
客遺紅藕隣僧饋紫笳身心安穏處幽事亦堪誇
叔度來東郡相過避暑時夢同風雨夕話盡海山竒竹
榻閒搜帙花隂静覆棋佗年浮渡約江路有前期(時即墨黃)
(元美來訪)
雲氣横西嶺峰峰入窅冥郊原經雨足禾稼接山青白
水分畦看寒泉汲井聽漸知秋色近花底見流螢
華蔵何年寺松隂白日寒平生貪種樹難得一株看皓
貭凌霜雪清音比鳳鸞風塵欣覯此莫訝久盤桓
同元美過法華寺
園居苦炎蒸駕言適招提村過槐柳側路入禾黍西老
僧坐井欄童子方灌畦為我摘新蔬炊菰復糝藜移牀
入深松地溼林影低殿前鴨腳樹高與雲峰齊白松有
竒姿膚香如柔荑竟日飲空翠使我野性迷不覺曦陽
度但聞蟪姑啼惋惜日中去未及林鴉栖
避暑信宿法華寺四首
酷烈今年暑殊非老所堪幸能辭褦襶暫許伴瞿曇古
屋青蘿徑深林翠葆菴竹風荷露好斯際憶江南
當晝困炎暑雲峰矗目長忽聞庭樹響頓覺客衣凉蝶
亂風翻草鴉驚雨過牆天工真老手搏捖等尋常
蘚階延晩步蓮室愛西偏蟬噪喧逾寂松隂老更妍微
凉三伏雨空翠一林烟未遂麏麚性吾生意惘然
畏吾邨畔寺中有牡丹枝珠顆榴房坼霜林柿蔕垂瓜
蔬留客美泉圃寄花宜十載歸田思唯應老衲知(予嘗寓花)
(于僧圃)
文端集卷三十三
