文端集卷三十九
大學士張英撰
篤素堂文集三
表
恭進易經參解表
伏以
至道開於河洛發羲文周孔之微言
奥旨貫乎隂陽備彖象卦爻之精意參稽古訓託藜火
而重編側近
光華食野芹而思獻俯慙謭劣彌切冰兢兹盖伏遇
皇帝陛下
道法天行不息
學同日進無疆尚書已講於
經幃大易繼陳於
黼座神凝簡册
聖心探一畫之先博極圖疇
睿照啟千齡之秘臣叨恩於禁籞祗奉
欽明竊有志於韋編欲窺象數自田何京房而後漢初
各有師傳逮濓洛康節以來宋儒始爲定論考亭本義
之學洵可奉爲宗風伊川易傳之文尤有資於治理竊
惟廣且大者易之體豈容驟測其精微竒而法者易之
辭未許遽窺其典要必在發明章句譬如探源者先索
其流務期剖晰文詞難言得意者遂忘其象爰考先賢
諸說輯爲參解一書時逾兩期卷分六帙如涉滄海而
尋畔岸祗堪自砭其愚頑竊仰泰岱而竭塵埃詎謂有
裨於
高厚但念閱寒歷暑分細旃廣厦之餘閒浥露研朱居
秘閣芸香之勝地雖極知其蕪陋敢不冐爲敷陳聊佐
乙夜之覽觀庶備
九重之清燕伏願
德符岐聖
治軼羲皇
履帝位而豐豫時登
養萬民而訟師不作觀損益之義化自洽於中孚察消
長之幾世自升於大有對時育物端居見天地之心知
崇禮卑撫卷盡乾坤之藴矣爲此具本謹稱
進以
聞
謝
御賜書籍表
康熙十六年十二月二十日(臣英)蒙
御賜内府所藏書經大全四書集註文獻通考共十有
二函每卷首
錫以宣文之寶(臣)謹奉表稱
謝者伏以
芝檢芸函琬琰光騰几席
龍章鳳篆珊瑚色映圖書
頒石室之藏編榮分四壁作蓬門之世寶寵勝百朋仰
浥
恩波俯窺學海恭惟
皇帝陛下
性符敦敏
德配文思
邁高宗典學之勤
法武王拜書之敬未央日曉牙籖早侍
經幃長樂鐘疎玉燭猶輝
秘閣龍香繞硯羅金匱之鴻文蟾影臨窗映縹緗之錦
字䆒微言於曩聖
帝度冲容尋渺緒於陳編
皇儀淵穆學古有獲用師說命之言日進無疆獨悟羲
經之義(臣)自侍觀於
禁近尤難贊頌乎
高深悔謭陋之微軀荷
寵榮之殊眷華林西畔移家近傍
彤庭温室南隅入直常依
紫闥日分仙饌飫天上之竒珍時惹御香曳雲中之清
珮復蒙
恩賚
特錫鉅編一經肇啟唐虞載傳政傳心之要四子嗣興
鄒魯備希賢希聖之資洵文字之本根尤道德之淵藪
更念學不厭博當講明乎錢榖兵農事貴有徵務綜觀
乎古今上下爰
錫端臨之紀俾觀文獻之全東觀藏書人間罕覩西清
華本萟苑爭傳印以蝌蚪之
天章紫泥星燦護以龍鸞之
内錦翠帙雲封賜廬之鄴架相輝總拜
君恩之重
寶翰之榮光互映益昭(臣)遇之竒比皇甫之載以一車
士林同羡似無忌之詔與千卷奕禩猶榮(臣)識陋面墻
學慙窺管幼誦典謨之訓難言四代之精微少習洙泗
之言莫識六經之閫奥文慙平子授簡敢賦兩京博謝
茂先入室驚看四庫手披
鳳紙目眩
螭文對冊府之輝煌如獲瓊瑶之貺勵樗材之愚鈍敢
辭鉛槧之功伏願
銘日常新
法天恒健
心存乎微危精一足包孔壁之全經
道漙於位育中和奚止魯論之半部考禮作樂師古而
治法冠乎百王戢矢櫜弓偃武而文德昭乎四海矣為
此具本謹稱
謝以
聞
恭謝
特擢翰林院學士兼禮部侍郎(康熙十九年五月初七日)
伏以西清要職謬分華蓋之光東觀崇班復晉容臺之
秩湛露洊加於弱草仁風獨拂乎樗材聞
命自天措躬無地(臣英)誠惶誠恐稽首頓首竊念(臣)蓽
門下士山陬豎儒幼讀父書長承師訓猥以魯質幸際
昌時忝南國之賢書値
登踐鴻基之始(臣鄉試在康熙二年)聽當軒之臚唱適
躬親大政之年(臣熙殿試在康六年)濫厠清華六載廻翔丹地
仰承作育一編課試
彤庭給筆札於尚方雜琬琰於東壁
君恩實重(臣)遇尤竒驟兼柱史之榮早踐講僚之席螭
頭曉日持鳳紙而侍鸞坡豹尾春雲捧龍編而趨鶴禁
追陪
法駕奉屬車之清塵扈從離宫對直廬之皎月
天心垂照下鑒愚忱
帝諭特頒簡居近密邱索探石渠之字丹鉛校天禄之
書
賜對無時奚啻玉階三接近光有喜還借華林一枝陸
贄之朝夕禁庭方兹邈矣李泌之左右君側殆為過之
懼方切於春冰
恩逾深於夏屋允懷若惕報稱良難兹蓋伏遇
皇帝陛下
道重右文
功深典學
圖疇考索精心獨邁百王紀載蒐羅遜志允符千聖金
華棐几由鄒魯而上遡唐虞
黼座牙籖自勲華而更稽河洛法戒觀考亭之筆削精
詳兼洓水之編摹
聖慮彌冲時勤宣室咨詢之益微勞必錄俯念經幃講
誦之臣
沛渙汗之温綸懸日星之優詔褒嘉逾量銓叙增榮如
(臣)尤愧謭愚叨膺顯秩文非燕國詎堪侍草之名度謝
曲江豈副秩宗之望仰前賢於策府恐玷儒風參華選
於儀曹懷慙卿月顧一時僚采玉堂騰圭璧之輝知千
禩韋編藜閣紀簪裾之盛敢不益思芹獻勉竭葵誠許
身竊慕䕫龍致
主惟思堯舜伏願
德崇乾健
敬法日躋
仁聲溥而義問昭六服無憂梗化
文教脩而武功偃萬民偕樂時雍彌搜草澤之英益廣
弓旌之典斯臣等沭
海天之大澤常受祉於無窮託
日月之末光亦垂名於不朽矣為此具本謹稱
謝以
聞
恩賜宫紗謝表
康熙二十一年五月十四日蒙
恩賜紗二端命編脩臣杜訥賫付(臣)廷瓚送回江南(臣)
恭設香案領訖望
闕九叩首謹奉表稱謝者伏以故里初歸驚沭
殊恩於天上
聖慈垂顧遠分渥澤於田間展霧縠之清華凉生蓽戶
披香羅之璀璨風滿衡門叨異數而增慙撫愚衷而倍
愓恭惟
皇帝陛下
德配神堯
勤嫓大禹
文教彰而六經啟藴
武功偃而九服來同簡儒臣於禁中置講僚於座右臣
猥以百生之竒遇際千載之昌期握筠管而侍彤闈抱
芸編而趨紫闥備沾優渥曲賜矜容廼以銜土私情冐
干
宸聽復荷如天
聖度俯鑒微悰頒文綺於尚方鍚精鏐於内府
龍顔宣室捧忠孝之
綸音馬首東郊拜平安之
天語感深欲涕寵至彌驚自謝直廬遂遵河渚雲深日
近瞻冀北而懷思水涸沙淤望江南而莫逹朝沿柳岸
心依黼席之前夜泊魚磯夢繞金鋪之側逾四閱月始
抵鄉園適蓬蒿初返之時正綺縠遥頒之日榮生里巷
爭識
聖朝禮下之隆喜溢親知共指微臣稽古之賜冰蠶麗
質當暑彌清雪繭輕綃臨風欲舉爰選金鍼玉尺花鳥
新裁還同紫綺珍裘龍香什襲伏念自膳服叨于禁近
如臣之被寵者獨深迨頒賚及于家居似(臣)之蒙恩者益
少欽承匪懈悚愓靡寧(臣)又伏思
恩命由於内廷未敢繕疏稱謝遂使瞻依片念徒然自
結於衡茅感激微衷無由上徹於
君父輾轉宵旦難以即安敬藉同官肅陳謝悃望層霄
而虎拜猶如身侍紅雲處下里而蛩吟敢冀詞聞丹陛
伏願
聖躬純嘏
帝治龐鴻俗厚年豐民安物阜(臣)雖暫栖藪澤光華近
戴堯天遠在江湖熙皥常依舜日(臣)愚不勝悚惶戰慄
之至謹奉表稱
謝以
聞
恩賜羊酒食物謝表
康熙二十二年十二月二十三日蒙
恩賜(臣)英羊二牽酒二罇鹿一雉八鮮魚鹿尾各六給
付(臣)男翰林院編修(臣)廷瓚(臣)望
闕九叩首謹奉表稱謝者伏以
恩從天上蓬茅沾玉露而增榮春到江南枯蠧沭瓊膏
而起色憶昔囊書
深殿每分輝於伏臘之時詎意卧疾空山復拜
賜於嘉平之節澤愈徵其優渥感自倍于恒常恭惟
皇帝陛下
文治光華
武功赫濯
運睿慮於穆清之上措邦家於磐石之安仁浹生民薄
征徭而誦聲在野義孚藩服韜戈甲而譯使來庭近者
紀
聖略於球圖昭回千禩焕
天章於雲漢炳耀六經宏猷允駕乎昔王芳軌迥超夫
前代(臣)英葑菲薄植荷
簡拔於昌時樗櫟微材隨步趨於
經幄恩深十載寵溢多生仰瞻
聖學高深獲覩
宸衷勤毖玉階待曙早看三殿鐙輝金鑰傳聲夜聽九
門漏徹層霄清切異數駢蕃翠釜銀&KR0902;常飽調蘭之饌
珍裘紫綺還裁疊雪之衣錦雉分自
御圍良驥頒從
内廐春風簾幕宫櫻堆赤玉之盤秋水蒹葭河鯉出珊
瑚之網每當除歲宫使早扣衡門羅列尚方珍味懽騰
穉子庖登仙獸瓮發天香歷數殊榮皆成盛事臣英未
有涓埃愚悃報
聖澤之帡幪猥以草土私情違
天顔於咫尺枌榆暫返寒暑再更聽紫陌之雞聲近移
茅舍盻觚稜之日影遠到田間雖負土之情少醻顧復
而采薪之疾益覺纏緜蓋桐以心虛未霜而落柳因質
弱望秋而衰身雖雜於漁樵念舊
恩而倍悚夢常依於
君父欲奮飛而未能乃上厪
睿懷垂注無殊曩昔近當令序流膏特畀幽遐爰開白
獸之樽用勵羔羊之素嘉魚貢於遼海瑞鹿致自關山
昔忝詞曹故有文禽之鍚近栖山澤并分野雉之珍計
頒賚於
内廷正當雪候迨郵傳於寒谷恰値春温
宸眷彌殷(臣)衷益愧乍聞而心惕永念而涕零思(臣)舊
侍
彤闈惟切曠瘝之懼自離
紫闥久無夙夜之勞(臣)父得奉
龍章典禮貺嘉於泉壌(臣)英屢承
天語德音遥下於江湖(臣)雖糜頂踵之微茫而無能醻
生成之萬一者也伏願
景祐日升
聖功時懋俗登三古治冠百王(臣)雖結伴山農同爲擊
壌
堯衢之侣倘得捐除宿疾再侍賡歌
舜日之班(臣)不勝惶悚之至謹奉表稱
謝以
聞
疏
請假歸葬疏
日講官起居注翰林院學士兼禮部侍郎(臣)張英奏爲
聖恩高厚難醻子情廹切已久冐攄微忱懇祈
賜假事竊(臣)一介豎儒學植謭陋叨逄
皇上右文之代拔置詞曹旋擢
講幄復蒙
簡命供奉
内廷伏覩我
皇上勵精聽政之暇硏經䆒史講貫討論寒暑無間夜
分不輟(臣)每從細旃廣厦之側仰
聖學之高深窺
懋修之純篤恭聽
睿謨敬瞻
宸翰自古帝王遜志時敏之學未有如我
皇上今日之盛者也臣又伏思十載侍從深受
特簡之遇猥膺超擢之榮日近
光華仰承
顧問給廬内地授餐大官
殊恩異數疊至洊加從來臣子遭遇未有如(臣)今日之
寵渥者也頻年以來日覩我
皇上宵衣旰食之勞雖有烏鳥私衷何敢仰干
天聽今幸海内蕩平
廟堂清晏亦人子可以言情之時慟念(臣)父殁已十有
五年尚未歸一抔之土子職有虧莫大於此每一念及
中夜徬徨查京官歷俸五年例准遷葬(臣)歷俸十有一
年遲久而不敢言者
君恩至深輾轉而不容不言者子情至廹伏乞
皇上俯鑒愚悃
賜假南歸經營窀穸俾(臣)父得安泉壌(臣)從此竭犬馬
之力捐頂踵之微以報我
皇上如天之恩日正長也(臣)不勝惶悚待
命之至謹具奏
聞奉
旨張英自簡侍講幄以來朝夕勤勞敬慎素著覽奏伊
父未葬情詞懇切准假前往安葬事竣速回供職該部
知道
恭謝
天恩事
日講官起居注翰林院學士兼禮部侍郎今告假(臣)張
英奏為恭謝
天恩事康熙二十一年九月初九日
御製昇平嘉宴詩序并詩勒石告成搨本
頒賜與宴諸臣(臣)請假在籍蒙
恩給付(臣)男翰林院編修(臣)廷瓚代領賫回江南(臣)恭
設香案望
闕叩首稱謝伏念(臣)一介愚魯自擢侍
講幄以來受
恩隆渥十載於兹欣逄本年正月十四日
皇上俯念諸臣屢歲勤勞鍚之燕飲倣柏梁之賡歌昭
泰運之昇平喜起一堂流輝千䙫(臣)叨随末班屢傳
天語捧觴載筆榮幸非常今復蒙
聖恩冠以
綸音將嘉宴詩章勒諸貞石垂示不朽念曾與斯宴者
咸得沾賜(臣)以西清舊秩特分圭璧之華南畆微蹤遠
錫琬琰之重榮光燭于蓬戶寶翰奉為珍藏(臣)不勝感
激忻幸之至為此具本謹以
奏
聞
歲終彙進講章疏(康熙十五年)
日講官起居注翰林院掌院學士兼禮部侍郎(臣)張英
謹
題為講義業已彙進歲終循例題明兼陳愚悃仰希
睿鑒事竊惟君心仰法乎天心故聖帝重日新之學道
統實關乎治統故哲王敦時敏之修盖探索則義藴無
窮而討論斯精微愈出我
皇上聰明本於性成睿慮勤於典學
聖心無逸已深明義理之指歸
天語特頒欲備考史編之法戒超軼千古度越百王(臣)
等幸侍
講筵涓涘莫效伏稽舊例年終宜將年内所講書義彙
裝
進呈(臣)等已於康熙十四年閏五月遵
旨先期彙進兹當歲暮理合
題明簡編具在古訓犂然伏冀
聖聰恒加省覽虛懷遜志則德益進於高深尊聞行知
則業逾臻於光大將
聖學有無疆之益而至治嫓隆古之休矣(臣)等無任諄
切之至
題請
萬壽朝賀事
禮部尚書(臣)張英謹
題爲
萬壽朝賀關係鉅典理宜舉行謹特疏陳情仰祈
俯允以慰羣情事竊惟典禮本乎人情凡人情之不容
已者即為典禮之所宜行為臣子者道莫大於尊君誼
莫切於親上
聖人篤生為四海臣民之主遇
誕辰而稱慶合寮采以拜颺此頌祝之禮所關至鉅也
考之經傳有躋堂介壽之文稽之史冊有朝賀讌饗之
制皆因情立儀垂為成憲歷代行之而不能廢者所以
使天下知尊其君親其上遂其感戴之情伸其抃舞之
願非僅稱觴拜祝而已也我
皇上
德邁唐虞
化隆三五事
天事
親盡自古未有之愛敬治民治物溥從來未見之
恩膏
聖作物覩遐邇歡呼恭逄
萬壽之辰正當普慶之際因康熙二十七年二月内奉
旨停止行慶賀禮欽遵在案(臣)等職司典禮伏念
聖誕令節朝賀大典中外觀瞻遠近拜舞關係至重不
宜永停比時因奉
明綸不敢凟奏鬱結之誠歴今五載大典之曠已久臣
民之望日殷(臣)等恭覩
皇上每於
皇太后萬壽之期必行禮慶賀乃數年以來
萬壽令節在廷諸臣以及藩王貢使不得一拜
丹墀是
皇上得以伸孝思於
皇太后之前而諸臣不能伸愚悃於
皇上之前家國一理臣子同情此在廷諸臣之所以夙
夜難安於心而斷不能已於竭誠敦請者也兹者三月
十八日恭逄
聖誕之期四海雍熙百姓樂利正普天同慶之會(臣)等
不揣愚昧敢獻芻蕘伏冀我
皇上俯鑒輿情
允行舊典洽萬國之歡心伸臣子之至願天下萬世永
著尊君親上之義中外欣忭無極矣為此具本伏祈
睿鑒施行
懇
恩休致疏(康熙三十七年)
禮部尚書(臣)張英謹
奏為
聖恩高厚難醻微(臣)衰病曠職不容不仰凟
天聽事(臣)草茅微賤至愚極陋蒙
皇上拔擢之恩優容之德自揆知遇古今罕儔即捐糜
頂踵更何能報稱萬一臣所以屢凟
宸聽者(臣)自幼體弱身有血疾中年此疾舉發尚可撑
持近因年老氣血日衰每發一次則必甚於前再發則
慮其難支且因此而怔忡眼昏遺忘日甚肢體酸痛(臣)
所領皆要職曠誤實多自知難逭(臣)今年六十一歲何
敢謂之甚老但(臣)自念生平受
皇上非常之恩召入
内廷侍從逾二十載倘得以殘年乞休歸田調治夙疾
則保全
聖恩終始在(臣)實為至榮實為至幸今以(臣)精神恍惚
必有擔遲錯誤自取曠職之罪在(臣)生平實為可惜人
有至情必告父母
皇上臣之父母也此實臣之至情故敢冐凟
天聽仰求
聖慈俞允休致
隆恩渥澤更屬非常(臣)戰慄惶懼之至
題為
聖謨廣運事
禮部尚書(臣)張英等謹
題為
聖謨廣運
神武誕敷逆孽就俘狡寇殄滅黨與盡皆歸服荒遠莫
不來王永滌邊塵普天慶洽應舉行典禮以昭示中外
垂憲無疆事禮科抄出議政大臣都統公宗室蘇努等
題為
睿略永清絶塞等事奉
旨覽卿等奏賀知道了應行事宜著詳察典例具奏該
部知道欽此欽遵於四月二十九日到部(臣)等恭惟我
皇上仁並堯天化同舜日
至聖作覩萬國咸寧四海時雍羣生樂育惟此厄魯特
噶爾丹狡詐性成兇頑樂禍跳梁荒徼自外生成累年
以來擾亂邊境與臣服我之喀爾喀為讐遂將喀爾喀
陵虐侵殺闌入我境内烏闌布通之地與大兵拒戰為
我師所擊大敗斯時因
聖駕未親涖軍以致彼脫逃比噶爾丹跪於道傍於喇
嗎所與佛像之前立誓再不敢干犯
天朝皇帝之喀爾喀及邊界人民等語捧進印信文書
方免其追勦釋之而歸彼乃背負
仁恩復行狂亂悖天虐衆違蔑誓言潛入巴顔烏喇地
方奸詭叵測煽誘蒙古諸部落
皇上屢頒諭旨曉以禍福許其投順彼仍怙惡不悛
皇上念此賊若不即行撲滅邊境人民必不獲遂其安
養於是
睿謀乾斷特申天討𣲖大兵從三路出
皇上祇告於
天
地
宗廟
社稷禡旗祭軷
親統中路大兵聲罪徂征遠踰瀚海素無水草之地直
抵黑魯倫土喇地方
躬先士卒指示調度
天威所至噶爾丹聞風喪膽棄其子女廬舍中夜潰遁
皇上洞察噶爾丹狡詐預定謀略料其必由西路逃遁
果遇西路堵截之兵盡被勦殺潰散竊思噶爾丹在邊
塞之西肆行兇惡而無忌憚者數十年
皇上籌畫萬全統率六師一鼔而覆其巢一戰而奪其
魄陣戮其妻薙獮其部曲盡收其輜重賊跳身潰遁殘
喘遊魂狼狽困蹙苟延旦夕雖生猶死厄魯特之珍滅
實在此舉矣
皇上仍頒諭旨許其來降而此賊狡黠昏迷猶思竄匿
皇上神謨密運留將軍於塞上駐勁旅於肅州聯指臂
之形窮狡兔之窟皆非衆人所能測度者也丹濟喇奔
敗之餘覬覦餘粮復為我師奮擊敗遁
聖駕於去年冬復親蒞邊方渡河至鄂爾多斯之地經
畫調遣恩威並用賊之黨與歸命輸誠者不絶於道皆
加豢養撫恤賊之乞憐於他部落者皆以計擒獲其使
令彼奸狡一無所施困廹倉皇至於已極今年春
聖駕復臨邊方西踰寧夏
駐蹕於狼居胥山震揚
天威分布禁旅授諸將方略盡堵截其遁匿之路必期
戮此小醜其子檻車就縳瑚瑚腦兒軰又率衆來降諦
巴奏請謝罪丹濟喇及阿喇布灘丹津汪布等皆遣人
輸誠嚮順賊氣索途窮自料擒獲誅戮决不能逃遂於
閏三月十三日服藥自殺其黨丹濟喇等收其拏挾其
骸引衆來歸厄魯特盡皆蕩平噶爾丹父子皆獻屍成
俘塞外蒙古盡稽顙歸順
神功駿烈顯爍如此洵亘古之所罕覯者也從此邊徼
永享清寧昇平極於萬世皆由我
皇上乂安中外之心至誠至仁行健之德如天而堅定
不移於終始决勝之智如神而首尾總歸於成算
聖駕三次臨邊躬擐甲胄調兵籌餉備極焦勞冐暑衝
寒久歴煩苦惟以寧民為心安邊為念而
聖躬之勞勩皆所不計是以昭格
天心感通
列祖成功若此之隆也仰惟我
皇上自御極以來愛養臣民則膏澤極其深厚勵精政
務則夙夜殫厥心思文德邁於百王武功軼於萬䙫前
者征滅反叛察哈兒平定三逆收克臺灣海外咸入版
圖從來未通中國之倭羅斯皆已納
貢喀爾喀之三君長率其衆數十萬歸附為臣今者
親征絶塞累年之賊寇一旦埽除異域之蕃部㒺不臣
服威武奮揚萬世永頼
功德巍巍自古帝王無能比倫報至之日大小臣工遠
邇軍民無不懽忭踴躍巷舞途歌咸謂太平之業從此
益增太平矣(臣)等詳稽載籍慶典允宜舉行應
遣官祭告
天壇
地壇
太廟
社稷
永陵
福陵
昭陵暫安奉
殿
孝陵其旗纛
天安門太歲砲神及五嶽五鎮四凟四海歷代帝王陵
寢闕里等處俱應
遣官致祭以仰荅
天
地
祖
宗神靈之貺
皇太后前應請加
徽號
皇上前應請上
尊號以俯慰四海臣民及外藩君長籲望惓切之情頒
詔天下
皇上升御座受諸王大臣官員進
表行
慶賀禮各省督撫文武官員亦應進
慶賀表文
聖躬三次臨邊始終經畫
大功告成應
命史館編輯平定北寇方略昭示無極此皆典禮所關
悉宜舉行以永光史冊垂憲萬世者也恭候
命下虔辦祭品選擇吉日分
遣大臣由太常寺衙門啟奏祭文由翰林院撰擬加
上
皇太后
徽號
皇上
尊號頒
詔天下欵項
慶賀
表文由内閣擬定呈
覽頒發臣部詳察定例遵行編輯平定北寇方略其開
館事宜由内閣翰林院具奏嶽鎮海瀆等處
遣官致祭臣部另議具奏為此謹
題請
旨
請
恩乞休事
經筵講官文華殿大學士兼禮部尚書加二級(臣)張英
謹
奏為
聖恩高厚已極微(臣)衰病日增瀝陳愚悃懇求
俞允回籍調治庶免曠官事(臣)一介䜿儒謭劣無比叨
受
皇上知遇深恩拔置翰林俾侍從
禁廷三十餘載洊歷卿班復蒙
簡與密勿非常之恩殊異之數加以訓誨寬容矜恤周
至寵渥于(臣)者至矣(臣)自愧駑駘迥逾涯分即捐麋頂
踵何能報荅萬一况敢以疾病微情仰干
天聽但以(臣)幼時曾攖弱疾中年又有失血之症是以
年老精神愈覺衰竭雖醫藥強扶舊疾旋已旋發目昏
頭暈怔忡時作復於今年七月二十二日正在衙門辦
事忽然痰疾昏暈言語錯亂應對不眞扶掖回寓醫藥
調治四五日少覺昏瞶漸清從此氣體益弱言語多有
失次步履艱難勉強支持便覺恍惚(臣)竊念
綸扉重地斷非(臣)衰憊所宜舛錯遺忘恐不能免是以
夙夜惶恐晷刻靡寕倘非(臣)自審衰頽難以供職又焉
敢屢凟
宸聽伏乞
聖慈俯鑒數年籲懇之誠
俞允致仕回籍調治舊疴田里之間得以少延視息感
頌
聖恩終始矜全高天厚地之澤淪髓刻膚子孫世世無
極為此具本謹奏請
旨于本月二十一日奉
旨卿才品優長效力已久及任機務恪慎益勵文辭充
練倚眷方殷覽奏以衰病乞休情詞懇切著以原官致
仕該部知道
為恭謝
天恩事
大學士兼禮部尚書加二級(臣)張英謹
奏為恭謝
天恩事(臣)以謭劣微才蒙
皇上高天厚地之恩養育生成至於已極因衰疾乞休
復叨
聖慈俞允回籍
優渥之仁有加無已
内廷鍚宴特給與驛逓夫馬沾被汪濊感激涕零臣途
次觀二麥正茂物阜民安自入江南諸郡比歲豊稔更
蒙
皇上殊恩蠲免正賦家有盖藏春來雨水沾足民生樂
業(臣)仰頼洪慈勉自調攝以三月初三日抵里謹捧
御筆篤素堂匾額懸揭中庭又以歷年所
賜
御書及法帖陳列恭設香案率子孫叩首謝
恩(臣)日曕
聖翰如覲
天顔雲漢昭回頓令山川改色城郭增輝草野章縫爭
窺
鴻寶閭閻父老共慶遭逢(臣)撫念生平蒙
皇上豢養大澤三十餘年未能仰報萬一自非老病交
迫何忍躭逸偷安叩辭
闕廷遠離
君父依戀無已夢寐靡寧撫躬自慙莫知所措惟依
堯天舜日之下息賤體之衰羸偕耕田鑿井之民頌
聖恩之深厚謹繕本奏
謝(臣)不勝惶悚感激之至謹具奏
聞奉
旨覽卿奏謝知道了該部知道
為恭請
聖躬萬安事
予告大學士兼禮部尚書加二級(臣)張英謹
奏為恭請
聖躬萬安並陳謝悃事(臣)荷
皇上高天厚地之恩異數殊榮優渥無已江南恭迎
聖駕得覲
天顔蒙
特賜
御筆匾額對聯
御製詩章及大幅長卷皆超神入化之筆曠古罕儔
天章燦如琬琰光彩炳如日星士林驚觀未有之奇子
孫傳為萬世之寶(臣)敬捧弘璧不勝感激惶悚頃以衰
朽殘年拜辭
闕廷親聆
天語
温諭静養復
特賜
御用帽一頂袍一領套一領天香異錦内製輝煌(臣)謹
奉以留示子孫又蒙
賜人參三斤靈藥珍品於(臣)賤體甚宜從此仰荷
聖慈得以少延殘喘皆
天恩之所賜也(臣)以四月二十九日抵里犬馬依戀之
忱不能自己徬徨感愧惟有涕零沿途見直隸山東麥
皆收穫江南廬鳳安慶之地雨澤霑足家家耕種田禾
徧野可冀有秋謹藉以仰慰
聖懷兹特具本遣家人賫付(臣)男翰林院庶吉士(臣)張
廷玉送通政司衙門呈
奏(臣)不勝惓惓感激之至謹具奏
聞奉
旨覽卿奏謝知道了該部知道
文端集卷三十九
