文端集卷十
大學士張英撰
存誠堂詩集六
古體詩十九首
山靈代梅語
南殿秘閣爐火温盆梅新綻香雪繁抱書擁裘坐花下
此身忘卻居天閽氍毺坐㬉春夢逼遭花勾引山翁園
低枝窈窕垂碧沼老樹欹側當閒門度嶺一步香徹骨
何况坐臥融心魂山鳥一聲山月白霏微煙溼梅花邨
老翁此時復何處擥衣狂歗石上蹲落花千片如舞雪
等閒堆沒長松根拊掌得句向花說似詩非詩憑較論
兩度花時主人出舊山路蝕蒼苔痕枝頭疎密復誰數
雀翻鴉啄空黃昏山靈移書代梅語心同芳草思王孫
衰傭合向此中老放歸蚤乞
明主恩
除日憶園梅用子瞻韻
短墻碧磵幽人邨古鐵作樹香為魂凍蕊猶黏曉霜重
高枝初破山月昏先生自愛樹圍屋路人爭指雪堆園
看花有時勿孟浪寒消香轉需微温山深樹密曦影遲
麥飯既餔迴朝暾花鬚乍舒花瓣簇珠光照尸香塞門
我昔居此竟三載相憶那能無一言祇今春風已十日
一枝未見臨匏樽
題徐公肅先生小像
清高金莖露正直朱絲絃敬藉少陵語再拜題華箋朝
野仰公望太華凌紫煙山島自疎峙浩澹如長川寵辱
驚世人詎能汨其天霖雨未滿區惋惜成華顛清風聞
坐歗偃仰梧陰偏雛鳳遶其側的爍皆珠蠙且操汗青
筆點抹生民篇(時方監修明史)
李厚菴歸省送之
皓鶴振脩羽來從海雲碧遽以蘭陔情中腸自煎迫相
别觚稜閒執手吐胸膈獨有
君親恩慚汗動心魄疇昔常語我報恩非一策但存區
區誠勿復論形迹耕鑿為堯民亦以醻帝澤或為漸于
磐或為介于石惟此忠與孝畱芬在簡籍君行侍華髮
承歡愛晨夕處則為曾閔出當儷旦奭計君還家時余
亦整雲翮
題惲南田花卉册子二首
紫藤花
山中紫藤花彌蔓滿巗谷樵人不知惜刈以束樸&KR0554;我
獨披荆榛移植傍庭屋青絲長數尺延緣登灌木花時
穗離離百琲紫瓔蔟風入致翩翻露重氣清馥採摘芬
可茹候共春菘熟會當成虬幹藉以媚幽獨
荷花
我昔垂簾坐清夏當砌冷泉流石罅平川十畝稻花中
小作橫塘臨水榭碧水新開一朵蓮半闚半掩騁嬌奼
流鶯喚起午睡醒茶香細啜簾影下復有峰頭百尺松
撩人影入花瓷瀉餐香飲翠恰三年造物嗔人不相借
祇今蓮子憑誰拾風凉露重紅衣卸
寒夜
寒夜熏短衾熟睡遂言歸夢我白頭人歡聚忘酸悲辟
彼舊雞犬門巷不知非回頭數松竹歷歷無忘遺庭鶴
刷鮮羽長鳴相追依思苦易為夢斯理何庸推萬物良
復故所悲年歲衰何當返山澤長為時所麾
寄木厓
碩人寄薖軸高風在河墅列笏插諸峰開襟俯平楚衡
門倚清流茅檐接花嶼孤亭延景光深竹祛嚴暑中有
嗜古人百城同寢處奇文燦天葩七襄入機杼賦詩登
黃初笙鏞間柷敔才高遇彌嗇彈冠慙臼杵今年七十
翁道氣日騰舉清泉白石間聖賢作徒侣欲寄生日詩
逡巡拙詞語自昔渭南翁澹蕩若耶渚萬首古無儔篇
章號鴻鉅耄耋氣益遒目光炳雙炬平生所伏膺願言
持壽汝牛腰端可壓鶴背亦堪許
寄霜鶴
襄陽耆舊傳卓犖推左思千載寒知閤清風常在兹移
家居谷口柴門環清漪古牆護深竹碧玉寒參差緗梅
百年樹偃側當階披摩詰久獨處性與丘樊宜左廂貯
茶臼南榮啟書帷蓑笠自淳古霜雪燦鬚眉冥冥霞際
鶴軒蓋安能淄我亦有茅宇結構西山陲旦夕過谿上
邂逅懽相持鄙志景高潔雲壑貞松姿五年賦契闊舊
柯繁新枝何當棄塵累高翥會有時陰巗富蒼术陽陂
多紫芝相期各善飯采藥長追隨
寄題羹湖龍眠山莊
衆峰縈一谿曲折十餘里澹沲煙雲寬窈窕林壑美中
有最古園迴環抱清沚細路緣山椒垂藤接步屣雲根
削青蒼苔痕澀殷紫酷愛兹徑僻信可界塵滓河聲西
南來石梁何齒齒人語近不聞隔岸飛濤裏曩昔偕來
遊荒途入荆枳予方卜築初君亦經營始亭因栗蔭偏
樓緣杏花起列果樹美箭灌蔬藝芳芷園林日以佳慙
予去如駛比聞㪅探勝幽巗得奇詭疏鑿老不疲自荷
金鴉嘴定當烹肉芝還將吸石髓嚶嚶求友生招招待
舟子獨寐同寡懽延佇兩無已埽我巗耕堂從君閱耘
耔
北軒後種竹得筍
植物數清芬篔簹推第一種類復區分中有堅韌質一
竿圍尺餘十丈高無匹煙梢葉葉奇霜節莖莖直莖含
澹蕩風葉透玲瓏日隂搖暑月寒翠滴晴雲溼雪壓與
風摧亭亭無偃側所嗟樊圃間尤物艱種植竹祖雖頻
移龍孫非易茁北軒有孤幹逾年忽增十園丁遠相報
開書動顏色始緣磵壑疎終繞階除密坐對一林香端
可忘肉食會當置匡牀晩翠映書帙
玉兒書來道小谿兩岸種桃柳百餘株
草堂帶山麓門對清淺谿迢逓松嶺北曲折花邨西最
宜臨水處桺徑與桃蹊綠蔭漾清沚紅雨蹋香泥波底
戲文鱗枝頭鳴黃鸝浮桮落英滿垂釣濃陰低雖無泛
舟樂足令遊笻迷十年畜此願此願多乖暌昨日山中
信阿玉自封題種桃倚短岸植柳眠長隄桃試紅萼小
柳翦青絲齊春風日滋長芳景端可傒他日西谿上幅
巾堪杖藜
讀道書二十韻
學禪成大覺服藥登上僊蓮臺挂珠絡鶴駕凌紫煙二
者信可樂樂在超人天以余忖量之樂不如歸田收得
不貲身謝此區中緣急埽巗畔屋高步谿南阡雲嵐與
煙翠攢簇當我前飫以青精飯濯以丹砂泉胸懷自開
拓耳目皆芳鮮一日驚悸去二日憂煩蠲三日視聽泯
有若嬰兒然渾渾寒蠖蟄蠕蠕春蠶眠不醒亦不寐真
息長緜緜化如入水雀蜕比經秋蟬頓使凡骨換還覺
沉疴痊豁然一長歗躍出羲皇先天地領空闊日月忘
推遷手攀河漢流足蹋崆峒顛蜉蝣憫羣動蜾臝視豪
賢苟非知道者斯理不易傳
追懽
古人言追懽其義當何居將謂衆人樂而我與追隨將
謂懽易去努力追逐之好花開易落好月圓易虧賓親
正聚首倏忽生暌離山水甫登躡隂晴未可期翠管歌
復歇紅袖舞還垂朱顔照青鬢瞥眼生白髭何况塵勞
事如蠶自吐絲微軀苦縛束纏緜無了時懽情良有幾
疾如流電馳捄焚與拯溺未許須臾遲嗣後偶逢懽高
興誓不移園花爛如錦庭月圓如規林壑得佳趣故人
懽相持或遇良讌會笙管佐游嬉或遇閒歲月擺脱塵
事羈寶此如拱璧百慮一時麾掀髯舒寸心放歌豁雙
眉臨風發千笑仰天傾一巵詎可當前失徒勞去後思
人生
人生譬石火倏如流電驚日月無根蔕東躍忽西傾達
人解其意流光難與爭借彼豪端字寄我心中情言歡
若涉笑寫歎如有聲萬類羅腕下一字分枯榮麗如春
葩發皎如朝霞明翠如新竹笴香如芳蘭莖宛轉說哀
怨曲折如流鸎倒翻滄海瀾吞吐如長鯨江山資潤色
河嶽憑精英千篇任瑰偉隻語堪縱橫一片性靈光抒
寫寄太清太清無窮極誰能磨其名君看陶靖節萬古
如平生
官道
高柳一行直其下臨官道風起霾塵沙雨過積淋潦半
夜露未晞亭午日方杲但聞去來人馬蹄蹋秋草烏栖
恨不遲雞鳴恨不蚤微聞柳陰中歎息有邨媪今年騎
馬客看比去年老人生非金石齒髮誰能保莫自逞丹
顔寧得幾時好
上真定梁公
百川趨溟渤羣山仰崑崙萬類皆有託而况吾道尊鉅
公起河北嶽峙聯弟昆勳業冠諸曹四十歷寒暄秉軸
際昌期元化日以敦民氣入鈞陶薄海躋春温文章燦
天葩脱腕皆瑤琨蕉林美詞翰吹氣如蘭蓀歐陽金石
錄榮光燭庭軒俛仰極千古退食恒埽門皎皎貞松姿
雲際安可捫霜榦數十圍撐拄乾與坤蔦蘿本微弱附
麗亦騰鶱翹首望丹壑永荷涵濡恩
送健菴大司寇歸崑山
滹沱冰初冸春風吹桺陌故人去京華翩翻振羽翮傾
蓋遡廿年吳會雙泉宅玉堂喜追隨聯影槐廳席丹黃
秘閤書十載數晨夕猥以蒿蔚姿挹領椒蘭益君才儷
江海巨手光典册寰中照碑版落腕流金石置身萬卷
中精英日探索唱歎皆古音結撰卑時格雅樂鏞球陳
凡響荆榛闢
至尊奬文教薄海事經籍君用儒術欽激賞尤弗釋祇
以承恩深轉使陳情劇鴻帙藉編摩移局近山澤依然
黼藻功謾詡煙霞迹牛腰載秘文兹事罕疇昔擁書林
屋深滌硯花谿碧我亦乘秋風相從訪遊屐皖口與吳
閶春江共潮汐
新秋
昨夕雷雨過郊原何青青新蔬三兩畦濯秀當我庭日
澹雲影薄飛蟲隔疏&KR0905;枕前茗椀淨手中紈扇停身心
兩閒適午夢微凉醒
文端集卷十
