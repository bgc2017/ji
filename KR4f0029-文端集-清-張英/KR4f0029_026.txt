文端集卷二十六
大學士張英撰
存誠堂集二十二
近體詩三十四首
七夕前一日次說巖先生韻
隔歲偏如此夕何南飛烏鵲待相過層霄夜覺新寒蚤
碧落人贏别恨多茉莉晩風吹小苑梧桐疎雨墜秋河
兒童預擬穿鍼節共拜盈盈清淺波
十二月七日從院長除兵部侍郎
慚無藻思佐文風詎有良謀翊武功猶喜官階隨座主
共論邦政絳紗中(時真定梁公為大司馬)
讀子瞻詞
老夫終日為花忙一日三迴索酒嘗三十年中儘瀟灑
也應三萬六千場
丁夘人日題畫八截句
漸引樵柯入白雲東西路傍石梁分空山舊是經行處
碧澗長松斷事墳(方斷事公墓在山園北有茂松清流斷事死建文難)
遠漲來時嶺岫明山腰樹杪白波生披圖似共春山響
石馬潭邊雪浪聲(石馬潭乃山徑最佳處)
翠壁丹巖影倒垂横斜多有瘦梅枝水邊但著閒亭子
便是丹青絶妙時
媚筆泉光舞雪濤蕭蕭霜葉響林皋潮痕新沒平沙路
策杖難辭度嶺勞(媚筆泉有谿經水漲則深四五尺儼然碧潭矣别取徑山麓古栗數十株)
(黃葉霜天酷似此圖也)
解纜朝辭黃鶴樓隨風吹過白鷗洲千頃平湖青竹筏
一聲横笛葦花秋(此景略似松湖)
碧澗香秔水自春山椒路倚兩三松畫圖瞥見曾相識
新買鄰家若箇峯(山園新買北峯髣髴似此)
煨芋爐頭活火生松肪偏照讀書明棲鴉何事忽驚起
雪壓枯楊夜有聲(煨山芋點松火雪夜讀書自是空山勝境曾聽雪壓枯枝有聲乃實景也)
擁被推窗未覺寒松巖竹隖雪漫漫窗前堆滿千峯白
落盡梅花始放看(丁夘人日暫得休沐出安節弟兄畫册各系以詩其中多有與故山髣髴)
(者詩意亦及之誌吾好耳)
送徐電發還吳江
徐孺東歸惜别離吳舠春泛日遲遲驚看笠澤人千里
愁折旗亭柳一枝風物蓴鱸誇勝地鄉園梅筍正佳時
沈郎謝病應相見為語年來滿髩絲(沈雲步與電發同里)
放衙
放衙差蚤意飛揚拍馬歸來底事忙紅蓼暗隨秋雨發
綠槐初轉午隂凉閒眠舊榻堆書滿近隔疎簾焙藥香
何必松風筠露下高懷方許遂清狂
六月除禮部右侍郎仍兼學士
文昌卿席已頻登報國酧知總未能慚愧
君恩時記取名銜依舊一條冰
玉簪花二首
清芬合是水僊儔屋角牆隂作意秋多感西風偏解事
為儂琢出玉搔頭
高髻濃梳翠鬢勻寶笄初見一枝新誰知澒洞風塵裏
别有冰心玉骨人
中庭小作藥欄
一年花事藥欄收短架疎籬引蔓稠雨後有蛩晴有蝶
露葵宜夏蓼宜秋高眠怕聽敲門客飽食甘為抱甕儔
何必園林千萬樹探奇選勝作歡遊
答中州冀渭公
皓鶴翩躚刷羽遥錦江歸後卧煙霄高談舊接烏衣里
古貌新逢玉蝀橋久駐丹顔詩轉細重添蒼鬢雪潛消
蘇門自是神僊窟宏景松風定可招
枕畔
枕畔傳香漏鐙前攬布袍天青殘月白漸覺曙光高聒
耳雞聲蚤驚心蝶夢勞如何霜鬢滿歲月等秋毫
秋海棠
豆莢疎籬引蔓長水紅花暎夕葵黃新秋晴雨多無準
一片閒情護海棠
畏人
華林西畔遠囂塵深掩庭扉慣畏人蟻戰酣時眠白晝
馬蹄忙處乞閒身花開不覺臨窗久棗熟猶思上樹頻
楓茜蟹肥黃菊近夢回鄉國最情親
武仕弟從楚移米及盆桂至
香稻流匙滑秋花繞榻開最憐鄉味好遠附客艘來凉
月懸當戶霜螯佐舉桮久稀深夜坐兹夕重徘徊
題冀渭公所藏楊椒山畫梅花並詩卷子四首(有序)
椒山先生當明世宗時抗言罹禍冀梅軒公時為刑曹
隂左右之椒山畫古梅并繫長歌貽梅軒孫渭公世守
之當時文人繼和題識甚夥夫椒山之為臣子致身君
父梅軒之為寮采急難友朋渭公之為子孫顯揚祖父
諸公之為篇什禆益風教覽斯卷也四善備焉皆可述
而頌也
折取寒梅贈披圖見古人祗因霜雪苦彌覺色香真朋
友存膠漆文章護鬼神貞風兼大雅吟罷卻沾巾
浩氣凌巖谷寒葩恥豔陽獨留孤幹在長蔭百泉香舊
蹟傳丹萼新詩滿縹囊斗芒如可燭嵩麓有輝光
斯人皆已沒墨瀋未全乾大節臣心苦危途友誼難開
花偏曲佶結子總辛酸滿紙寒光透從君作史看
蚤年躭道味還自蜀江潯人有宗風在詩皆祖德吟高
談驚廣坐長歗返幽林看取天心復梅花託意深(渭公從蜀)
(中太守回)
寄丹楓
相憶城隂一草亭祗今耆舊若晨星謝家羣從推模楷
江左宗風賴典型山色遠隨鳩杖徧松聲近傍鶴巢聽
何時石馬潭邊路共向雲深劚茯苓
重至馬蘭峪一首
古塞重為扈
蹕行清時惟見樂春耕山迴夕照孤邨出月上疎林萬
幕平沙路雙單留戍堡雲峯高下隠邊城青松如舊髭
鬚白卧聽蕭蕭班馬聲
和澤州先生寄湖上翁韻二首
湖干新與寄詩筒心逐蒲帆向遠空鄉國山青頻入夢
弟兄頭白總成翁瓊瑶乞得皆奇字蘭蕙貽來盡好風
四面芙蓉亭上客剡牋深映一谿紅(湖上翁有亭在水中余取右丞句顔)
(之曰四面芙蓉亭)
種菜連畦灌小筒漢隂機息萬緣空多年車馬城中客
幾見漁樵澤畔翁千嶺曉光憐遠翠一湖新綠愛微風
相思最是桃邨路花落春深滿徑紅
新營陽和坊宅
新結幽居瞰碧塘綠楊深處水芝香煙霞漫擬期僊磴
竹石聊同履道坊南郭花邨連綺陌西山翠巘入斜陽
扁舟更泊芙蓉岸穏置漁竿與筆牀
讀易樓下紫牡丹以十月作花四朵極為繁艷
洛水名葩手自栽紫英曾自魏家來那堪故國三年别
又報春花十月開國豔漫誇凝露質天香還有拒霜才
鄉園兄弟爭吟賞遠慰離情錦字裁
奉輓座師宛平劉公
杏苑曾分一顧榮孝威風度滿西清北平棨戟傳家世
京洛文章數弟兄易水幾年蓑笠往西山昨日杖藜行
重過宣武門前第繐帳凄凉百感生
文端集卷二十六
