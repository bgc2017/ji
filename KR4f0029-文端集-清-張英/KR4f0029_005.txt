文端集卷五
大學士張英撰
存試堂詩集一
古體詩三十二首
擬古田家詩六首
柴門擁谿水谿響無朝昏農夫荷耡倦獨倚秋樹根顧
我田疇好念我桑麻繁脈脈不能語感兹風雨恩風雨
歲時熟古俗今猶存遙指煙生處親戚滿前邨稚子驅
雞犬夜來忘閉門何以酬清時努力從田園
谿流何涓涓山色復蒼蒼谿山秋後好農夫秋後忙雞
寒不能啼主人立嚴霜驅牛向煙霧稚子牽衣裳阿婦
亦蚤起饑兒啼在床攜筐饁南陌迴聽煎中腸豈不惜
勞苦遺業未敢荒古人亦有訓力田以為良
短衣農家兒少小習耘耔鳩鳴杏花白偕舉西疇趾三
春風雨中九秋霜露裏婦饁復男耕舉室無停晷夏耨
良苦辛亭午日華紫背方炙驕陽足且濡濁水我來隴
畝間慨歎不能止熟知土物艱焉敢厭糠粃聊用作短
章庶以誡淫侈
我有湖畔田沙壚非沃壤霏霏微雨中猶聞桔橰響徑
僻饒松杉地淤足菰蔣柴門接沙尾春水嘉魚上處處
鳴漁榔家家泛蘭漿蚤禾常薄收晩禾亦豐穰更有隔
湖山湖光漾秋爽我欲謝浮名腰鎌此長往
昔愛誦豳風亦常歌小雅桑柘栖雞豚結廬在中野春
菑方扶犂秋禾倏盈把野老樂時和高枕瓜棚下田家
老瓦盆新醪月中瀉擊鼓賽先農調瑟娛方社何必桃
花源此境足瀟灑風塵久誤人我豈悠悠者愧無風人
筆愛此不能寫
力微不能耕鄙性復好農欲自營十畝課僕春山中秧
鍼出新水䆉稏吹香風彼驅黃犢往我荷青笠從雖不
執勞勩風雨願與同秉穗遺自拾黃粱熟自舂飽食復
行歌舉手酬天公庶幾對盤餐坦然無愧容
擬古詩五首
陶淵明田園
謀生固有道委情在耕鑿但勤四體力勿嫌歲收薄策
杖看良苗吹香如杜若好風動平疇壟間自舒約豈惟
兒女餐濁醪還可酌同生大化中遺粒畀田雀俛仰弄
琴書信無逾兹樂
謝康樂遊山
將遊浮渡山言登細石嶺白雲冐崇岡湖天落峰影沿
緣巗壑間隂晴變俄頃喬柯散幽籟曲洞邈深靚苔滑
屐難置巗深燭須炳天窗過雲疾石竇飛泉冷倘許結
茅茨塵滓可長屏
左太冲招隠
千巗一徑入脩竹隠精廬柴門盡日掩中有幽人居好
鳥落翠岑文鱗戲清渠嘯傲弄朱絃坐起攜琴書天風
鼓長松庭際鳴笙竽願言招卭友此境常自如往師沮
溺賢春田良可鋤
郭景純遊仙
屏迹塵壒表置心羲農前振衣躋崇岡濯足臨長川饑
食青精飯渴飲丹砂泉胎息鶴登樹抱珠龍在淵啟戶
焚清香綘霄延偓佺還丹得至訣餐玉有秘詮翹首芙
蓉城駕鶴凌紫烟
阮嗣宗詠懷
士生各有志不樂居煩囂敢言隠者貴但覺舉世勞醯
雞視羣動螺臝卑二豪楚楚笑蜉蝣切切憎寒號楛菀
等一轍欣戚隨所遭蓬首本非涴衣虱頻自搔鸞凰意
高翥斥鷃空啾嘈
聽友人彈琴
有客遺我綠綺琴攜來竹路桐花隂素愛清商學操縵
廣陵人去湘水深故人為予鼓一曲指上清風響寒玉
小絃切切大絃驚雲鴻沙鴈相離續使我滿室生秋聲
寒林落葉寒蟲鳴坐客不知日將夕花枝竹影相縱横
古稱無絃琴亦好靜對枯桐自飄渺况復移宫換羽時
松籟泉聲滿幽抱餘音縷縷入青冥殘照依依欲下庭
主人閉門客復去門前無數遠峰青
寄題黍邱陳簡菴谿南草堂
繁華鮮能久珍異罕常存洛陽一片地誰復金谷園琪
花與瑤草化為秋雨痕悠悠惟世德可以歷寒暄陳子
多古誼澹泊尤所敦大父居諫議先人典名藩廟堂仰
謨烈園林隠弟昆結屋臨清谿聊以遠塵喧藏書滿高
閣種樹羅前軒三代歷膴仕惟此遺子孫廿年熢燧後
幾蕩為寒原陳子啓榛莽結構立柴門殘垣斷壁間手
澤猶可捫谿聲遶茅屋枕上聞潺湲古木不改色入夏
清隂繁誰謂消息理天意不可論昔年歌舞地臺榭委
荒邨昔年絃誦地依然琴與樽願言崇世德贈子以勿
諼(陳子名希稷夏邑人能詩工書法)
疊翠樓歌
龍眠日照萬峰紫聳峙一峰號投子古堞參差嶺岫間
喬柯掩映烟嵐裏延陵世宅居城中為愛此山不能已
家有一畝青琅玕筠粉初落青且寒中闢高樓曰疊翠
北窗面面堆層巒主人對此數晨夕手持一卷閒岸幘
朝來最好山嵐青夜來最好山月白有時雪後成竒觀
玉峰瓊樹高千尺有時花發滿山椒隠隠疎紅間寒碧
招我正是春明時春烟春雨尤離竒山翠倏忽分濃澹
峰腰雲影時時移應是公麟捉筆在空際伸紙潑墨寫
山勢樓頭百幅龍眠圖雨岫晴峰落埤堄(樓在姊夫吳式昭宅右)
松聲閣
吳姊居佛閣自顔曰松聲昔讀松聲集今見兹閣成予
以外家弟拜姊登軒楹高樓起宅畔俛視秋滿城霜柿
紅披離當戶一枝迎未見庭階上謖謖松風生再拜問
吾姊胡以松聲名姊笑而未言爾何無遠情佛理本無
滯勿以我見横予日坐此閣慮澹神復清譬彼蒼龍幹
霜雪忘枯榮誦經入深夜栖鳥時時驚繡佛儼垂盼紅
燈對秋橙况有案上詩古調存韶韺摩娑吾老眼挑燈
一再賡烟縷方入戶微香來茶鐺靜聆石經齋書聲依
短檠皆作松聲想自覺吾耳盈何必南山南始聽萬松
鳴再拜謝吾姊朗識誰與京姊今逾甲子兹閣始經營
願言閣上人歲歲如松貞(木厓母夫人吾姑之女有松聲閣集)
風雪行
黑雲壓前途夜半北風起客子雙足拳寒臥僵襆被角
角雞初鳴凄凄入吾耳主人來叩門呼客整行李披裘
闚茅檐雪片白如紙牽馬且無力霜風吹斷指客子貪
征途僕夫行且止徘徊四野中乞火望墟里我方歎苦
寒騎驢者誰子鬚眉結冰花慄慄戰牙齒人苦不自憐
吾貌應復似生長江南春不解寒如此小閣常晏眠重
氊布文几紙窗映虛白爐火埋深紫行行亦胡為邈愧
幽獨士衣溼方苦饑俯仰歎未已僕夫前致詞甫渡黃
河水行行向燕山風雪從兹始
望岱
行行兖州道矯首青冥中朝霞擁日出照灼滄海東蒼
翠插天半泰山何嵸嶐上有白雲氣暎日如長虹紫嵐
忽變幻萬里迴天風梁甫與社首連綿亘遙空遠望百
里外霄漢若可翀况復登天門盤曲安能窮我欲披日
觀俛闞蓬萊宫周秦數點碧黃河襟帶雄長嘯探玉策
邈與穹蒼通
黃茅岡
暮登黃茅岡岡勢俛平疇怪石何離竒羣羊滿山頭坡
公守此地醉醒時來遊石上有遺字筆勢如銀鈎後人
景高風還為起朱樓名山不在深此地直荒邱乃知賢
達士能令山川幽幻化同草木林壑擅風流使君復何
處片石自千秋
寄任昭兹
歲暮濠梁與君遇霜天攜手黃河渡二千餘里風雪中
行行細數燕山路朝來並馬夕連床清宵有夢起傍徨
顧影相憐兩遊子如君况復稀鴈行有時君吟我亦和
酒醒燈殘客未臥僕夫呼客出茅檐雪片如刀馬蹄破
獻策金門未見收豈君亦復滯驊騮春城柳色無情綠
京洛空成汗漫遊我方停車君税駕落日忽遇荒城下
兄弟關河聚會難剪燭呼樽共良夜此時不遇君勿悲
堂上有人俱龐眉區區承歡各努力京華旅食空爾為
與君别去常惻惻百里相思無羽翼臨風寄爾尺素書
願言加餐崇令德落月盈盈照屋梁懷人猶如見顔色
(昭兹名光世舒城人能詩與予鄉試同出即墨黃公門)
梁家園對酒歌
帝城昨夜柳初碧杏花片片飛綺陌弟兄俱是天涯人
攜手相逢出左掖玉勒金韀照路傍紫騮騕&KR1153;嘶何長
吁嗟良會不易得畫樓高處還相將畫樓掩映垂楊裏
一曲銀塘瀉春水小閣珠簾臨水開依稀此景江南似
歌兒紅雪本吳儂燈前雙頰秋芙蓉黃鶯自囀梁塵落
宛轉歌成謝女慵坐客燕趙復吳楚京華挾策成羈旅
蘂宫姓字曲江春等閑同作金閨侶對酒當歌歌勿遲
再來此地知何期青蛾皓齒白紵詞勸君滿酌傾玻瓈
春風為我惜良夜珍重梁園對酒時
慈仁松下對酒歌(中秋為念齋招因賦)
長安八月天氣清千門九陌秋盈盈弟兄相將十五人
齊驅馬首過春明春明門外紅塵起共向慈仁寺裏行
璀璨離竒百寳集遊人遊女傾都城鈿車來往如流水
花驄騕&KR1153;嘶且驚吾儕只坐長松下秋風颯颯聞松聲
須臾燕市蜃樓散冰輪蚤向松枝生松枝影落空壇上
龍蟠蛟怒何縱横有客壺觴醉諸子石欄松畔飛兕觥
倚徙徧飲諸松下一松一斗如長鯨天涯骨月兩珍重
可憐俱是遊子情京國風塵改顔色終朝逐逐如楸枰
諸子孝威年最少(謂苕水)猶恐異時相逢呼老傖今夕良
會不易得浩歌莫惜樽頻傾吁嗟乎浩歌莫惜樽頻傾
再飲慈仁松下歌(九日為禮存招因賦)
秋深古寺風蕭蕭長松鐵幹摩青霄復有低枝蒼且勁
寒聲樹底如秋潮前日攜樽曾醉此宿酲未解旬日耳
黃花細雨又重陽咫尺秋光不相似檢點遂成十四人
唐子抱病思鱸蓴人生最易是離别為歡切莫輕良辰
相將攜手登高閣俛瞰西山闚碧落金翠輝煌樹影濃
明光宫殿連長樂日晩移樽松下來寒風淅淅吹高臺
羅衣自薄不勝露酒醒歌罷重徘徊徘徊還向幽林去
招客禪房最深處蒲團紙帳蠟燈紅茗椀爐香客無語
坐客無語聽清歌歌入微時喚奈何莫道承明同珥筆
謾言玉樹共鳴珂人生富貴等閒事須念為歡去日多
勸君且盡樽中酒聽我再飲慈仁松下歌
家書
家書久不達終夜不成寐道遇故鄉人云自秋後至珍
重試一詢或恐有隻字客言離家時與子老親值疾行
不扶杖顔色類童穉再拜故鄉人頓釋經秋思遊子復
何悲遊子復何冀如獲徑寸珠不復叩其次歸來坐床
上吁嗟發長喟不乏鱗與鴻胡使我心悸願托凌風翼
寄言昆與季高堂有老親尺書且時寄
霄漢樓詩(為任鸛峰同年作)
江濤淜湃西南來縈迴百折海門開北有大龍與天柱
蒼巗翠壁真竒哉任子嗜竒愛山水憑陵傑閣山之隈
下視長江如尺素平蕪草綠江南路湖烟邨樹幾人家
沙尾沙頭數鷗鷺有時江風吹白浪千帆片影窗間渡
四面窗開皆好峰摩空峭立青芙蓉不覺斯樓几案間
飛來天柱與二龍百幅雲林佳山水煙雲乍澹還乍濃
傍城無數參差屋掩映虧蔽出林麓花外珠簾何處亭
籬邊小圃誰家竹佛宫金碧涌浮圖盡來窗底供游目
最宜風雪滿江城千山萬樹皆瑤瓊更愛長天秋月白
寒江空翠波浪平洞開四壁雙目瞠散髮浩歌魚龍驚
山靈河伯相縱横酒闌客醉不復去欹枕還聽江流聲
渡阿城閘
憶我泛舟時積雪西山白行行重行行柳花飄綺陌東
阿山下流微波不盈尺苦吟坐篷窗欲渡無羽翮嗟此
一勺水涓涓非大澤湖水南北流啟閉類潮汐藉以通
漕艘詎宜思歸客最是爭渡時風起日將夕石梁一葦
間檣艣森如戟操舟上青天指顧驚人魄電擊復雷轟
撾鼓迎河伯對岸人語聲咫尺飛濤隔百夫輓一舟始
渡沙間磧出門多辛苦况復此行役故國三千里南望
江雲碧安得片帆輕春風從所適
贈吳逵田舅氏山居
疇昔鳴琴客近為餐霞人山癯類野鶴脩翮無纖塵秋
水澹神慮俛仰皆天真手藝河陽花爛漫猶如春隠之
多清操飲泉風絶倫避俗謝軒冕家山躭鱸蓴浮渡三
十六探索常經旬時還託詩酒調古思彌新門前五柳
樹瀟灑陶公巾(舅氏名道觀順治已丑進士為商水令)
寄懷同舘諸子一百韻
疇昔京華春旅食再經歲幸有同心人天涯比昆弟河
隄草放青城隂柳含翠垂鞭陌上逢與爾交初締千官
綵仗齊五色宫雲麗
天子方愛才鄒枚重陪侍簡此十五人筆札許同賜傳
呼出玉階走馬來丹地名譽起公卿諸王及勲衞長安
爭欲識官街擁千騎從此金門路出入並銜轡高槐散
清隂同摩古碑字聯裾
御道行對席秋堂試馬銜庭草嘶鳥語稀人吏有時各
垂簾一編探微義有時登堂上琅琅聽羣議
御河流向東往復恣游戲酬和同心言襲人如蘭蕙一
日不相見三秋良不啻(此言初授舘職)佳辰多好懷攜手慈仁
寺松影如深林松風吹客醉一月數來遊蒼蘚捫殘碣
(此言慈仁寺讌集)城東有清池錦鱗躍芳砌南望圜丘宫蒼柯
正隂翳相將此地遊五月雨初霽人在水邊樓馬向垂
楊繫(此言金魚池讌集)最憶禁城西此景時無二逶迤白玉橋
長虹落天際鴛瓦碧琉璃百尺如飛墜寳幄間珠宫烟
林共深邃戚里夜歌鐘天風落輕吹千畝太液池曲曲
皆荷芰數峰不在高巗壑蒼逾媚古松近十圍羅列森
衆卉樓觀水中央蓬萊堪髣髴環之以朱門指點王侯
第吾儕讀書暇數日時一至烟水菰蒲間相期滌塵累
我至為君留君來為我遲下馬飲荷香凉風入羅袂(此言)
(西苑之遊)追隨分餘歡亦復同勞勩驅馬未平明擊柝門猶
閉星光月影中相對發長喟風雪迴平沙掩面傷目眥
逢君各相問昨夜寒甚厲十月猶單裳無裘可言敝方
朔恒苦饑朝來飯也未同是旅食人驚心說珠桂(此言旅食)
(之苦)嗟予尤苦辛蕭然託高寄玉堂廡下炊岑寂不言瘁
吾兄躭清賞(禮存)中宵持襆被與予共燈火短檠各幽致
高吟步庭除月落猶未寐豈不惜勤劬落落腴道味瀛
洲五雲堂時時發詩思諸子皆至性膠漆相投契繆子
磊落人(念齋)雄才冠時輩披瀝皆素心好我獨真摰安仁
稱益友(起岱)食牛氣彌銳霜蹄蹋秋晨槖槖驚人睡史子
真天人(子脩)癯骨有竒慧落筆妙天下蘭亭得其勢夏子
雅懷抱(隣湘)道氣日醇粹讀書常比鄰纏綿入微細丁子
氣如蘭(次蘭)簡澹寡營慮獨贏繡閣歡宫花插寳髻幼輿
與仲舒(瞻在子重)湛湛見深器人澹竟如菊二子差可擬照
隣富才思(景韓)挹之多靜氣能讀等身書沈摰時無比楊
子澹蕩人(簡人)清風餘秀惠草書學右軍軒翔入三昧儲
子曠世才(玉依)思敏力復毅晨昏相追隨歡不減棠棣大
令神骨清(子厚)天廟琳琅貴劉子何亭亭(苕水)孝威名不愧
二君年最少才思獨雄肆唐子方抱恙(偕藻)蚤歸食鮮荔
徘徊十五人倏忽成十四閔予遭多故老親遂不諱遊
子腸寸斷中心自煎沸諸子為我啼再拜皆出涕各賦
薤露歌悲惻復周緻哀哀遊子情懇懇故人意路白冰
稜高麻衣兩行淚諸子送客行關山共迢逓吁嗟遂成
别人生無根蒂長路多艱虞風濤日驚悸遊子歸故鄉
入室如聞愾悲迷草土間無復憶人事故國兩經秋夢
與諸子值綿綿夢中言耿耿猶能記歴歴思舊遊惘惘
不能置嗟予昔有言珍重此把臂今時不為歡聚首良
不易不謂此語䜟轉與予相類浩然發長歌願言告同
志努力報
清時勲業予翹企
方四松先生題遠峰亭長歌和之
小園種竹已十年覆墻纔見生寒烟十竿五竿近窗戶
筠粉初落青可憐更喜竒峰向茅屋朝似烟鬟夕如沐
問人知是江南山九點芙蓉杳靄間客子經年遠行役
三徑無人苔蘚斑歸來重啟竹間戶咫尺家山同陟岵
尚開臨砌舊時花花下心酸淚如雨鑒湖先生詩絶倫
(謂四松)青蓮居士今騷人(謂嗣雅)囂塵不厭城隅道剝啄來
問松與筠指點青峰出林際梧桐葉密山光細凉風颯
颯從南來坐客添衣紙窗閉等閑落筆成浩歌長句短
句竒思多書向吳綃與蜀紙頓看素壁烟嵐起亭中一
幅蚤秋詩亭外千重暮山紫同將黛色摩青蒼不獨江
雲看九子(四松先生名畿字還青同里人工詩文曾官河間司馬有四松集)
姑射仙人篇寄上房師臨汾蔣公
姑射神山汾水湄中有仙人冰雪姿千年苞秀毓靈異
誕甫生申端在兹偉人遊上都槖筆遊天衢丁年里選
方棄繻翩飛珥筆承明廬
世廟當年受知蚤木天丹地競詞藻歛華不屑鬭時名
芸閣悠然見懷抱懷抱復何似水何澹澹山島峙雅望
年來中外深玉衡羣仰台星指高攬芙蓉鏡還登選駿
臺自顧駑駘亦何幸春風翦拂呼龍媒等閑移作上林
樹芳杜秋蘭共零露仰止公琰社稷器千頃汪陂欽叔
度青藜甫得分餘光小子歸臥南山陽桃蹊苦憶花三
徑蓽戶長扄水一方關梁無羽翮長安秋正碧諸子正
是良讌時受經羣列康成席極目燕雲杳靄中論思東
觀日舂容陶鎔庶類須鉅公天南翹首思無窮
伊蒿篇為許子志先德次四松先生韻
故園君子推許公當年隱德今穹窿自予聞之年方童
迄今廿載思何窮秦隴之寇彌八鴻圍城數匝將傾桐
凴山帶河城西東營火如燐千點紅公方負母湖草中
孝思平地成蠶叢賊衆蠭聚而蟻同官兵倏至烏羣空
公歸安母耡蒿蓬及時播種麥有麷寇方去兮禾方芃
隣里復活伊誰功孳孳惟義是所攻潛德惜未聞
宸聰惟公雖沒義則隆天佑善人啓其衷許子讀書時
念翁孝德累世蒼旻通揮毫落筆文最工藨蓘歲歲時
未豐道氣淵湛常冲融文壇藝苑偏能雄草堂秋日方
曈曨草堂秋樹何菁葱多君先德如衡蒿羣公詩史皆
清風(許子伊蒿名來惠予同學友工詩文為邳州學博)
重九後十日木厓招同四松芥須伊蒿叔兄如三
集九松分得地字
秋山不在遠出郭自幽致秋林不在深九松足蒼翠主
人曾有約山靈久相遲若使重陽來登臨祇故事回首
已成昔十日秋光異青青原上楓初與曉霜試逶迤草
間路黃葉猶未墜盤桓古松下高枝落秋吹髣髴數君
子澹勁復無二侵旦遠移尊霜螯正肥膩田家古瓦盆
斟酌成微醉倚徙松棚間獨憫老農瘁白髮自驅犢天
寒拾遺穗可憐兒女餐飽此催租吏讌酣忘苦辛吾儕
將無愧古人惜良辰且勿發長喟清流遶田壟曲曲杯
堪置瓜果秋樹根銜杯託高寄隔水山畔路正與歸樵
值日落衆峰紫林巒轉深邃嚴城未掩關林鴉雜歸騎
落落有吾徒蕭然在天地
寄都諫姚龍懷先生
黃門典封駁紏彈重老成偉歟都諫公嶽嶽誰與京邱
壑十年居蔬水南陔情掖垣徵再入方直舊知名皂囊
一編書抒發皆至誠衆論如委波賴此宏議撐轉移在
微密恥為殿上爭
至尊降溫顔聽此鸞鳳鳴同時仙掖客衮衮皆上卿於
公為後輩仰之如華衡心苦力亦瘁五十白髮盈願言
加餐飰葆此松柏貞
帝前作霖雨長此被蒼生
文端集卷五
