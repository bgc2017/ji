文端集卷十七
大學士張英撰
存誠堂詩集十三
近體詩八十首
康臣索觀予詩集枉示詩和之二首
眼常愁夜暗硯未解春寒舊帙憑鴉抹蕪吟任蠧餐芳
洲勞采杜幽谷忽生蘭手把瓊瑶句低佪欲和難
君本山隂客高吟領衆峰蕩舟曾一往積翠幾千重懷
古慙佳句開編想故蹤何時寒雪後同話禹陵松(予曾有山)
(隂懷古詩)
二月看花王子玠齋中
滿城風雪度花朝誰見青陽著柳條小閣交枝圍密篟
海棠接葉暈紅潮頓忘冀北寒威厲未覺江南春色遥
賴有東臯多逸興芳時樽酒日相招
寒食遊西山二首
宦遊俱是客紫陌各畱連斷碣斜陽路荒陵寒食天鶯
花同故國丘隴隔經年麥飯誰家子春風墓草前
青林紅壁遶隱見若殘霞底事中涓墓偏依老衲家輕
煙栖冶樹春草媚晴沙飜覺馬蹄疾垂鞭過杏花
送吳五崖視𣙜臨清
絳節新頒領度支含香舊典白雲司地連瓠子清漳遶
人與桃花春水期畫閣臨流堪縱目高樓望嶽足銜巵
隱之夙昔清名著艫舳南來盡口碑
寄梅淵公
標格真同梅子真廿年相憶隔江濱文韋風氣開吾黨
書畫源流見古人謝李芳蹤知不遠陵陽佳地恰爲隣
鹿車并挽銅官路潭水桃花歲歲春
送梁予培之任錢塘令二首
門巷烏衣世澤長清時作牧向錢塘才人勝地兼相得
吏事詩情兩不妨湖外青山披案牘花間白舫課農桑
柳邨全似西陵路佳處新添宓子堂(予培有柳邨漁樂圖)
還向江淮續舊遊綵絲雙引使君舟人來吳越三千里
官領東南第一州謝客亭邊楊柳暗蘇公隄畔芰荷秋
祇今水色山光裏竹馬爭迎郭細侯
答四松先生寄懷詩即次來韻二首
紙閣秋陰日影遲琳琅四壁寄予詩不嫌小草勞相憶
幸有芳蘭慰所思青幕車中春雨路黃金瓦上曉霜時
難將煙火人間語醻和柴桑絶妙詞
芒屩青山雪滿顚高吟落落度餘年平生酷嗜惟之子
百卷新詩定許傳松菊遠尋鷗鷺外瓊瑶常寄鴈鴻先
桃花潭水情無限作賦思鄉媿仲宣
三兄勺園新閣成于辛亥秋四松輩皆有詩落之
經年未得屬和時近九日感念故園因次原韻
四首
高處定同登闌干北望凭池添新閣影魚戲讀書鐙古
堞雲千點秋山翠幾層天涯人未識欲夢更何能
竹中新搆屋客過喜淹畱荷響涼初動山晴雨欲收雪
飛偏繞樹月滿正當樓此際方干輩狂吟最上頭
方塘秋漲闊逸興似滄溟室有仙靈氣雲依樹杪亭岸
蓉臨水白園橘避霜青當我成詩日黃花正滿庭
遠寄登臨句經年索苦吟祇添鄉思急難遣客愁侵竹
報平安字花知摇落心江南同冀北相憶定誰深
送五兄下第南歸
征鴻分影兩經年又聽驪歌唱日邊入洛已過強仕日
還家空賦四愁篇黃河馬渡霜初落古驛人歸菊正妍
目擊京華顦顇客耕耘莫厭傍湖田
送鄧田功下第歸里
東籬花發送將歸落拓頻年又拂衣詞賦漫因東閣重
松筠未覺北山非(家有北山草堂)風高冀野驊驑去霜渡滹沱
木葉稀不達如君勿長嘆素心知不羨輕肥
重九即事寄懷四松先生二首
霜後庭柯葉影疎菊花圍坐閉門居頓教旅舍成籬落
未覺秋光讓敝廬紙閣上鐙枝入畫布簾懸地客攤書
頻年風雨重陽慣新月驚看照綺疏
有客投閑寄薜蘿黃花白髮共婆娑陶潛去後無知己
司馬歸來任放歌竹掩小亭應悵望荷殘别墅幾經過
佳時故國三千里木落空添易水波(四松曾任上谷司馬)
送宋牧仲歸大梁次徐方虎韻四首
昨夜桑乾秋水生將歸宋玉獨含情渭城先唱徐陵句
楓葉黃花遠送行
漳河秋色鴈鴻天銅雀臺荒客路偏桑落酒香初下馬
貂褕珍重晩風前
班馬蕭蕭嘶北風不須回首暮煙中洛陽且得三春住
看過名花一捻紅
聞說箏郎太瘦生鳴箏騎馬蹋歌行霜天古驛秋如許
莫譜梁州入破聲
大司農梁公繼夫人輓詩六章即次司農公悼亡
詩原韻
秋水蓮花藉作胎鍾家禮法謝家才仙人偶向人間住
環珮天風自去來
自是聰明減歲華蛾眉新月影西斜長安昨夜秋風急
吹落優曇第一花
玉臺金縷忽承塵翟苐魚軒色尚新興慶蚤朝諸命婦
首行今更屬何人
鶴珮隨風返碧雲步虛聲繞鬱金帬尚書自寫烏啼曲
縱是神仙不忍聞
熏暖朝衣喚著時水沉香縷一絲絲于今一任雞聲急
泉路雲深知未知
無憑天問欲如何忍令韶華委逝波永日朝回秋簟冷
梧桐葉上雨聲多
穀日登萬歲山
層巒曲磴
帝城邊登眺平臨尺五天碧落曉浮三殿影翠微春暖
萬家煙湖光漸綠冰初泮輦路纔青柳欲眠昔日洗妝
臨水閣年年芳草自芊緜
許蓀洲庭前雙松次韻二首
蕭然官舍見雙松詰曲空階偃籜龍北闕晴籠金碧影
西山雨接翠微峰枝畱玉署經年雪濤雜華清午夜鐘
京洛僦居嘉樹少羨君幽賞已秋冬
卜居應爲飽看松影落晴窗矯若龍閱世最宜貞晩節
置身端合在高峰臨風髣髴疑清珮入夢蕭涼似曉鐘
冰雪與君同閉戶兩株蒼翠足三冬
爲石林題畫幅十二首
亂石谿橋接短籬杏花齊放柳如絲那堪盡日塵中住
看到江南二月時
野水微波動石梁蒼山千疊晩風涼可知書閣芭蕉下
不少閒人話晝長
柴門花徑水西東相對扁舟雪鬢翁正欲賣魚沽酒去
鮮鱗澄刺月明中
嵐光如滴正春初樹色花田錦不如近日桃源無客到
不須重畫武陵漁
低垂老樹結煙鬟古屋參差水石間絶與大江風景似
落帆初泊二梁山
蕭蕭邨落掩柴籬遠寺鐘聲出樹時一歲秋從黃葉老
石梁松畔幾人知
澄江如練放扁舟千里江光盡入樓羨殺秋風樓上客
明霞落處數輕鷗
徑轉峰迴古木陰懸泉飛雨出空林臨流亭子谿橋上
一樣煙巒世外心
谿山宜夏亦宜秋水面茅亭石上樓恰與少陵詩句似
扶笻二老各風流
碧岑黃葉影蕭蕭秋色林間似可招客正吟詩高閣晩
白雲何意滿山腰
千峰雪霽練光勻有客紅衫烏角巾故國梅花谿上路
吟殘驢背獨斯人
山光如沐曉來新樹色高低雨後勻潑得墨痕濃似酒
羞將輕淺學時人
校士闈中題壁
高樓鐘鼓夢魂猜覺後知登選駿臺敢負昔年辛苦地
杏花曾見淚痕來
送何次德歸金陵次蕤音侍御韻
冀北人歸屢數奇江南猶不負花期劉蕡伉直無酸淚
曼倩恢諧有令儀諸弟烏衣皆綵筆雙親鳩杖各龐眉
人生勝事君兼有况復詩名謝客兒
仲兄自南來畱京師浹旬而歸詩以送之四首
歸夢頻年憶弟兄南來鴈影獨含情鶯聲故國青山别
驢背秋風白髮生京洛輪蹄憐薄宦湖田歲月羨躬耕
那堪對酒分攜去柳正濃時唱渭城
别業城南桃李蹊銜桮先與問幽栖爲言樹色新藏屋
卻憶荷香舊拂隄疎竹漸添書閣外垂楊恰覆水亭西
長安三月猶如許白草黃沙沒馬蹄
湖山仲子老漁蓑摇落諸昆髮蚤皤十載相看貧賤在
一官贏得别離多松楸幾處頻回首薜荔何年遂放歌
我有遠心終自慰不教人爲惜蹉跎
春暮人歸逐鴈鴻頻年湖海已成翁&KR1732;堂脩竹千竿裏
小艇新荷十里中紫蟹銜霜迎夜火紅鱗出水媚秋風
每從送客增惆悵惜别思鄉此際同
送蔡石公歸德清
秋風將夕至人去禁庭陰豈爲浮雲感知君道氣深煙
霞南國夢蔬水北堂心聞說幽栖地丹峰映碧潯
南苑月下同屺瞻漫成四首
御苑秋清日平郊雨霽初暮鴉歸樹滿夜火隔林疎斜
月臨馳道輕雲覆直廬匡時經術在詞賦薄相如
野闊秋光迥平沙幕影攢鐘鳴千樹裏漏轉五雲端匹
馬嘶風急單衣對月寒枕書閒不寐卷幔與同看
武備清時重霜風羽獵催射熊千騎擁試馬六軍來柳
色行宫暗爐煙講幄開叨陪香案吏金石賦天台
向夕同清歗論心入夜闌功名吾道重遭遇古人難
黼坐資微密蒼生待治安退朝書一卷休暇勉加餐
送石林歸寶應省覲二首
同是南來燕相依白板扉今年秋色裏日送故人歸湖
水迎門闊鱸魚壓釣肥高堂正華髮此樂似君稀
晩涼微雨後多是過君時棐几書簾暗紅鐙夜漏遲狂
歌題素絹小飲出花瓷良會從兹減臨風重所思
送素存宗兄歸京江省覲四首
丹地追隨久霜天鴈影稀京華秋色晩江海侍臣歸北
固逢鱸膾東山映綵衣
君恩休暇日分得奉春暉
平子家何處煙波海嶽菴頻年畱冀北歸夢滿江南瓜
步雲邊樹金焦水上嵐清秋陪杖履一一好重探
京洛栖遲客蕭齋恰望衡攤書分夜火入署共雞聲秋
水還家路霜風惜别情趨朝期旦晩相憶滿西清
承歡多勝事辛苦弟兄心一自元方去三年感至今養
雛成健翮巢鶴有深林(時爲禮存營窀穸)姜被皆名士池塘續
舊吟
大司農梁公出畫蝶扇命題二首
寫生偏愛草蟲微螺黛爲裳粉作衣最是閒情看不厭
野花藂裏蝶雙飛
輕綃裁作白團扇嘗在尚書篋底存公子攜從階下走
撲來新蝶一雙痕
爲蛟門題王筠侣畫扇二首
經霜紅葉一枝斜暝色孤栖縮項鴉高士自嫌王謝貴
平生不愛寫春華
紅袖招人去酒壚草蟲花鳥近時無汪倫好事新求得
淡墨輕紅桕葉圖(筠侣名崇節宛平人文貞公之弟)
送周星公歸西安省親
翠靄秦關送客行
君恩暫許去承明挂帆不是蓴鱸興捧檄偏含菽水情
花滿枌榆笻杖穩春深鄠杜葛衣輕駐顔欲問安期術
仙掌雲中曉露清
春晩同康臣簡人子厚偕藻諸子出東郊遊憩因
得觀安親王園亭四首
三月河橋柳色新含煙帶雨綠初勻塵中車馬疲官長
郭外鶯花屬野人客緒愁吟傷短鬢酒旗閒訪趁殘春
京華同是天涯子感物思鄉意最真
晴郊徐引紫絲韁出郭纔知春晝長堤柳風輕鶯語滑
水芹香暖燕飛忙新豐酒幔飄紅杏杜曲歌聲隔海棠
忽憶征南人去後鼓鼙湘浦戰雲黃
帝子園林綠水隈金輿常自鳳城來西山翠巘當樓出
南國名花繞砌開碧樹千重圍磵谷清波四面漾亭臺
凌空閣道偏奇絶一片流雲共溯洄
玉砌雕闌本内家移來丘壑有煙霞古藤奇石盤松徑
高柳扁舟繫水涯頻許遊人闚秘閣還容閒客泛仙槎
近來岐薛稀遊讌頭白中官自看花
送錢飲光歸里門二首
短鬢蕭疎薊北行元龍豪氣尚縱橫故人洛社多耆舊
流輩騷壇熟姓名坐擁虎皮談易罷歌停象管待詩成
尚書最重平津客垂老知音感易生(飲光名澄之同里人工詩文客都門)
(爲龔合肥重客)
湖海人歸已廿年卜居猶待賣文錢欲諧禽向三山約
須覓樅江二頃田花雨紅時攜鍤往荷香深處抱書眠
翦鐙頻話家園好未遂滄浪意惘然
贈許伊蒿三首
淮南冀北歷風煙執手長安一慨然驅馬恰逢三月暮
公車曾謝廿年前深藏劍氣干雲直久掩珠光出海圓
一代元音欣有託煩君鼓吹鳳城邊(伊蒿廿年前已爲明經上第辭不就)
幾點春花入戶開小窗明月故人來頻年難得家山話
此日同銜客舍桮莫向征途傷短鬢還看京國有高臺
公孫對策年相似鴻鴈秋光驛路催
重晤當時硯北人勞勞衰鬢久風塵家園兄弟經年老
故里鶯花入夢頻竹覆小亭堪放屐荷侵水檻足垂綸
仙靈訂我柴桑約何日山中問許詢
送寄亭歸松江四首
平子風流舊有名新詩傳誦滿都城錦箋百幅揮毫就
常聽春蠶食葉聲
名士無勞歎數奇韓翃徐稺重當時君才伯仲何嗟晩
百尺珊瑚照鳳池(韓徐謂元少方虎)
鳩杖雙扶雪滿顚眼看雛鳳又蹁躚歸來珍重承歡日
新釣鱸魚玉膾鮮
江南蚤促舍人裝燕市臺高待驌驦期爾同吟春草句
莫教相憶夢池塘
送宋中郎同年之任脩武
燕臺送爾意何深嵩洛雲山自古今王屋峰前看露冕
黃河曲裏聽鳴琴可知桑柘行春日不改梅花作賦心
近日循良多上賞期君入侍禁庭陰
文端集卷十七
