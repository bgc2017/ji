文端集卷三十四
大學士張英撰
篤素堂詩集五
白鹿
呦呦山鹿本僊姿瑶島分輝物色竒月皎細尋眠石處
雪深難辨入林時芝銜五采身偏淡玉琢雙麛影共隨
瑞應由來徵孝德同遊鶴禁有光儀
園居
圃事吾麤習相看情易親園丁三伏苦菜甲四時新插
架瓜藤直分畦水澤勻寒菹稀更好采摘不嫌頻
小憩
草徑園三畆烟村樹幾行窗間閒帙滿花底素琴張暑
退睡方好泉新茗益香古今難適意小憩便清狂
讀東坡耕種詩有作
子瞻謫黃州終窶艱釡鬲力耕求寸壤不敢厭墝塉荷
耡來東坡乘春自墾闢荒塗翦荆榛枯井搜瓦石好雨
渡江來頓使土膏澤先生善言農夙本農家客線&KR0008;鋪
秧青棋局分畦白夕上露珠圓晴飜風葉碧留連移我
情置身在疆埸古來賢達人遭逢多困厄老以東坡名
永言志疇昔誰知千載後聲稱常嘖嘖
戲擬放翁四首
陶令情懷亦愛廬况兼碧巘繞清渠細舂香稻珠難比
解籜新萌玉不如簾外花枝留語鳥水中山影襯遊魚
長吟高卧真成懶亂疊鳴琴與素書
萬疊青山一水横宜來此地學躬耕谿花盡向階前轉
雲葉多從棟裏生秔稻年年觀穫樂子孫世世讀書聲
令威千載人間語竹隖松坪尚有情
碧繞釣磯新漲色綠侵書幌古苔班階前依柱多生竹
枕上推窗即見山詩思斜陽高柳下琴聲流水古松間
茗香盡日無人到自昔應無如此間
公麟舊跡久微茫新壓河流結草堂紫翠山烟迷鳥道
碧空雲影動谿光閒中盡味琴書樂蚤起貪聞草樹香
莫道總無人跡到樵歌歸路意何長
讀放翁詩有作
我讀放翁詩為翁紀歲年石帆山下釣魚船水滿江湖
詩滿天高吟禹會窆亭前醉倒秦皇酒甕邊一字一句
清且妍翠屏千丈落紅泉歲開九帙方翩翩騎驢蹋歌
邨市眠蛇年秋風梁木顛作詩四百七十有餘篇樅金
戞玉猶鏗然兹事古今誰比肩頫首稱曰詩中僊
暑中自適
溽暑不成寐盥潄拂晨起初陽射東林林間日華紫邸
舍闢軒窗移牀綠隂裏園茗發陳香井花汲新水隨意
抽書帙信手弄宫徵聽蟬過柳枝看蝶抱花蕊綌衣午
還卸豆粥晩偏美我本入世人觸暑分應爾經旬少公
事暫許謝塵滓陌上垂鞭客隴畔荷耡子視余俯仰情
所獲良獨侈詩成一再詠凉颸滿窗紙
遠望
遠望起墟烟閒行看汲泉雷聲飛鳥外雨足夕陽邊暝
色催歸騎凉颸歇暮蟬但將清興往隨處得幽偏
卻暑
延爽苦無地卻暑在忘機静坐展紈扇凉風生葛衣游
心深竹磵結想古苔磯萬木蕭蕭下清泉落翠微
聽道上鈴聲
賫送封章一騎塵牆西輦道是通津鈴聲陌上無時歇
老盡人間名利人
秋雨
秋雨驅殘暑園居客思迷地洳蒼蘚滑林溼綠隂低聒
喜聽蟬歇閒容伴燕栖焚香欹枕處未覺景淒淒
與彈琴道士曹天全
花時蹋破紫苔斑物外幽人數往還腕下冷泠寒磵水
月明常聽古松間
不獨閒心付七弦辭家出世合求仙前生應是王喬輩
熟讀黃庭正少年
偶作
東西路自嶺頭分日落歸樵隔水聞差可引流還種樹
尚慙抱犢與梯雲近移密竹巢鳩婦遠作平沙引鷺羣
為愛明時歸校晩不辭人誦北山文
即事
閱盡人間角逐場老懷惟覺便農莊摘來豆莢羹湯美
糝借荷花餅餌香
高人共有名山願七事難兼李習之話到芙蓉溪上路
略無餘憾復何疑
憶山溪
一葉輕舟泛木蘭隨風流過落花灘人間何地無谿水
難得千峰落影看
暑中讀錢考功山中諸詩
節過新秋暑益竒渾無風動綠楊絲欲抽書帙消長日
賴有錢郎清婉詩
題孫式如
賜扇
素箑湘筠巧製裁花隂半展月輪開凉颸不是尋常爽
分得清風
鶴禁來
扁舟
一水千松照落霞晩風徐引釣絲斜何人得似扁舟客
岸繞芙蓉萬朵花
暑中
盡日密林蟬呌暑忽聞高樹亦吟風荒庭雨過琴絲緩
萬籟盈虚一氣中
暑中過法華寺
頻過蘭若覺幽清老衲茶瓜世外情風透葛衣消暑氣
濤翻松籟作秋聲餐分齋鉢神偏爽息數僧牀體倍輕
亭午氤氲成小憩夢中猶繞豆花行
又
繞砌幽花鎮日開為依老衲重徘徊上書若遂歸休志
相訂禪關一宿來
枝幹扶疎色莽蒼挐雲老樹發新香佗時暗數曾遊處
殿角霜松不可忘
禾稼新秋雨復晴籃輿白葛晩凉行清谿曲抱城西路
高柳長堤似掌平
戊寅中秋
秋來景物更誰同置我清隂翠靄中桂露夕溥穿樹月
蘭香朝撲捲簾風琴含宫徵閒逾好詩繼陶韋澹益工
蔬食何妨坐良夜八關聊擬樂天翁
高梁溪上行
高梁橋北舍車行十里新堤輦道平夾岸柳翻溪影動
連朝霜落水痕清聊同濠濮邱中想小憩滄浪物外情
安得扁舟南澗曲枕蓑欹槳釣絲輕
寄木厓八十生日
千尺松喬倚赤城江天南望若為情喜看碩果留丹嶂
賴有靈光矗太清報荅平生應大耄折除官爵是才名
漫言人是邱園客百卷文章已盛行
皆響亭邊列嶂懸一觴一詠即飛僊松風高躅陶弘景
耆舊新詩孟浩然題徧小橋三徑竹花圍别墅一谿烟
楷模後輩誰能似名噪騷壇七十年
少宗伯韓慕廬蒙
賜御書篤志經學匾額恭題于後
大雅荆榛誰埽闢常洲韓子獨窮經高才跌宕傾流輩
健筆清疎寫性靈激賞自應承紫綍寵頒曾見出青冥
玉堂飛白同千古室有榮光炳日星
題畫
初春山色蔚藍烟纔見涓涓雨後泉欲試單衣相稱否
誰家亭子杏花邊
立春前一日
匡牀戢影倦輪蹄枝比鷦鷯得穏栖盧橘雙懸書幌北
緗梅叢發硯山西茶烹活火吹魚眼爐剩餘香煑麝臍
明日故園春信蚤詠花軒畔酒堪擕
董華亭書清福吟因其意而廣之得三百字
試語世間人何者為清福我有一頃田乃在北山麓峰
攢紫翠殷路遶幽潭曲陽坡景物鮮平疇土膏沃清流
貫其中波紋淨如縠逶迤桃岸紅環抱松堤綠高敞杏
烟亭杳靄梅花屋傍砌一池蓮沿籬萬竿竹竒石卧幽
花古藤挂喬木門徑接陂橋庭軒稱凉燠風月四時佳
鶯花終歲續中有白髮翁蕭然常野服閒情託魚鳥忘
機友麋鹿焚香坐清晝扶策縱遐矚目不離煙霞手自
藝蘭菊魴鯉一竿取秔稻八口足雞豚法王政場圃倣
豳俗誦讀課兒孫耕耘問童僕暁林鴉喚起晩窗鶴同
宿祠古四先生陶白與蘇陸松籟雜琴聲花飛亂枰局
有時泛扁舟枕籍書一束船尾挂酒壺餖飣羅果䔩蕩
漾隨春風鷗鷺行相逐駐檝芙蓉灣繫艇篔簹澳劃然
發長嘯幽響振嵓谷手拍洪崖肩高踵王喬躅耳不聞
喧囂心不驚寵辱樂且不自知憂從何處觸倘肯從吾
游焉敢矢弗告
小寒日梅放一枝
百計求閒苦太癡爛柯聊且坐觀棋麝臍香㬉琴三疊
鹿角霜濃酒一巵温室簾開新月夜瓦盆梅發小寒時
冥鴻斥鷃無窮事一任天公更不疑
題友人姬侍圖
猶見當年顧虎頭子安瀟灑水亭幽金鋪特典圖書地
玉砌高吟殿閣秋惟見趨陪霄漢側豈容閒入燕鶯儔
何妨寫出嬋娟想宗炳溪山本卧遊
已卯元日夢竒石幽泉之勝五更不寐賦此
夢裏茅菴景最幽荒山僻徑小林邱屯雲怪石當軒倚
濺雪飛泉繞樹流蒼蘚間階逢老衲盤渦深澗見文鯈
山童捧出桃如瓮髣髴西渠與共遊
小室梅花自冬徂春未謝
小窗臘近火頻催綠萼仙姿繞坐開看過天街鐙火夜
春分猶有未殘梅
題花溪石漾圖為查子聲山
桃花灼灼開春烟含露綽約清溪邊石漾風景幽且妍
菰蒲曲曲堪延緣翰林舊宅倚長川竹籬掩暎茅數椽
松隂丙舍同一灣讀書垂釣盤渦間秋水神骨冰霜顔
漁者豈必非神仙握管方在彤雲顛此景安能來眼前
我亦雙溪營小園芙蓉島&KR0712;木蘭船種桃蒔竹已十年
水際松梢纔覆肩榆柳徑入秔稻田深山鷗鷺忘其天
欲往從之阻間關坐對斯圖神惘然
三月十日夜夢
月露輕寒夕吾親入夢遥青山掩謝屐碧水泛吳&KR0657;草
溼沙間露花明柳外橋陶家循壑意未勝此飄颻
春晩登白塔山
瑶華傳往古石徑入丹梯岸柳籠煙密山桃過雨齊橋
迴新漲迥閣亞偃松低莫訝頻來熟吾家太液西
三月十八日昇山田子治具從高梁橋沿溪遊近
郊諸寺
西郊晴日暁寒輕卸卻籃輿傍水行翠陌烟波新柳色
板橋風雨舊溪聲鶯花偶遂芳時約松檜猶含太古情
勝友提樽淹夕照等閒心跡喜雙清
初夏
千山濃淡綠參差夏淺春深景一竒溪上垂竿飛絮裏
林間燒筍落花時青秧待雨憐鳩婦朱果臨風惱雀兒
領略暄和閒歲月市朝山澤幾人知
鳳棃
鳳棃珍果出南荒昔未標名紀職方班剝錦苞含脆質
繽紛翠羽護清香提封遠在波臣外修貢遥知驛路長
總是
皇仁同絶域海邦風味入梯航
遊仙詩
秋月暎寒潭皎皎含清虚不可謂之有焉可謂之無古
仙凌鶴背來往紫雲衢吹笛過洞庭鳴珂謁天都千年
不火食蘭露芬可茹綽約桃花顔瑩潔冰雪膚塵世謗
仙者蠢蠕何其愚
送徐華隠學士歸里二首
湛深經術重人師松桂堅貞海鶴姿廿載侍臣
恩遇渥瀕行為寫落花詩
喜聆天語自丹霄宣召還趨鶴禁遥拜賜手持金鳳紙
傳餐人過綠楊橋
己卯中秋後二日積隂始晴明月在窗夜永不成
寐因題惲南田畫鴈來紅二首
籬籩竹下鬭緐華烏桕丹楓本一家細雨疎簾千種色
始知秋葉勝秋花
芙蓉未放曲江頭桂露蘭烟已漸收一片井梧秋色老
獨教錦莧占風流
題王瑁湖下直傳經圖四首
江上秋風桂醑筵鹿萍當日附名賢紫雲天際三珠樹
領袖塤箎四十年
畫舸高齋碧樹幽日斜下直比林邱金華夙望推都講
經術西清第一流
器量深沉屬大儒槐庭世業在伊吾幾人得似河汾席
阿閣文章五鳳雛
長安冠盖重貂蟬獨對斯圖意爽然吾友性躭林壑趣
丰姿散朗似神仙
吾廬十一首
小築吾廬近水涯望中何處似晴霞芙蓉溪畔東西岸
裛露含煙數里花
峰峰嵐翠落清流惟有吾廬景物幽最愛梅花縈野徑
還宜垂柳繫扁舟
水複山重遶碧疇吾廬獨占大溪頭千峰雨霽看新漲
雪浪横空上小樓
竹隖梅岡往復回吾廬深隱絶塵埃稻香亭傍烟邨起
秋水軒臨雪磵開
松堤深瑣綠楊烟水湛沙明見一川布穀聲中春似錦
桃花飛落莱花田
筆牀茶竈一舟中北渚南垞曲澗通搖過小橋柔櫓歇
蒲帆斜挂芰荷風
楓桕頳紅葉滿枝黃雞啄黍傍柴籬松隂路入秋妍館
正是田家穫稻時
長廊下瞰碧蓮沼小閣正對青蘿峰(放翁夢入仙居得此)佳夢庭
軒差比似蓬壺端不讓仙蹤
棃雲桃浪影交加烟㬉紅蘭徧茁芽我憶艤舟亭畔路
清溪圍繞一邨花
懶慢心情躭水石幽竒蹤跡狎禽魚翠微堆裏三間屋
罨畫溪中十𤱔居
四序芳菲滿曲欄不教容易覺春殘鶯啼碧樹笙歌院
花落紅泉錦繡灘(禹鴻臚為余畫芙蓉島圖將成景物有足賦者亭榭庭廡雖皆意中結構)
(邱壑松竹桃杏梅柳之屬則已具其大槩遠想高望遂得斯篇己卯冬至月中澣)
雙溪詩二十六首
垂雲沜
白沙採樵路石腳插清渚拄杖響莓苔幽人澹如許
芙蓉溪亭
溪上夫蓉開湘娥明鏡裏不屑鬭春華儂自宜秋水
南莊
牽牛花滿架秧水綠芊綿要識農家苦門前種秫田
觀穫亭
秧馬似騠駃腰鐮如鴈齒但願禾稼成歲歲常如此
秋妍館
橙黃楓茜紫山澹水澄鮮寄語看山客珍重此秋妍
桂叢
山空秋月白露滴桂叢幽雲際一聲鶴仙人在上頭
來鶴亭
手自種青松龍鱗見其老佗年松樹下不生刺人草
千巗萬壑之樓
舊說龍眠岫桃花滚浪同緣何朝暮景盡入此樓中
傳恭堂
欲識傳恭意無忘結搆情柴門觀穫樂紙閣讀書聲
溪光嵐翠亭
溪水滿芳汀臨溪構小亭銜魚雙翠鳥飛去入青冥
雙溪草堂
繞砌雙溪合文鯈聚白沙綠楊千縷樹紅藕四圍花
曲廊
纓桃綻暁風芍藥含朝露步屧向南榮漸入花深處
垂竿石
本為投竿去臨流一解顔取魚忘著餌常覺釣絲閒
艤舟亭
千尺芙蓉岸雙橈舴艋舟繋舟何處好古柳石橋頭
佳夢軒
淺碧襯殷紅如濯巴川錦山徑儘繁華何用邯鄲枕
梅岡
凍雨溪山路寒香一道斜南岡名玉雪高下盡梅花
蓮渚
溪水東西岸藕花雜紅白中有金鯽魚唼花尾盈尺
綠楊橋
垂柳接長堤饁餉東菑路小橋人迹稀春鶯自來去
稻香亭
曙色滿東畦扶笻看耘耔晨光照露顆芳氣如蘭芷
桃花流水扁舟
畫舫水雲間白鷗如我閒前山風雨急摇入紫菱灣
秋水軒
幽人愛澄澈開軒對明河臨水不敢弄恐涴清淺波
鶴棧
飲啄伴梅花樵青相盼睞本是山澤姿笑爾乘軒輩
松隄
十載松隄樹清隂己漸成不惟樵路隔已解作濤聲
竹圃
瑟瑟青琅玕照我鬚眉綠欲謝大官庖燒笋篔簹谷
放舟亭
高閣綠楊中時來澹蕩風焉知石渠下卻與前溪通
大溪
放閘入大溪溪流西復東每當山雨足弄笛水烟中(芙蓉)
(島雙溪僅有其地而亭池皆未具擬其規模位置應如是為各命以名賦詩二十六首人意所成溪山不得不)
(俯而從之矣屬廷玉按圖味詩以點綴邱壑應不相遠異時對景吟諷斯篇亦可以知予此時之情事耳己卯)
(冬至月廿六日)
香山集中有萬事平分衆所知何嘗苦樂不相隨
惟餘躭酒吟詩客但有樂時無苦時因廣其意
得六長句
萬事人間倚伏竒何嘗苦樂不相隨松棚一枕漁樵話
社飲三廵土穀祠石上吹笙邀鶴伴牀頭釀酒待花期
枳籬茅屋園林小但有樂時無苦時
讀史千秋歎奕棋何嘗苦樂不相隨一簾紅雨花初落
三徑烟蘿柳乍垂洗硯春波臨禊帖焚香夜雨和陶詩
浮名不挂閒宵夢但有樂時無苦時
大纛高牙擁路岐何嘗苦樂不相隨千村樹竹迷幽徑
萬壑烟霞護短籬古柳長堤扶杖穏碧蓮小港泛舟宜
清琴伴取閒詩卷但有樂時無苦時
紫綬金魚上赤墀何嘗苦樂不相隨春烟古樹經時雨
寒食新花滿故枝手種嘉蔬堪採掇自疏清澗看漣漪
茫鞵布襪朝乘興但有樂時無苦時
繡閣羅帷簇粉脂何嘗苦樂不相隨玉玲瓏(水仙名)本離
塵客萼綠華為絶世姿一點芳心蘭蕙露十分春色牡
丹枝垂藤翠幄花茵㬉但有樂時無苦時
吹竹彈絲舞袖垂何嘗苦樂不相隨花圍紙閣攤書卷
竹覆漁磯引釣絲芍藥濃香迷粉蝶梧桐新綠聽黃鸝
一甌茗熟消塵事但有樂時無苦時
小憩
歲晩小休憩寒花塞滿室緗梅交枝柯朱白影相暱嬝
娜紅藥翻豔冶緋桃密復有冰雪姿水仙最清逸香光
動戶牖盆盂礙書帙側身入芳叢趺坐僅容膝爐火温
夕薰窗明透冬日老懷無所歡藉以慰蕭瑟
送姚君山之江西三首
聖代弓旌日見招可憐姚鵠尚飄颻鋒車一去長安陌
酒客詩人兩寂寥
宦遊三世總冰清無限京華寄廡情燭照西廊人未寢
一簾寒月讀書聲
彭蠡波光動小孤匡山雲氣接香爐憑君為訪西林寺
白傅遺蹤尚有無
除夕友人贈新開芍藥四枝
花繁温室錦成窠除夕香侵玉叵羅忽見藥欄開最早
小窗明月已清和
庚辰正月十日即事
墐戶還如作繭同地鑪温㬉得春融香分驛使江南白
色借漁郎洞口紅瓦枕夢遊三島外布簾人蟄百花中
黃柑手掬清芬滿小有心情似放翁
題虚槎小像
作牧清時有鳳麟豐貂紫綺舊才人冰心鐡骨誰能似
千樹梅花是後身
題曼園小像二首
深樹垂藤緩帶居神仙丰骨更誰如一編静對松風裏
端是圮橋石上書
星光熠熠暎三階卻寄閒情碧水厓仰止吾家公輔器
汪陂千頃對澄懷
送杜宗伯還里
烟霞耆舊返滄州出處同時第一籌笠澤魚鮭容晩食
菱湖書畫滿扁舟雪雖垂領身猶健年未懸車志已醻
從此穏栖珠樹鶴神仙長伴季真遊
秋晩即事
寥歴天高鴈度遲滿城碪杵動凉颸悽情庭草花開後
澹蕩秋光病起時桂寄空山尋老衲蘭移温室屬場師
故鄉書到重陽近疎菊寒蓉問短籬
上巳
上巳韶華滿近坰㬉風吹面氣冥冥花光欲動桃先豔
春色將歸柳最青修禊良辰宜曲水采蘭佳會在芳汀
此時寂寂應難話為憶南溪舊酒亭
寄顔澹園
弟兄名譽擅聲華宣武門邊曲巷斜白袷每招京洛客
素琴雅稱魯儒家清吟數對高齋酒疎菊新開小苑花
一自為霖向南北廿年消息隔天涯
病起
颯颯秋聲雜暮砧遥憐宋玉此時心盆蘭鷦&KR0008;花開晩
庭樹蕭疎落葉深節近重陽猶問菊病來十日未鳴琴
且炊白飯圖身健莫與寒螿鬭苦吟
題翁康飴觀穫圖四首
村落黃雲接壤同曾孫觀穫指溪東寬衣博帶丰神古
人在豳風藻繪中
蠶女繅車動晩凉農夫錢鏄刈秋霜有田種秫原堪羡
况在清溪古樹傍
絢爛終歸淡泊宜飽看身世己多時人間惟有農桑樂
試讀陶家種豆詩
垂紳日日近承明偏繫田家婦子情霖雨他時霑渥後
幅巾來聽叱牛聲
文端集卷三十四
