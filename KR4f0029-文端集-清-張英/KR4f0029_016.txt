文端集卷十六
大學士張英撰
存誠堂詩集十二
近體詩一百十七首
己酉臘月二十五日葬先慈高嶺山元日展墓作
鶴馭何年返碧城紫泥空換舊銘旌梅花曲路迎車蓋
風雪寒山走弟兄遶墓松隂將萬樹傍墳茅屋只三楹
自慙南北天涯子淚濕重泉此際情
芳園二首
芳園春半杏花時暖日輕雲澹沲姿何處青山當戶影
誰家紅樹出牆枝柳絲晴漾千重碧鳥語新翻百種奇
似此清光幸同賞那能花下不成詩
客從高處倚庭柯南陌纔青是淺莎千里故人新燕到
一年春色杏花多黃鶯飛過銜紅雨粉蝶雙穿入絳羅
寄語東皇好珍重常畱此景伴清歌
片野堂詩爲司馬孫餘菴先生賦次四松原韻四
首
數武城西路春山便覺多綠隂黃鳥樹芳草白羊坡華
髮閒閒客籃輿日日過東山謝絲竹高隱在煙蘿
青門耆舊在瓜圃見東陵問柳思眠起看花感廢興園
丁畱客饌公子讀書鐙似此真幽賞勞人夢未曾
園林多野色駘宕是春風竹亞新書閣花明古佛宫平
橋穿密箐曲徑入芳叢無數桃花好臨流覺更紅
繩牀連石几息靜似空山藥圃行常徧花田種未閒聽
鶯時倚徙將鶴共躋攀應畏遊人跡頻年閉竹關
泊青谿
江上月初生臨風畫舸行朱欄秋水闊白苧晩涼輕簫
鼔中流發鐙光兩岸明舊遊如可憶沙路向孤城
泊荻港
十日扁舟上家山滯望中爲憐鄕國路不恨石尤風鷗
泛秋江白霞燒晩樹紅從兹姜被意竟夕與誰同
江上
客子揚帆京洛遊分攜正值芰荷秋千岩石色天門屋
萬樹松聲采石樓碧水自環青雀舫朱欄常近白鷗洲
謝家况有臨風句良夜扣舷歌未休
長干
一夕汀洲鴻鴈飛白門楊柳漸霏微江聲自抱三山碧
雲物何知六代非桃葉渡頭歌吹歇雨花臺畔酒帘稀
輕帆不解高吟意流過空江燕子磯
䢴江
䢴江秋櫂倚蒹葭卻憶蕪城是帝家碧水至今思錦纜
玉簫終古怨瓊花廣陵秋色看潮汐小杜詩篇滿狹斜
一自背城勞使相廿年無復舊繁華
黃河
激箭黃流夜半過雷轟電擊欲如何千山驟雨齊飛瀑
萬馬嘶風競渡河舊路幾年迷斷岸客心終夕繫危波
吟成莫向船窗讀恐有魚龍聽浩歌
傷劉苕水
一紙書來萬斛愁西園詞客失應劉瓊花去後原無種
玉樹凋時不待秋作賦竟同昌谷恨遺書誰向茂陵求
最憐無限人琴慟繐帳惟聞哭白頭
嗜退菴詩(爲嚴存菴尊甫先生作)
獨愛忘機學漢隂問名先識隱淪心高人居亦稱愚谷
閒客詩偏號醉吟雪影鴻飛滄海曲秋空鶴唳碧山岑
家風况與桐廬近莫道羊裘變古今
寄座師給諫茌平王公二首
頻年獻納禁庭隂暫爾投閒憩茂林詞藻琅琅兼衆妙
丰稜嶽嶽本千尋遙知風雨東山夢時抱冰霜左掖心
自是敷天思補牘康成翹首望尤深
畫省歸來已隔年家居勝事儘流傳久知逸興寰中少
聞道幽居郭外偏坐擁圖書開小徑手栽花竹滿平泉
茌山舊有登臨蹟盡入先生杖履前
集曹頌嘉同年獨笑亭
車馬長安道何曾識醉鄉琴書畱客看風雪笑人忙痛
飲宜殘臘新歡發舊狂弟兄良讌會次第入春陽
寒夜示内姪堯元四首(時將之雄山省覲)
醉中無意語偏覺爾能真潦倒常深夜辛勤說兩親每
當風雪候難作去畱人好自垂鞭影官齋柏酒新
相對那堪别其如臘盡催銜將京洛酒話到故山梅寒
夜鄉關迥天涯骨肉陪旅居未蕭瑟錦字爾能裁
雪晴寒更厲永夜北風高自笑閑官冷深慚病婦勞愁
拌今夕醉詩減舊時豪顧影搔青髩將無有二毛
兄弟頻年别殊慙骨肉恩家貧官更拙田瘠税猶存邨
市湖連屋荒園竹覆門因君離索感發我醉中言
羹湖自雄縣以果蔬雉兔見遺答之
荒齋將臘盡南陌正春初驛使來風雪深情託果蔬烹
鮮分雉兔厨饌損豚魚怪殺諸雛喜爭看阿舅書
雙鬟曲十首(爲念齋作)
銀燭生花照綺窗傳來消息自吳江好將合浦珠千顆
換得崑山玉一雙
秋風吹到畫船遲千里寒江入夢思日日金錢勞暗卜
河干猶是未冰時
澹著臙脂淺著黃吳儂别自有新妝櫻桃楊柳應如許
不耐人誇白侍郎
繡幕香衾宿粉凝名花浥露可能勝怪來學士趨朝晩
日過花磚第幾層
花間燕燕復鶯鶯繡閣珠簾結隊行翻笑仙人無伴侣
只教名喚董雙成
宫衣覆著麝蘭香蓮燭雙擎夜轉長暗語仙郎添半臂
黃金鴛瓦滿新霜
翠袖雙雙拂畫欄教他鸚鵡喚名難憑君次第探花信
若箇誰分蕙與蘭
視草歸來日半斜水沉香裏問兒家憑他温室中庭樹
不敵瓊枝姊妹花
君是蓬山第一流退朝行入燕鶯儔海中仙果應連理
枝上名花已並頭
京洛寒威透碧紗殷勤好自護蘭芽知君欲覓宜男草
不是偏憐解語花
辛亥元旦蚤
朝恭賦三十韻
午夜和風轉朝來滿
帝畿晴霞籠絳闕曙日動青旂氣始開璇歷春先到
御衣上公環紫極多士集彤闈衆志期呼祝
皇心重報祈風鳴千騎擁雲動六龍飛齋肅
宸顔穆馨香
帝鑑微百靈紛共饗五祀順無違(首舉祀事方受朝賀)
法駕中宵度
鑾輿昧爽歸鵷行雲結隊仙仗錦成圍方色車前蓋中
黃輦上幃綴衣紛綵繡擊鼓引朱緋歌吹天門落旌旗
御路輝未央宫鑰動長樂禁煙霏離極方懸照坤寧正
啟扉一心勞寢膳兩代頌音徽獻壽華樽滿當陽湛露
晞羣方歸
帝瑞(時舉覲典)絶域覲
天威(高麗使臣方在朝班)虎拜千聲合龍光萬姓依柏梁新煥采
松牖舊崔嵬日暖爐煙直風輕旆影稀宫雲垂靉靆苑
柳報芳菲殿上岐同薛城南杜與韋舞看諸部集樂聽
五絃揮宴錫丹墀渥香分紫袖馡汝陽堪取醉曼倩莫
愁飢玉椀葡萄綠銀盤雉兔肥醪偏傾琥珀吟獨媿珠
璣嘉會賡黃竹隆恩拜紫薇臣心如草樹歌舞向春暉
讀蛟門舍人禁庭鐙夕詩有作即次同年曹升六
韻二首
月迎金掌露華明九陌無塵夜轉清仙蹕到時鐙作仗
宫緋環處錦爲城看殘玉蘂三千樹聽徹霓裳第一聲
何異泛槎銀海曲好持機石問君平
魚鑰宵沉宫漏明舍人儤直近西清絳霄花滿宜春苑
碧海珠懸不夜城鸞掖自成良讌曲鳳池難繼和歌聲
侍郎兄弟多才藻五色蠻箋咏太平(侍郎謂澹餘少宰)
長安鐙市詩六首
金勒青絲往復還元都觀裏扣雙鐶春歸玉宇星辰上
人在霓裳月露間紅粉千叢西子面輕綃百幅米家山
青油也向繁華隊休沐來乘此日間
萬點紅鐙照上都移來兩浙與三吳暖風不向梅花度
春色先從錦幄鋪映日青霞懸翡翠照人明月結珍珠
誰家堪出千緡買空滿城南古寺隅
天街風日起晴沙紫陌追隨白鼻騧梅萼蚤紅宜暖室
海棠催放護輕紗名箋錦匣誇前代古帖瑶函出内家
獨讓秦淮鐙市好千門開徧水仙花
月色如銀夜最良春風遙度綺羅香鐘聲九陌連長樂
鐙火千門徹未央海市亭臺皆蜃氣仙人樓閣總珠光
愛看琪樹瓊葩裏中有昇平字一行
五侯門外滿香塵煙火樓前巧作春忽見六鼇移地軸
近看三島接天津臨風菡萏千花麗帶露葡萄萬顆勻
但願君心常似此光明燭徧普天人
魚鑰終宵禁闥開侯家行樂比蓬萊蘂珠夜看當筵落
瓊樹新移繞砌栽皎月獨臨金掌出紅鐙雙引璧人來
還將一曲春光好勸進玻瓈七寶桮
元宵後一日同唐偕藻孔霽菴耿又樸謝方山集
董默菴寓齋
同君三載問蓴鱸(默菴亦同請假歸)重話長安舊酒壚秘閣儒
臣皆魯國(孔耿謝董皆山左)漢庭經術重江都紅鐙漫使春華
歇璧月何曾昨夜殊為惜輭香塵不寐馬蹄蹋徧
帝城隅
贈同年馬于蕃
金臺石鼓且重尋莫碎長安市上琴鵰鶚已摶秋露起
珊瑚猶滯海雲深家庭至性傳華萼奕世清貧少橘林
獻策漫因家客薦蒼蒼于爾豈無心
寄王煙客先生二首
五湖三&KR0008;足鱸蓴笻杖吳舠賦隱淪舊典曲臺曾珥筆
老投幽壑自垂綸青門路接烏衣巷白社花迎皂帽人
海内只今耆舊少東臯獨許伴松筠
雅聞詞藻壓三吳洛社香山勝此無鄴架千編皆錦字
輞川片紙亦驪珠(先生書畫皆工)絲綸世濟傳鸞掖花萼聯輝
引鳳雛獨有採芝人自遠圖成五嶽著潛夫
出郭從玉泉山歷碧雲香山晩宿承恩寺得詩六
首
山色新從出郭逢
帝京西畔碧千重芙蓉黛色盤高掌金碧晴光變衆峰
遠自鴈門趨朔漠近成天塹控居庸夏雲安得奇如此
馬首曾經望岱宗
清時休沐鳳城邊枕簟移來近紫泉雲影乍開新雨過
荷香初動蚤涼偏坐圍衆壑千峰麗閒對清池一鏡圓
寄語輭紅塵裏客佳山原在馬蹄前
曲曲幽栖探不窮蕭涼六月已秋風松杉自繞香林路
唐宋猶存古佛宫盤磴逶迤清靄外荒臺掩映翠微中
泠泠最是龍湫水瀉入華林御苑東
松雲深護藏經樓華表何人最上頭原廟祇今無舊蹟
茂陵終古亦荒丘金貂空使豐碑壯石馬何知碧草愁
永巷當年無限事憑誰一問大長秋(碧雲寺後爲諸宦官墓)
馬鬛封題自勒名何關紫闥與蒼生累朝惟有中涓貴
勅使徒傷國體輕鈎黨至今畱歎息内家從此失昇平
一丘白骨還依佛常聽寒鐘午夜聲
西來山色此偏幽况是深林鳥倦投坐近松根常墜露
夢回禪榻蚤驚秋詩堪適意何辭拙佛本無言不待醻
茉莉晩香初放處碧天無際白雲流
和李高陽閣師
經筵
賜宴詩韻四首
儒臣東觀振華裾雉尾雲開講幄初洙泗微言傳大學
唐虞心法在尚書(時講大學尚書各一章)禮行鼎盛春秋日時值
慈寧寢膳餘上相獨陳丹扆訓
温綸時見
聖顏舒
高敞金華五色裾崑崙陽馭照臨初邇英閣啓延都講
崇政筵開爲說書鉅典由來行二仲萬幾亦自有三餘
好將一德調元化繁露何須擬仲舒
止輦無勞更引裾衢尊正是拜恩初榮沾東壁師臣重
光動文昌太史書宫饌自隨天仗列香煙猶遶珮聲餘
羣公咸飫金莖露太乙波深化日舒
螭陛鸞坡集綵裾上公趨進講筵初致身自許伊周績
憂國時陳水旱書望比華衡真不媿才搜海嶽更無餘
於今揆席推文靖天際卿雲正卷舒
題畫二首
綠覆書牀梧葉新山風欲動水生鱗世間自有羲皇夢
讓與茅亭畫裏人
百疊青山樹幾叢小亭橫截亂流中微涼不是搖團扇
新漲來時自晩風
題趙閬仙僧服圖二首
白袷蕭然自拂塵冰霜爲骨玉爲神如何秋水長林下
忽見鵷鸞隊裏人
摩詰晩年居士服樂天先世海山人君今方作巗廊客
此是前身與後身
贈東海董樵四首
東海畱奇士吟詩慕古狂沈憂傷老眼埋恨客他鄉一
任柴桑酒頻沾薜茘裳知君無限思落月照橫塘
轍跡江南徧騷壇舊有聲友朋爲骨肉山水足平生禹
穴乘潮看吳門蹋月行廿年投老後渤海學躬耕
寶樹驚先折猗蘭復繼萎遂成兒女節不顧老夫悲落
盡鮫人淚吟殘幼婦詞篋中書一卷冰雪不堪持(樵翁郎君)
(蚤世子婦殉節有節孝傳)
白髮蕭蕭客燕臺老更過春風吹冀野落日照滹沱求
駿空遺跡騎驢任放歌知君懷古意石鼓字堪摩
李侍郎園(即墨黃公寓居)
京洛風塵地園林此最幽板橋穿密篟曲水抱危樓爲
駐扶風席常陪夜月遊西山朝暮見煙靄雨初收
贈螺浮黃門次龔合肥韻二首
十年霜雪老黃門抗疏羣知國體尊嶽鹿摧來非有意
山龍補處自無痕謾言盤錯昭臣節偏向風塵識
主恩親見閭閻凋敝甚鄭圖還與繪千邨
十年霜雪老黃門湖海歸來道氣尊綵筆重論當代事
青蒲復認舊時痕長沙原有孤臣跡湘水難邀漢主恩
爭似
九重思讜議忽傳丹詔起南邨(螺浮於輔臣當國時曾抗疏請親政遂外遷長)
(沙今復入爲給諫)
姚龍懷先生自黃門擢副憲賦贈二首
南憲新恩屬鉅公廿年頭白諫垣中蒼生潤澤同湖海
丹陛勳名仰華嵩獨坐蘭臺羅繡豸特膺石室領花驄
殊遷自是興朝事難得懽聲遠近同
黃扉啟沃冠羣倫前後封章欲等身
聖主寬仁來讜論老成忠愛被
温綸事關國體真能諫誠動
天顔若有神最喜絳騶清路日手攜甘雨柏臺春(時方久旱)
(除書下日霖雨)
和四松先生見懷詩四首
四松老後更婆娑不顧蕭蕭白髮多此日詩猶傳上谷
當年官亦近滹沱千絲繡作玲瓏字百琲珠成宛轉歌
聖主好文多鶚薦歎君獨未對鑾坡(先生官河間司李漢中司馬有塞北)
(吟)
亭畔全疎長者車南園遊讌近何如穠華拂檻春風後
新筍畱人曉露餘黃鳥隂中堪載酒白鷗隊裏好裁書
吾家康樂同吟處水滿橫塘花滿廬(謂勺園)
嶽夢歸來髮半絲十年鸞鶴戲清池青青河畔吟芳草
灼灼山中採紫芝高會不殊彭澤酒元音堪續少陵詩
九秋一日誰能遣落月臨風重所思
吳舠一自别江城枕上黃河午夜聲人影星霜趨絳闕
馬蹄朝暮蹋春明長安兒女消閒晝故國鶯花繫遠情
獨有鏡湖湖上客鴈鴻聲裏寄芳蘅(時四松方有山陰之遊)
贈石林二首
仙郎清望壓詞曹白袷高談逸氣豪壯志總歸京洛酒
新詩猶帶廣陵濤城邊禁柳縈金勒殿閣春雲拂綵毫
環視吾儕君最少十年期爾擁旌旄
大隱何人綺季儔青門耆舊老滄洲鳳雛自宿雲中樹
鶴髮閑梳水上樓春草易添鄉國夢風塵且共
帝京游好將珥筆承親志冀北江南莫謾愁(水上樓尊甫讀書處)
七月十五夜二首
去年瓜步路前歲段橋東佛號千聲合河鐙萬點紅
帝京風露蚤民俗鬼神同無限松楸感頻年嘆轉蓬
微雨夜來過香車出内城荒阡陳麥飯古寺徧鐘聲戰
骨秋原塚啼痕少婦情白楊衰草際易令客愁生
新秋由高梁橋歷西山諸刹宿碧雲寺八首
夙約偏微雨衝泥出郭行蹄痕山路淺野水石橋平幾
處邨圍寺千株柳抱城垂鞭禾黍外今日聽秋聲
似向江南路菰蒲野市連亂流侵古道小雨愛秋田雲
白山腰寺風鳴樹杪泉最宜人跡少石徑綠隂偏
金谷遺園在居人識故侯雨淋將斷壁水照半頽樓柳
色圍黃犢荷香付白鷗可憐摇落處閒卻一年秋
諸天華藏裏古佛繡幢中金碧窮民力神靈役鬼工入
雲看石碣盡日聽松風不信香林外猶傳兜率宫
幽敞香山路高亭占翠微野如秋水淨山似亂雲飛遠
色堪憑檻空青欲上衣卻思奇絶處月滿雪初霏
無數前朝寺林臯逐處逢閉門深護蘚高閣俯看松綺
綴喧巢雀旛幢隱繡龍殿臺宫瓦色煙際碧芙蓉
蒼松千百樹一樹一徘徊常護香臺老曾迎翠輦來高
枝藏鳥鼠薄暮走風雷未受秦封後猶能避劫灰
佛閣懸鐙處清吟擁薄衾來從微雨後卧向白雲深石
榻山中夢晨鐘世外心京華有閒客兩宿此香林
送房師即墨黃公之任鹽山四首
叔度膠東蚤著聲不其書帶擁康成人同海澨千尋嶽
官領淮南十八城常沛春温回棘草又從秋雨採芳蘅
欣同諸子陪清歗庾亮樓前月最明(黃公以鳳陽司李持衡南闈)
海濱東畔有幽居門對扶桑日照初聽履家聲傳棨戟
連鑣名士盛簪裾詎知鈎黨因文字不道窮奇在里閭
貝錦雪消恩愈渥紫宸前日下除書
春明門外迓鳴騶水漲園林又蚤秋深夜月明畱畫閣
滿城山色在高樓雲亭數過探奇字河朔頻來續勝遊
安道牆東還不遠葦邊閒卻剡谿舟(時同戴還素寓居梁家園)
畿東赤縣簡平津又見銅章墨綬新千里家山堪奉母
頻年宦蹟總親民官貧惟酌廉泉水地瘠勞吹黍谷春
三輔蒼生根本計佇看黃霸沐恩綸
雨中同友人坐梁家園
盡日征塵逐轉蓬此來閒坐幾人同荒園對酒新秋後
高閣添衣暮雨中蘆荻縱橫臨淺水青萍開合受斜風
憑君醉話滄洲興相望勞山渤海東
九日後買菊數種漫成二首
小閣數叢菊花時損俸錢故園籬落下秋色又經年詩
思勞相促風塵好共憐幾枝鐙下影多在素琴邊
花事久寥闊秋光慰所思參差當夕照髣髴似東籬隱
覺金門遠香偏紙閣宜故人如乍見繞榻夜吟詩
初冬同沈康臣曹升六夏隣湘喬石林坐黑龍潭
晩過城南小園二首
且向車塵外提壺挈伴行閒人潭上影落葉樹邊聲野
水南邨晩高窗小閣晴淹畱還竟日清話各平生
誰問荒園路城闉歌吹西槐鋪雙樹暗松偃片雲低歲
月吾儕惜柴籬野客迷莫教騎馬去茅舍未雞栖
王子玠招同年諸子讌集園林因懷座師司馬公
率賦二首
殿上星辰聽履聲興朝文正重知名農田大計籌三壤
帷幄訏謨息五兵裵令功成閒綠野謝公身隱繫蒼生
江南猶有蓴鱸美消息今傳在冶城
蕭然紙閣掩雙扉幾箇篔簹夕照稀坐擁
賜書猶絳帳亭通曲巷本烏衣晩涼著樹青如洗疎雨
宜人暑漸微我媿鯉庭門下士常同花萼共相輝
贈王敬哉先生二首
北平山色擁神京海嶽精英此篤生當代師儒推祭酒
舉朝耆德重春卿世居秘閣分藜火聯步台司聽履聲
自是清時榮國老不須緱嶺更吹笙
平泉還與輞川同羣向金門識鉅公小搆園林容大隱
偶成書畫亦元功青山歗傲諸卿上白髮蕭疎萬卷中
一代勳名兼著作河汾常此振宗風
姚龍懷先生自副憲晉少司寇賦贈二首
清時重望屬姚元上殿頻傾白獸尊經國疏陳皆密勿
明刑寄重賴平反
朝廷有道昭臣直天下無冤荷
聖恩常伯同時三定國北臺秋憲總春温(時同在司宼者真定梁公)
(山東高念東先生)
恩波無際海天寬兩度除書出禁闌方直真堪爲憲長
慈明端不負刑官桁楊愛見生塵網庭樹欣看集鳳鸞
努力太平期不朽似君知遇古今難
同館友人花燭詩四首
杏園春暖立羣仙三十人中最少年香閣乍看紅燭引
宫衣新見綵絲牽雪中鶴氅尤堪賞道上羊車著意妍
坐對玉人無辨處全憑雲鬢與花鈿
非關人賦定情遲綵翮聯飛到赤墀濃蘸玉堂花下筆
雙描金屋鏡中眉荔枝含露初嘗日茉莉臨風欲採時
咫尺銀河天上水御溝流入鳳凰池
南國名花碧玉闌畫船移向五雲端朝衣親繡雙雙鳥
妝鏡頻闚對對鸞春信恰當長至近香温未覺北來寒
可曾攜得桐花鳳倒挂簾櫳倚醉看(閩有桐花鳳一名倒挂鳥)
深閨未御七香車先署芳名在五花仙樂譜來調引鳳
宫妝說與教盤鴉莫衝曉露晨趨直須避輕寒蚤放衙
花燭從來多錦字幾人能向玉堂誇
贈故鄕隱者
蚤年槖筆舊知名野鶴翛然遠世情扶杖謾尋驅犢路
種花常聽讀書聲吟當秋露餐黃菊臥看朝霞起赤城
遙憶家山隱君子忘機久與白鷗盟
蛟門納姬爲賦香奩詩八首
紙閣秋深翠幔重暖香紅玉琢芙蓉湘雲迢逓三千里
來自西陵南北峰(姬本山隂人)
曾向曹娥江上行曹山如畫水痕清西施不盡江山秀
香水谿頭春又生
於越明姝照上都等閒佳麗屬兒夫眉痕曲曲描秦望
波影盈盈翦鑑湖
客窗新見繡簾遮良夜迎來七寶車百尺梧桐猶憶否
風流應不數瓊花(百尺梧桐蛟門閣名)
狂客無端近繡帷京華兄弟最相知錢塘兒女嬌癡慣
背著紅鐙小立時
夜闌客醉語尤顚被酒還來玉鏡前簾内雙鬟遮道語
帳中人已卸花鈿
定情初賦入承明夫壻連朝直禁城落筆綸扉開御帙
蘭香今日滿西清
錦字千行酒一巵舍人吾輩最能詩水晶簾下閒時節
無數香奩絶玅詞
爲梁承篤題柳邨漁樂圖四首
誰寫湖天柳萬絲攜從京洛倩題詩無端惹起江南思
正是魚肥蟹熟時
春水舟輕泛白蘋自傾新釀自投綸可知鱸鱠蓴絲味
不到人間肉食人
多是春風醉不醒全家都住白鷗汀妬他畫近漁舟處
柳色山光著意青
有客幽居與世遺愛看波淨放船時知君抱膝篷窗下
吟到魚兒細雨詩
文端集卷十六
