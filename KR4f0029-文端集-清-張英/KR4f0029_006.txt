文端集卷六
大學士張英撰
存誠堂詩集二
古體詩三十八首
春江積雪行寄懷四松先生
客子晨將行南枝蚤梅發如何寒香時遠與故山别不
惜枝上花宛轉赴南陌南陌良苦辛昨夜江天白不見
江上漁惟見江干雪北風號枯楊横林遠蕭槭寒氣入
江聲波濤力應竭天地無纖塵羣峰如挺璧瓊樹將萬
株瑤臺且千尺一幅水晶簾遙遙挂青碧小艇明鏡中
四顧清光徹如駕凌雲鶴遠渡銀河磧俛視無復有横
空但明月客子得竒悟邈然忘所適故鄉有詩人秉心
素高潔澹蕩非世情懷抱自清悦安得同苦吟寫此江
天夕
送木厓偕長君務滋入成均
鸑鷟振羽儀薄海知宴清寧久戢其翼不向榛莽鳴黃
鐘太古器恥與凡響爭清廟朱絃間為世陳韶韺騏驥
當困時久為駑駘輕一朝入燕市千古金臺名吾黨有
潘子才思蚤縱横十歲能屬文落筆前輩驚悠悠四十
年華髮雙鬢生潘子勿復嘆遇晩名亦成文字摹大家
韓歐同規程古風久淪棄力為流俗撐浩浩寫胷次意
匠無經營賦詩躭杜白歴落傾珠瓊丹黃海内書月旦
操其評脉望食餘字皆得分時榮嗟予樗櫟材相遠奚
莛楹如君不得志轉使予心怦清時方愛才勿憚驅車
行辟雍今宏開鐘鼓何鍠鍠漆經多竒字古樂無新聲
君且攜長公春明事遐征河隄垂弱柳宫樹啼新鶯我
知入都時名譽馳公卿珊瑚出海隅明珠來秦城慈仁
古松下璀璨都市呈鴻寶發竒光見者雙目瞠鵬翮凌
高風雲路今方平枚臯侍從才位置宜承明煌煌帝京
篇請為
天子賡(潘子木厓名江余同學友工詩文有木厓集)
陵陽行
陵陽古佳地詩人昔來遊謝朓與李白吟咏空千秋昔
人不可見青山入高樓上有黃鶴飛下有清谿流俛仰
仙靈宅高風凌丹邱安知千載後姚子今其儔理國師
烹鮮化民如狎鷗夙昔天下士文譽滿滄洲投分無俗
賓吟嘯谿山幽為我語元之救時資良謀豈容山水間
謝李遙唱酬(時海南姚六康為石埭令)
東臯草堂詩
我聞李先生自闢東臯堂衰年託親戚葺屋農家傍君
昔在嶺南槖筆走戰場歸來臥一邱不復躭舊狂憐君
不偶俗君本無俗腸詩味比孟浩文字摹蒙莊性復嗜
孤潔安可居農鄉左廂栖雞豚右廂鳴糟牀念此雖紛
紛無機迹易忘較之城市中此景翻為良春窗好風雨
拭几焚清香自起汲新泉茗椀翻旗槍東郊正膏沃北
山還蒼茫驅犢過淺水捕魚來石梁二三老詩人時時
索報章有客來叩扉自謂老圃忙荷耡那肯顧種樹須
春陽悠悠世俗情誰與之等量(李子嗣雅名雅一字芥須同里人能詩晩年居)
(東臯)
重晤方明農先生賦贈
桃渡詩人宅春水生柴門未到巳七年相憶勞晨昏壁
間畫梅竹斑剝今尚存百卷嵞山詩古調無纖塵高吟
石城烟妻子同小園僻巷連野寺蕭然如山邨入室古
人在閉門吾道尊吟詩飲醇酒世俗安可論(先生名文同里人工)
(詩隠於秦淮間)
燕子磯
我來宏濟江髣髴悟畫理河陽與雲林工秀各一紙何
處似河陽江流飛燕子竒石削琅玕清波織紋綺斑剝
翡翠痕繡澀珊瑚紫一片如暮霞鋪向空江水雙松覆
孤亭曲徑石齒齒點染兩漁舟瀟灑真無比何處似雲
林東畔幽巒是老樹晩烟中曲岸層岡裏霏微見城闕
虧蔽出桃李古屋自參差重疊山島峙波光接雲影無
從覓起止愛此不忍去蓬窗勞倚徙作畫不在竒直欲
畫其似但得丘壑情居然成絶技天地老畫師捉筆徒
爾爾
雙泉歌為念齋新築草堂賦
紫雲雙闕繡芙蓉簫韶仙吹落天風殿上傳呼出鳳紙
鸞旗細捲朝暾紅繆子承恩御階上賜衣五色宫雲中
金華才子虎邱客鶴髮堂前峙雙璧暫乞承明著作身
歸來定省歡晨夕吳門市宅石橋頭家有賜書藏小樓
粉壁不屑鬭朱翠一邱一壑偏能幽古稱養親惟小園
此風近日誰其儔疊石臨流搆書屋曲沼穿花漾新綠
最是草堂初搆時春風乳燕飛花蹴主人倚樹看荷耡
醴泉一道花間出花間初出猶涓涓甫經搜滌還潺湲
水邊石畔不盈尺一泉又出如珠聯品題誰復居第二
味如北固江頭泉我聞飲此令人夀瓊漿石髓嫓靈秀
持此高堂介大年何必丹砂問勾漏繆子皎潔如泉清
傳家世世捧金莖當思此泉義非偶流膏布澤瀰蒼生
異時綠野堂中人方許高臥泉頻傾記我作歌今何時
已酉寒食兹落成
霜哺歌(為袁重其賦)
袁子之母八十五星星白髮銀絲縷哺雛飲血幾何年
依稀甲子將重數袁子於今亦髮白六十猶作老萊舞
從來上夀不易得節孝之人天所祜節孝何者最為難
袁子蚤孤復貧窶母貧能節織作耕兒貧能孝筆作賈
篋中贈言四十卷作歌之人半往古祇今夀母夀且康
白華新句年年補堂上堂下俱期頤霜哺歲月長如許
吁嗟乎節孝之人天所祜(重其吳門人傭書養母見文士則再拜乞霜哺詩今盈數)
(十軸)
吳門晤盛珍示卻贈
斯文苟不廢砥柱伊何人盛子具毅力手為開荆榛騏
驥非凡才蚤歲已逸塵蒼蒼者何意遇晩氣益淳樹幟
秦淮秋起草燕臺春六籍探微義兩京推茂醇文體方
再變著作皆殊倫天風迴紫瀾海波無際垠陸離珊瑚
光肅肅天廟陳海内拾餘芳士類資鴻鈞伊人一覯止
投契捷若神願言慰疇昔古道情自親明日忽分手悵
望吳江濱
贈敬亭鍾予䕫
伊人有微尚深情在邱壑山水猶陳迹草木亦榮落不
若筆墨間等閒寫寥廓竒峰自奔會嘉樹忽聯絡天地
脫腕下五嶽等糟粕展幅即深山卷之復高閣斑管作
笻杖無離亦無著寄語書泉人此中有真樂
平陵宜山堂詩
我聞宜山堂結搆平陵陽羣公爭賦詩佳咏皆琅琅何
處最宜山竒峰出短墻石屋一片雲黛色暎篔簹隔簾
見幽壑入戶飛層岡枯藤與古木掩映多竒光峰影落
清泉水面還蒼蒼何時最宜山山靜覺晝長朝霞與夕
烟樹色分微茫春明山翠濃夏雨山風涼明月出遠岫
秋峰羣相望何人最宜山先生稱古狂芒鞵笻竹杖荷
衣薜荔裳看山無朝暮一卷或一觴手招西爽來披襟
從徊徉斯景與斯人是名宜山堂
為袁重其題畫蘭
畫蘭如作字筆墨在幽致微香出紙上蘭露花間墜我
愛霜哺人幽澹復無二安得入空谷采此以相遺
渡錢塘遇潮
晩雲日將夕客子渡錢塘舟人警暮潮倚棹催行装篷
窗一葉舟蕩漾河中央匹練海外來如雪復如霜殷雷
震層雲巨石崩崇岡天地方肅殺羣舟皆徬徨遠在千
里外指顧猶微茫轉睫類飛電玉山何琅琅東望連山
隂北眺接餘杭驚濤轉地軸白虹貫天長客子遘竒觀
睇視恣徜徉對面高百尺幾欲吞吾航舟子迎潮立捩
柁隨飛翔奔流四五里怒馬收危韁小舟如覆輪逆浪
盡濺裳我非弄潮兒胡不戒垂堂
同四松先生木厓叔兄如三遊畫谿得音字
好山名畫谿披榛猶可尋曾經畫船遊流水空至今寒
潭影千尺往往聞龍吟石色削蒼玉谿聲鳴素琴懸瀑
如濺珠飛雨出空林天風吹不斷積雪亦何深半畝龐
公谷路入梅花隂臺榭已非故松竹猶森森昔年荷池
隈此日無蹄涔古砌延碧色惟有苔痕侵撫今思舊歡
慨嘆誰能禁嶽夢(四松别號)山水癖明時蚤抽簪看山挈好
友白雲知此心捷比攀枝猿幽如坐葉禽甫在南磵石
忽陟西山岑清響振林樾落落聞古音諸子互酬答各
如探異琛一觴復一咏臨流時自斟深林忽已暮仰見
斜陽沉安得常相從滌此塵囂襟
送内姪堯元還雄山
公子騁驊騶朝暮長安路金勒珊瑚鞭風流生指顧客
從江南來離情復誰訴不謂骨肉歡轉向天涯聚公子
有新詩芙蓉浥秋露尺幅作山水落筆得佳趣惟此翰
墨情可以滌紈袴紙閣羅青樽竟夕懽無度一朝忽言
别明日雄山去手輓青絲韁繫馬白楊樹入門拜兩親
斗酒且深注咫尺春明門鶱飛接鵷鷺杏花烟柳時兄
妹盻良晤公子扶輪來懽遊復如故
兒瓚就婚于延陵示之
汝生十六年繞膝何時離詎知燕喜日父母天一涯千
里望江雲佳靄栖門楣金屋寶勝結綺閣流蘇垂鴛鴦
織紋漪翡翠依瓊枝好借珊瑚彩飾此蒹葭姿琴瑟偕
新聲柳絮聽新詞堂上有大姑授經垂絳帷男兒可取
法不獨閫内師延陵好兄弟璀璨復冲夷疊翠百尺樓
花竹何參差此中有竒書探索不厭疲惓惓千里心孺
子宜鑒之願爾當賓筵蕉葉銜且遲願爾懸鸚鵡不報
客來時願爾畫眉筆常點關雎詩願爾雞鳴警願爾鳳
雛隨一字當一縑寄爾深閨知
憶江南曲六首
憶江南憶在故園春梅萼未舒紅豆小柳芽纔展翠鈿
勻盤中蚤韭初嘗客葉底新鶯巧喚人臨流入戶皆芳
樹深紅茜紫花無數何人挂起珍珠簾雙雙蛺蝶穿花
去
憶江南憶在石城邊桃葉渡頭沽酒肆莫愁湖畔賣花
田海棠樹樹堪鋪席楊柳家家好繫船蹋青都向城南
寺可憐六代烟花地遊人幾箇說興亡年年木末亭邊
醉
憶江南憶在虎邱山鬢梳蛺蝶雲千縷船繫桃花水一
灣石上亭臺隨處有人家簫管不曾閒南塘曲曲皆花
市杜鵑枝壓櫻桃睡就中還有老翁家粉壁華亭兩行
字
憶江南最憶是錢塘冷泉亭畔松杉暗石錦塘邊荷芰
香峰頂平時添㙮影山腰缺處補湖光酒人醉臥吳山
路潮頭飛過吳山樹城南萬壑更青蒼畫中遙見西陵
渡
憶江南憶在浮渡山竒石縷成金谷寺片雲飛作紫霞
關躋攀曲徑松杉杪指點危峰杳靄間最憐九帶堂前
路古藤霜柚交盤互安能散髮此長吟雲中細數江南
樹(金谷寺紫霞關九帶堂皆浮山佳處)
憶江南憶在二龍隈千家竹圃參差綠十里杏花深淺
開春風曲徑幽蘭露細雨新香山谷薹遊人春半應無
數提壺競蹋深莊路友人相約十年前空使山靈怨遲
暮(大龍山産山谷薹清芬甘脆深莊為余友劉超宗所居)
墨莊詩(為王近微先生賦)
世味復何似縛束類牛馬朝暮無息肩駭汗走轅下坐
使朱顔人白髮空盈把我聞抽簪客蚤歲白蓮社墨莊
一片地蕭然似林野散髮臥東軒披襟鼓南雅菜甲春
畦綠墨瀋清池瀉書聲出蘆簾花香入桮斝三萬六千
日七十年瀟洒所得良孰多可以决趨捨仰止此清風
願言勖來者
懷賢詩(為業師齊古愚先生賦)
吾所北面人澹蕩古君子傳是中山裔易姓汝南氏(先世)
(為中山族人後易姓齊)家世多偉人先生特竒傀蚤年罹苦辛潦
倒飢寒裏惟攜一卷書移家渡江水為文尚氣魄汗漫
常自喜不合有司度三十猶爾爾斂彼驚異才屈首就
恒軌百篇熟昌黎千回讀左史落筆如春蠶轉盼倏盈
紙射石堪沒羽氣可搏犀兕文場比幽燕抉目無堅壘
甲午秣陵秋已中浮圖矢雖不獲祖龍留侯詎云恥棘
闈多嶮巇既收旋復委歸來益磅礴騷經窮四始宏麗
發廟謨幽細寫物理有時鳴鐘鏞有時擷蘭芷潘岳同
許詢揮毫各相視暨予弟與兄龍眠五子是迄今海内
傳頗會詩人旨激昂負竒氣豐容色深紫飲酒或一石
號呼中坐起雄論堪絶倒颯颯風生耳恥見富貴人避
之去如駛終歲一布袍岸幘不納履所居在窮巷數椽
屋將圮出門無親戚入門無僕婢雛女髮垂肩長女前
歲死但有門人來問字相接趾人生遘百憂磊塊積成
痞曾無一日歡五十有三矣形貌忽然頽竒疾良有以
詩書為藥餌倉卒遽披靡破屋堆殘書布衾覆牀笫脩
文恐浪傳吁嗟入蒿里皇天生斯人士窮竟如此二三
故人來揮淚不能止雖無世俗榮昔賢良可擬諡之以
敏介敢效門人誄(先生諱邦直同里人積學工文甲午鄉試副榜)
梁家園泛舟
京洛苦蹄輪一水已幽絶况復亂葦中輕舠似吳越朝
雨夕方晴最愛新秋節相將理短櫂弄此波間月荒池
纔數畝亭橋延曲折遂使蕩舟人逶迤入林樾月明清
淺流葦間秋可擷露下水微波舟動人語歇此時客方
醉杳淼清歌發欣陪長者游壺觴况未竭擊柝任相催
幽賞詎能别
枯松行(同沈康臣作)
慈仁古松樹蒼老不記年高下近十株為態各自妍中
有雙龍鱗蟠曲香臺前松頂近可摩高枝纔覆肩屈彼
百尺勢空階恣蜿蜒横側益竒絶影若蛟螭眠濤聲走
平地雙樹撐如拳似此蒼勁質止宜空山巔藉以一片
石濯以清淺泉謖謖響絶壑垂手招列仙何將故山態
老郤車塵邊横遭厮養辱強索冠蓋憐冠蓋那復顧日
落生寒烟一夕風雨過萎黃何忽焉衆松失顔色臺殿
增寂然惜彼凌霜姿遽隨羣卉遷吾子勿復嘆物各全
其天
送羹湖之官開化郡丞
有客將為萬里行將行未行余心怦欲往送之雄山隂
滹沱一水空盈盈
朝廷神武開南服益州新郡滇南屬蠶叢路闢百蠻歸
長官盡化雕題俗吾子新為郡大夫時平政簡稀雈苻
蠻旗如火迎且趨行行勿復嗟﨑嶇人生足跡不萬里
江漢吳越在庭&KR0008;史遷才思冠古今名山大澤紛眼底
子淵曾撰碧雞文相如持節冉䮾君由來谿洞稱竒絶
天半益州常火雲况君落筆烟巒起長歌奔放尤自喜
九嶷黛色點蒼山畫裏詩中各竒傀况君雄辯復英多
駭心洞目如懸河一部滇南風俗通為話緬甸與牂牁
才堪盤錯今無二拊循尤能起凋敝雄關厮養雜窮黎
兩載畿南稱大治六詔風烟向化新文身金齒舊逋臣
韋臯特簡西川使軫此炎荒絶徼人老親七十猶強飰
伯季承歡仲遊宦顯親養親各有人何事牽衣增繾綣
君歸再拜還登車王程努力母躊躇明年璽書丅南詔
朝廷待爾承明廬
香漏詩(為葉炳霞母夫人作)
凄凄城上烏明星照東隅忽聞香漏聲旋聞慈母呼慈
母無安眠教兒何勞劬刻香如刻燭貫之以青蛈裊裊
餘香盡榆莢鳴銅壺母起燈下績兒亦燈前趨從此書
一卷宛轉度朝晡自昔稱賢母未若香漏殊願言作短
章廣以勖吾徒
蕉林書屋圖(為真定梁公題)
種蕉盈數畝碧色亦何深書屋三兩間結構當空林雲
影無朝暮澹蕩成秋隂微雨易為響時向書牀侵塵氛
不可到涼風披素襟空翠滿四壁茶烟乍浮沈此境邈
難即畫裏猶堪尋吾師退食時高齋横古今數幅蕉林
圖常伴朱絃琴布置隨筆墨取意皆蕭森短歌或長句
磊落存古今披圖頓寥廓儼若空山岑焉知擁書者獨
抱蒼生心
鶴來詩(寶應喬聖任先生年五十畫小像甫成有鶴飛來因畫於側此鶴相依二十餘年令)
(子石林道其事為作鶴來詩先生諱可聘明崇禎年間御史)
青田有靈羽古稱為皓鶴仙人王子喬跨之入寥廓碧
天無際海雲寬孤飛肯向人間落有客翛然池上樓蒼
顔白髮凌丹邱荷耡自種青門圃絶口不道東陵侯閒
寫荷衣挂秋室縞裳丹頂穿雲出刷羽長鳴喚主人虎
頭回顧驚停筆從此香山居士圖傍添一鶴如相呼水
邊飲喙月中舞二十餘年時與俱先生服氣頗好道愛
爾閑眠藉芳草先生垂老猶讀書一聲清唳秋晨蚤澹
味闇修知者稀仙禽瑤草思依依不然翠壁丹巗多舊
侣圓嶠仙人呼爾歸胡為花下隨人常不飛
柴窑酒椀歌(曹頌嘉齋中同嚴存菴沈康臣趙武昔周緘齋曹升六汪蛟門喬石林作)
長安晴日秋窗暖曹郎酒客秋窗滿持出牀頭舊酒巵
篋中碧色柴窑椀大樸不屑爭離竒翡翠斑剝空爾為
製如半截青蓮子土花色暗蒼玉姿懸知此物巳千載
滄桑幾換今猶在人間歲月老糟牀瓦缶田家同不壞
由來珍異豪家爭玻璃七寶徒縱横苦伴珠玉委塵土
那能常對秋山清吾儕持此發詩思舉手摩娑復頻視
問爾千年閱幾人幾人對爾能沈醉
館中讀書言志(館試作)
清曉入丹地老樹春隂繁和風動簾幕爽氣來庭軒御
河東南流天街静塵喧長廊集簮裾散步迎朝暾清晏
多休暇四壁羅琴樽琳琅探藝苑六籍欣尚存石碣何
離竒古字侵苔痕縱目涉滄海振衣當崑崙浩浩發胷
次藉以度朝昏淵默領微義得意時忘言常與古人處
因知吾道尊諸家間旁搜百川同一源含英而咀華如
襲蘭與蓀誦讀愜素懷皆藉涵濡恩聯袂登玉堂方駕
趨金門匪賴貞潔操紛華安足論遭逢當
聖代咫尺隣九閽願言贊
王化元氣日以敦澹泊復寧静撐拄流俗奔昔人崇令
德矢志期勿諼
十二硯歌(為蛟門舍人作)
汪子臥病不出尸稜稜瘦骨吟新詩牀頭一卷探相示
十二硯歌恣離竒自言夢中入廣厦濡毫研墨方淋漓
縱横俱是老坑石龍蟠虬臥蒼玉姿此物那可使無主
就中十二欣自持汪子性僻躭筆墨神物來貺夫何疑
惟硯以靜而得壽筆以日計墨以時鏤心鉥肺亦太苦
將毋此意良可師吁噫嘻湘簾棐几一片石朝耕夕耨
常苦飢呵凍手皴無氣力棄擲屢遭妻孥嗤一石磨穿
亦已足龍尾十二將胡為
為吳五崖題王烟客太常畫卷
奉常老作西田客剩有閒情寫泉石古來筆墨非浪傳
高人片紙如和璧况復烟雲兼衆妙濃澹蒼深非一格
門外紅塵沒馬蹄故山雲樹江南隔願常對此滌胷臆
閉門坐擁千山碧
益詠堂詩二首(宋荔裳尊人為頓邱令邑人德之為建益詠堂尸祝焉)
畿南頓邱路漳水秋山隂哲人昔為宰流風還至今父
老食舊德欲語涕霑襟下車翦稂莠不使嘉禾侵理民
但靜治手揮單父琴堂上撤桁楊堂下生謳吟每讀循
吏傳懷古意何深
巍然益詠堂乃在秋山原棠隂舊時路虧蔽見庭軒歲
時父老來再拜羅犧樽筳篿走婦子擊鼓聞千邨昔人
亦已去風土懷舊恩朱邑安桐鄉且以囑子孫知公戀
兹土窈冥來朱旛前有霽雲祠相與招忠魂千載頓邱
路靈爽常弗諼(邑有南霽雲祠與堂相望)
送宋荔裳觀察西川二首
東海宋使君騷壇數前輩百卷詩古文蒼深侔泰岱昔
為越州使覯閔幾顛躓三載客長安
君恩許重賜旌節向西川嘯詠江山麗曾聽祭臯陶清
詞堪出涕洞徹犴狴情髣髴如圖繪以此理桁楊臯陶
良不愧劔南號阻絶案牘多沈滯文人往振肅自識無
刑意哀矜慎勿喜斯言足永佩(祭臯陶為荔裳所撰雜劇)
杜陵老詩客自昔居䕫州瀼西築草堂吟詠空千秋相
如楊子雲此地多淹留君行渡錦江俛視三峽流長歗
探遺跡浣花谿正幽好築二鄉亭高臨谿水頭昔人不
可見宋玉今其儔自秉嚴武節不似臨卭游文翁尚雅
化觴詠登高樓從此錦江春古今遙唱酬(荔裳有二鄉亭記謂睡鄉)
(醉鄉)
文端集卷六
