文端集卷十三
大學士張英撰
存誠堂詩集九
近體詩一百十四首
送李鬘嶺先輩山居四首
自有巗栖志於今幾十年青山畱隱逸白首到林泉書
卷移家易松雲隔嶺偏寒宵風雪後清興與誰傳
公麟堪住處隨地是龍眠山色宜朝暮梅花老歲年抱
琴深竹裏伴客小谿邊為報春煙起呼童學種田
莫㪅嗟塵網勞勞始放閒松根容歗傲笻杖任躋攀徑
小都橫石籬疎好看山夕陽花外落手自閉柴關
但得佳山水何妨婚嫁身寒衣新布衲野服舊紗巾采
藥邀隣叟尋蘭贈故人門前松色老百尺見龍鱗
信臣牧五讀書山中詩以懷之
不待梅花盡應知不肯還抱書隨㬉日潑墨寫寒山沽
酒煙邨外懸鐙竹隖間好同何次道辛苦閉柴關
過霜鶴昆弟龍眠山莊五首
谷口龍眠路沿谿老樹中稻田新漲合花嶼小橋通結
屋依層翠編籬覆落紅往來城市近沽酒屬樵童
谿館榛蕪後誅茅結短檐門因新筍閉屋為老梅添花
影移藤架松隂落布簾園林與丘壑幽事此能兼
寒知聞舊閣石路上嶙峋兄弟俱才子園林亦比隣鶯
花隨地好筍蕨一時春谿畔過從易扶笻不厭頻
少保藏書處惟餘十畝存清風依草閣碧血滴松根世
代看陵谷耕耘約子孫一經耡且讀辛苦慰忠魂(寒知閣爲)
(左忠毅公讀書處)
雨過谿流急初晴款竹籬龍眠芳草路驢背夕陽時慰
我三春約醻君隔歲詩筍香花落候况復聽黃鸝
雨後過潄石亭二首
清流帶西郭一徑入柴關過雨客初到叩門僧未還雀
喧花自靜谿閙石長閒隔樹秋風起樵歌徧晩山
荒園人境外潄石小亭幽竹澹容僧俗花飛任客愁谿
聲偏入夜嵐氣總如秋雨後泉方好何人雨後遊
在郡城憶牧五庭中雙桂
海門忽覩黃金粟苦憶君家雙樹傍釀作桂漿千日醉
散爲秋雨一城香月枝露重階常潤僊萼雲深戶自凉
定有夜來花下客隔簾清歗共飛觴
晩春郊外二首
平郊一道蹋晴沙春色畱人春日斜紫燕飛時穿柳絮
黃鸝啼處落松花幽谿水飲青絲騎碧草香承油壁車
日暮苦吟何所羨遠邨如畫兩三家
草生河畔碧如苔歲歲春光不用媒風雨有期寒食到
鶯花無恙隔年來卻添離思縈高柳惟許新詩送落梅
獨客何心閒倚杖子規聲裏最裵回
醻友人見贈
荒亭遙對白雲間地足蓬蒿嬾未删開戶最宜春夜月
到門無限夕陽山秋當靜處蟬聲歇人正吟時竹影閒
更愛城東高士過餘香三日襲柴關
過谿南有懷故人
谿上驅驢過短垣故人曾此閉柴門方塘斷岸經春雨
野水平橋復舊痕梅種竹窗花漸發詩題蘚壁墨猶存
臨風忽憶前年事水鳥銜魚噪夕昏
冬日
繩牀竹几小窗前手爇清香㬉著緜冬日爲人來草閣
梅花與客共寒煙嵇康達命原宜嬾摩詰能詩自解禪
但得身閒兼地僻閉門一壑亦翛然
庚子放後舟中贈信臣二首
與君相對數秋晨幾度高吟涕淚新攜手正當黃落日
入門俱有白頭人豈應我輩長貧賤莫漫相逢說隱淪
楓葉亦知遊子意寒聲蕭瑟古江津
一葉輕舟逐水湄西風吹客到家遲依然江岸蘆花路
况是秋深暮雨時暫屈敢言同鶴脛長愁只恐負蛾眉
惜隂亭畔蘋香老難薦湘纍楚客祠(古人云功名時屈時伸如鶴脛然)
次韻答信臣二首
八月寒江秋正清與君同作秣陵行曉過茅店看霜跡
夜泊蘆洲聽雨聲舊路總餘遊子恨新詩彌見故人情
高吟正復增惆悵難遣人間百感平
依舊驅車往復還秋花重與閉柴關雲霄待客何年事
風雪容人此日閒淚落頓添桃葉水情多數夢雨花山
君歸抱病予愁絶相對何曾一解顔
集左橘亭小圃二首
荒園手自翦荆扉侍御先生此息機幾樹梅花傳晩節
滿庭橘柚凜霜威紙窗風雨書聲靜草閣蕭疎鶴夢歸
天壤勲名畱伯仲遺經讀處莫霑衣(左侍御三山公為忠毅公弟)
幽徑閒來趁晩晴故人歸復自臯城淮南招客皆詞賦
靈運能詩本弟兄午夜清霜增酒數一簾明月駐歌聲
茗香客醉狂吟後移得琅玕影正橫
之郡城道中望龍山三首
二龍山色翠漫漫常向宜城陌上看望入江南秋色裏
青當皖口白雲端遙連野水嵐光溼半背斜陽樹影寒
極目千峰倍惆悵何年策杖躡層巒
不因谿水泛殘紅誰信桃源與世通鳥路雲深松葉裏
人家春老杏花中懸崖終古畱僊竈絶壁千尋嘆鬼工
山寺一聲清磬好篔簹西畔石橋東
野老家家穫稻梁一川風景近柴桑晩花著屐尋霜圃
秋水扶笻渡石塘隔岸亂鐙螯正美千邨老樹橘纔黃
何年叢桂招人隱北渚南汀築草堂
閏七夕
碧霄無際綵雲流乞巧今年巧倍醻天上香車雙七夕
人間團扇又三秋辛勤烏鵲還成渡消瘦青蛾幾上樓
翻羨秋宵容易得盈盈一水不須愁
虞美人花
翦盡春羅賽得無倚風似欲倩人扶烏江尺地全非楚
青塚閒花尚字虞種向九秋宜麗服開當三月徧平蕪
一年一度看濃艷絶勝明妃見畫圖(此花初種時宜于中秋麗人綺服)
鐙花
銀燭作花花正然寒宵春色倍堪憐月光暗處垂金粟
佛火堆中長白蓮旅客敲殘秋漏裏美人挑落晩風前
何如繡閣珠簾下並蒂同心照綺筵
秋海棠花
秋花亦占海棠名玉露金風别有情蘭縱比幽傷冷落
杏雖如色讓輕盈微香應欲消遺恨紅淚依然泣舊盟
節節珊瑚低拂地臨風一笑許傾城
偶飲大匡山亭二首
過君别業即淹留曲徑深林恣意游共指雲峰高閣敞
忽穿石壁小亭幽層巒望處臨官舍古木疎時見戍樓
攜得楸枰沽得酒寒風蕭瑟不須愁
城外谿通城内岑泉聲環遶石樓深林從落後偏宜望
梅未開時便許尋宅畔煙霞堪穩臥
君恩歲月與高吟丹鉛坐擁良非易莫為浮雲感素心
為友人題裴航游僊圖便面六首
吟到樊姨舊贈詩忽從邨路見蛾眉神僊縱道多奇蹟
說著裵航蹟更奇
老媪呼來見玉顏明璫纖手綠雲鬟相逢何地無僊子
多在蘆花驛路間
簾下纔闚半面春千緡玉杵此情真神僊不死皆情種
肯學人間薄倖人
覓徧天涯道路長故將辛苦試僊郎豈應天上元霜易
翻爲人間玉杵忙
隻手攜來問水湄雲英重見舊茅茨懷中兔影如明月
光照名姝十二時
陌上車聲衣上塵一回老卻一回春玉京抛得崎嶇路
便是神僊隊裏人
絡緯聲四首
絡緯聲中秋夜厭草根凄切透書簾問渠何事清宵苦
空被人間懶婦嫌
瓜蔓叢深咽露微如何不織禦寒衣清霜一夜飄零後
粉蝶蜂腰一樣歸
一聲斷處秋盈盈天遣人間織婦驚老大女兒不解事
停鍼只當聽蟲聲
晩涼颯颯雨霏霏瓜葉稀時叫漸微病婦臨風忽長嘆
今年八口計寒衣
遠峰亭初成信臣見過贈詩五首即次韻奉答
一片城隅地耡來瓦礫餘經春成小築盡日賦閒居荒
徑添藂竹高窗擁素書閉門無剝啄芳草上階除
結屋依山麓平原望白沙故人同夕照天際正殘霞帶
月梧桐影迎風茉莉花寒聲畱客聽絡緯滿秋瓜
新詩冰雪字好向竹窗懸小詠風前句微涼日暮天遠
邨依樹出樵唱隔林傳自愛閒吟地城隅有一㕓
宵涼人未散新月上高岑鳥影沒殘照秋聲滿竹隂雲
連千堞晩蟲遶一鐙深小榻臨窗置微寒蚤欲侵
龍眠讀書處水竹小堂名愛子尋泉石慙予隔市城亦
曾過白社相與聽黃鶯更諷江峰句偏增夙昔情
詠水僊花八韻
自有神僊骨况依清淺波前身應孝女小字比湘娥種
别玲瓏巧花憐姊妹多衫裁微碧絹結翦澹黃羅影入
殘年燭香畱徹夜哦玉盆圍白石銀蒜藉青莎梅婢那
堪受蘭妻應若何清芬推第一花史許誰過
春暮過信臣龍眠草堂二首
春山獨往聽黃鸝畫得龍眠祇自題犢路半隨流水曲
田家只在杏花西新移石竹迎門綠手種山蔬逐路低
偏有長康難畫處書聲寒夜雨凄凄
高吟日日送斜暉招客寒山共掩扉陂下麥田沽酒路
門前春水釣魚磯人從靜後偏宜嬾家在塵中未肯歸
愧我暫來還欲去羞看白鳥向雲飛
江邨
江上青帘賣酒家停舟纔見一谿斜秋風蕎麥邨邨雪
夜月蒹葭處處花
深坐
擊柝聲聲過戍樓小亭深坐愛淹畱鳥翻竹葉頻疑雨
虫戀瓜藤蚤報秋
采石懷古
懸崖百尺俛江流上有詩人太白樓牛渚欲尋何處是
天門遙望不勝秋松聲夜共寒潮落石色晴看畫閣浮
僊客騎鯨已千載白雲明月屬漁舟
過鄒縣謁孟廟恭賦十四韻
尼山炳長夜鄒邑振宗風陷溺過堯水疏排儷禹功七
篇垂道法千禩格愚蒙俎豆周區夏精靈靄故宫清晨
起嚴肅數里見崇隆風土闚山左絃歌接魯東雕甍凌
碧漢丹壁映長虹蔽日林隂密盤花石柱工垂旒簪白
玉披衮繡華蟲蝌蚪豐碑壯犧牛祭器充及門諸弟子
從祀一堂中還覓蟠松際因知寢殿通徽稱加孟母遺
像識邾公肅拜軒楹側瞻依闕里同
放鶴亭
已過雲龍麓還登放鶴亭高蹤徒寂寂清唳亦冥冥一
派河光白千畦麥秀青僊禽渺何處煙際指南汀
鍾離古蹟四首
落葉霜天作雨聲驅車濠水不勝情牛羊日暮通侯宅
禾黍秋風帝子城盡伐禁松陵塚見漸偷宫瓦御樓傾
北連芒碭看雲氣極目荒丘感歎生
秋草寒煙落日斜衰楊風起散寒鴉黃巾一自成封豕
赤帝翻教哭斷蛇王氣幾年消碧落谿流無處覓紅紗
寢園未必皆遺老徧種東陵五色瓜
東南遙望幾孤邨野日荒荒白晝昏九廟笙鏞歸劫火
百年湯沐說遺恩草埋墓道麒麟碣漏冷銅壺翡翠痕
聞道奉祠零落甚斷橋衰柳故侯門
凋殘金碧舊禪關僧閉閒庭草色殷誰向荒原尋馬鬛
惟從古寺識龍顔優曇花冷三千界苔蘚碑封第一山
自昔興亡等閑事不須惆悵夕陽間
閔子祠
下馬秋原拜閔祠祠傾誰與覆茅茨數家石屋賢人里
一片荒墳孝子碑汶水風清辭世往蘆花衣冷畏人知
可憐陌上俱遊子回首鄉關日暮時
戚里
戚里歌鐘舊賜樓濯龍門上幾經秋玉魚長伴衰楊老
石馬空迷碧草愁當日望雲隨帝子百年食采列通侯
祇今零落殘陽裏賸有紅牆遶故丘
除夕河間道中次昭兹韻
椒盤柏酒異鄉同此夕驚心嘆轉蓬鶴髮老親千里外
雞聲殘夢五更中星懸屋角光全白鐙近牀頭影乍紅
南去歸鴻憑寄語
帝城明日足春風
甲辰元旦次前韻
薊北風煙故國同不須千里怨飄蓬柳深細雨龍池外
花滿宜春御苑中鶯語漸催宫草綠馬蹄行蹋上林紅
建章一夜千門曉從此朝朝待好風
慈仁寺
長安千騎蹋香塵盡是看松古寺人海市乍開樓觀日
石家初試綺羅春玉藏錦篋誇前漢珠瀉金盤出大秦
看到山門將日落更誰來問老龍鱗
春半
春半江南爛漫時朔風吹雪點鬚眉白楊幾樹鴉空遶
翠麥千畦雉尚饑芳草不牽池上夢寒梅難寄隴頭枝
五侯温室花爭放未送青青到柳絲
寒食河間道中
驅車日暮尚裵回寒食今朝何處桮漸喜柳從歸路碧
始知春自故鄉來千邨禁火煙空冷幾樹臨風花漸開
丘壠舊山兄弟在漫憂隂雨積莓苔
亞父塚
驅車路入古彭城亞父墳前春草生歷數天教分楚漢
英雄人豈謝良平碑畱姓字千年恨魂斷河流午夜聲
往跡恰隣高帝廟相看應使壯心驚(塚南有漢高皇廟)
過九里山二首
遺跡彭城夕照邊中原百戰亦徒然帳中氣為美人盡
江左羞因父老憐漢業蕭條成往事楚歌凄斷自千年
游人極目空惆悵數點青巒起暮煙
劉項應知不並存當時一劍失鴻門悲歌漫下烏騅淚
王氣全消白帝魂晩日亂山旌影動霜天百代戰雲昏
看來逐鹿都如此指點休從勝負論
歸渡黃河
春水黃河接遠天人歸依舊夕陽邊馬銜青草嘶沙岸
客傍棃花喚渡船波影瀠洄成九曲濤聲澎湃自千年
祖生空有聞雞志擊檝中流一慨然
放歸二首
衣上空沾京洛塵閉門猶許作閒人舊栽松竹驚心看
久别琴書到眼新花事芳菲看漸晩鶯聲圓滑聽纔真
翻憐薊北多羈旅輸卻江南一度春
莫嘆尋春歸較遲風光正值夏初時細翻藻荇收魚子
牢護櫻桃惱雀兒穿破間階容碧筍叫殘清夢任黃鸝
垂檐梅子離離綠憶殺去年花滿枝
春晩同孝儀從房師即墨黃公泛舟淮河并觀騎
射(黃公時爲鳳陽司理)
千畦麥穗帶城斜供帳行旌駐水涯明月雕弓穿柳葉
春風金勒映桃花搴帷許列康成席鼓檝疑同博望槎
漫道使君歸路晩還停鐃吹看桑麻
鍾離遇徐莘叟前輩卻贈
談經曾壓漢廷儒今見風流賜鑑湖一自芳洲搴杜若
從教宦跡託蓴鱸倦辭丹地含雞舌醉解宫袍擁鳳雛
春宴得陪蓮漏永鳥啼花落聽吳歈(楚江典試後即請告時攜令嗣遊)
信宿晳如三兄西山别墅次信臣壁上韻三首
深徑寒林葉漸凋此中人久賦招招夢同春草因曾到
路覺秋山轉不遙一帶蒼巗垂石乳數家茅屋住峰腰
支頤笑指雲生處髣髴聞歌是晩樵
手自披榛葺故廬閉門聊且遂吾初夕陽山下聞驅犢
秋柳隂中看打魚蘭珮香偏宜卉服芒鞵健可謝籃輿
隔谿數武鄰丘壠常傍松楸讀父書(伯父方伯公墓在西山)
千箇篔簹未覺貧茅檐况復一時新搆成藥圃蜂常閙
看破蕉隂鹿也馴栗里果肥喧稚子楓林葉落見比鄰
祇今預訂桃花約莫負明年此地春
寒食埽先慈殯所以未歸丘墓感賦二首
陟屺悲來五父衢路經荒嶺更崎嶇空山去郭十餘里
老樹成隂三兩株地僻草花眠乳鹿春深風雨喚慈烏
松楸未卜陶家宅廿載泉臺夢穩無
兄弟無由種墓田每逢寒食哭荒阡爲貪白日千年事
躭卻黃泉幾歲眠淚盡啼鵑空復爾夢憑歸鶴亦茫然
北邙寸土艱如此羞向東風吹紙錢
繡毬花
萼綠應知是後身澹如新柳白如銀請看姊妹繁華隊
盡是神僊冰雪人翠黛漸舒眉色淺玉顏齊簇粉腮勻
黃鸝聲喚東風急吹落梅花在暮春
春郊
昨夜春衫翦絳紗阿誰挈伴向誰家游絲不解牽紈袖
弱草偏宜駐鈿車團扇故遮憎柳眼小橋遲過為桃花
欲圖蛺蝶無佳樣記取風前一道斜
七夕
涼宵斜月照疏櫺一樹秋聲梧葉庭最喜風光當七夕
又教兒女認雙星去年夜雨山邨夢前歲秋香木末亭
莫道人間無遠别幾回同爾倚雲屏
牡丹
萬疊羅衣倚畫欄沉香亭畔昔同看和風夢暖紅珠帳
曉露光凝赤玉盤粉頰微痕脂欲透絳綃斜映錦成團
上林三月花千種更有何花壓牡丹
梅花詩三十首
橫斜多在短牆東半放微舒清露中吟入暗香詩冷艷
夢迴芳徑月朦朧幾株最愛前邨白一種尤憐照水紅
自是東皇憎寂寞故將寒蘂試春風
蒼枝經歲古苔封忽點疎花在暮冬時近艷陽應有待
天憐寒谷若為容牀頭屋角香先透月下谿邊影自重
此際與誰同晩節層巗凍雨滴青松
一天雪意壓明缸臞骨稜稜戰未降老樹數花開隔岸
春風昨夜渡寒江遙憐瘦影臨官閣靜對香痕落紙窗
可惜黃鶯啼不到任他山雀自雙雙
清谿茅屋復疎籬臨水臨檐初放時雪裏自支高士骨
簾前欲點美人眉疑傳滄海珠林種誰琢空庭玉樹枝
偏以歲寒為令節旁人錯認曉風吹
朱梅幾樹遶山扉愛爾偏當雪正霏掩映珊瑚銀海浪
輕籠紅玉白綃衣也知冰骨姿原冷未覺瓊枝體太肥
長信祇今推第一濃將香粉抹楊妃
攜樽好是看花初李徑桃蹊盡不如幽谷春隂含雨重
野田寒燒破煙疎有情許伴孤山鶴何客閒騎灞水驢
最憶一叢窗下影龍眠東畔故人居
幽姿應悔識林逋引得閒人種幾株深苑巧增宫女艷
空山偏學老僧臞半灣流水看逾好數點莓苔畫得無
此際若教霜月照分明一幅晩香圖
還如仙李植丹梯數點寒雲水一谿山雀啄花清露裏
寒鴉挂影夕陽西參差畫閣春偏蚤掩映江邨路欲迷
風起枝頭飛似雪遊人莫道舊隋隄
孤情未易與時諧只合龍鍾傍鹿柴草閣夢迴依紙帳
山橋花落襯芒鞵低枝自覆橫琴石老榦全拖隔水厓
插向膽缾誰可伴爐香茗椀在蕭齋
清谿一帶是誰栽歲歲春光倩作媒笛弄晩風偏歷亂
月臨芳樹亦裵回瀟湘神女和煙立姑射仙人蹋雪來
盤屈盆中非所願羨君猶傍水仙開
欲晴欲雨是芳晨南北枝頭開漸勻自分有香畱野客
不妨多刺謝樵人好同蘭蘂稱同調惟許棃花步後塵
谷口山中無歲月千株放盡始知春
繁花枝上已紛紛老樹谿邊臥凍雲開落非關春色異
寒暄全自嶺頭分何郎粉汗應難傅荀令衣香不待薰
獨以孤標先衆卉豈因風雪惜離羣
蒼巖翠壁長孤根常許移家託小園風暖乍聞香繞樹
雪晴尤愛月畱痕枝封石屋燒丹地花覆旗亭賣酒邨
一自羅浮春夢後更誰人與伴黃昏
如畫枯枝墨未乾賞心端在雨中看支笻滑路尋幽寺
放艇清谿過遠巒凍折有聲翻玉珮冰凝無力倚闌干
橋邊若遇襄陽客為爾殷勤道歲寒
歲晩攜樽探舊山古梅招客入煙鬟偶逢石上兼谿上
多傍松間與竹間高士苦吟扄小閣老僧香定在深關
此時一樹偏清絶雪沒枝頭苔蘚斑
梅花一度一春天偏為人間管歲年餐雪本無煙火氣
埽眉不借粉脂妍短檠幽夢縈詩筆斷岸香雲濕釣船
昨夜湖邊有微霰冰凝寒玉隔蒼煙
芳心初綻雪初消未許春光在柳條隋苑豈知裁素練
秦宫不解卷輕綃惟予閉戶清吟賞念爾衝寒濁酒澆
說與俗人應未識水邊山畔自蕭蕭
嫩蘂疎枝影自交一簾新月映花梢縱橫字體摹張旭
冷落詩情託孟郊折得晩香蘭可伴驚聞清唳鶴還巢
嘉名異日傳調鼎記取蟠根在草茅
五月江城夜笛高一枝搖落在亭臯曾因託詠傳南雅
惜未搴芳入楚騷猶覺磵松逃世苦翻憐江柳送人勞
摘來和雪偏堪嚼磊塊何須醉濁醪
無數寒花發舊柯閒庭從此苦吟多十分春信勞青帝
一點芳心託素娥開落總宜人澹蕩醉醒偏稱影婆娑
布簾香透寒鐙暗聽我清狂徹夜歌
愛爾根梢亦自嘉耐寒不數拒霜花每從枝上分香雪
旋向鐺中瀹岕茶南國詩筒迷驛使廣陵春夢冷官衙
江東久隱羅昭諫爲看參差幾樹斜
一歲煩君領衆芳水邊石畔占春光自將孤潔醻霜雪
嬾與繁華鬭艷陽有夢何曾迷蛺蝶問名猶喜字鴛央
宫人競學新妝巧盡點眉心幾瓣黃
作賦曾傳宋廣平花期獨與歲寒盟谿山凍雨封千樹
殿閣晴光動九英艷質自能忘粉黛素心應不負冰清
攜來書卷花間讀共爾披香入玉京
一梢寒玉偃空庭還與幽人伴醉醒月下晩香依鐵笛
鐙前疎影落銀缾舊栽久許鄰松石初放偏知近草亭
若使東皇肯珍重三春常到水晶屏
誰道清寒苦不勝冷然香色在層冰飛來江岸疑殘雪
挂向巖西學古藤月映夜珠朝露重風低碧玉晩煙凝
湖山深處開千樹欲櫂輕舠恨未能
花史推君第一流春光占盡在揚州孤根點綴蕭齋寂
老樹披離古洞幽雨雪相逢吟易苦寒香持贈句難醻
臨風忽起故人思欲折無由寄隴頭
滿庭寒蘂駐春隂幾點新蜂特地尋南國名花原並蒂
上林佳卉本同心綠英眉黛爭濃澹紫萼脣脂鬭淺深
綺閣畫欄無限樹一枝先上美人簪
名園花信爾先探霜雪年年與性諳十月蚤開傳上國
一枝堪寄在江南微舒檀口歌初歇澹抹朱顔酒半酣
搖落空庭春事晩好分紅雨到雙柑
遶屋枝枝近短檐晩煙初罩雨廉纖摘將寒蘂詩堪祭
悟入微香花可拈乍斂芳心如避客巧迴半面欲闚簾
幽人久已無塵障爲爾清宵酒數添
古梅臥處倚松杉花落春風覆石巖結子有心抛錦帶
向人無力卸輕衫香谿暖漾魚爭沫晴雪霏微鳥不銜
應有新飛雙白燕遶枝惟聽語呢喃
文端集卷十三
