文端集卷七
大學士張英撰
存誠堂詩集三
古體詩四十三首
送唐偕藻侍御請假歸閩中
與君識面時同作金門客我方遘百憂君亦振六翮江
湖各三載重遇長安陌同人如晨星數點秋河隔惟吾
與之子相對庭槐碧古槐自亭亭苦心比茹檗我住空
爾為君行詎非策故山瘴海濱荔枝香可擘經年且休
沐暫許還山澤君子重致身况復當言責蒼生今何如
廊廟資謀畫行行非徒然民瘼貴探索歸來獻
天子宣室方前席勿忘短檠時永言念疇昔
題畫
白沙碧草江邨路夕陽古寺人爭渡天風不起水微波
蕭蕭落盡江南樹此景依稀秋浦湄自呼小艇渡江時
十年猶記行人苦風打篷窗雨似絲(余癸丑春闈分校前一日)
崇勲德壽圖詩(崇勲德壽圖髣香山故事圖中九老為少司農謝君路然年七十八)
(督餉裴君長山少謝君二歲山左開府張君英寰年七十五八閩開府劉君磐所粤東開府董)
(君捷軒年七十四八閩開府徐君吉吾直隸開府潘若世衡年七十三鄖陽開府張君仙羽山)
(左憲副劉君詔軒年七十皆豐沛舊臣為太國家任節鉞晩歲致政相與觴詠間適以樂平)
(因畫斯圖其事良可紀述同館王子嵋谷持索詩遂書此)
國家資神武驅除委長轡麟麟多鉅公鵲起風雲際精
靈發川嶽輪囷苞元氣不獨兼仁勇期頤且馴至晨披
九老圖悠然見高致當時佐景命宣力亦已瘁齊楚或
閩粤節鉞江山麗老來致政歸高隱金門地雨暘歲有
秋清晏時無事羣公相招隨杖履成嘉會骨相皆天人
鬚髮絲還翠茗棋適所好壺觴成薄醉倚徙近竹林流
盼當荷芰猶能落金弹欵叚秋原騎曠然見天真蕭疎
寡塵累洛水與香山斯圖得其意豈惟麟閣標亦且西
園記賴兹翰墨寳邦家永為瑞
送徐健菴編修南歸
昔從吳門遊坐上識徐子盛名三十年文壇如嶽峙分
手入金門宿將幽燕起對策承明廬臚唱宫雲紫予再
入長安躡影蓬萊趾博雅重徐陵便殿常承旨詩思若
春蠶揮毫金鳳紙冀北收驊騮文章新壁壘祇今鸞坡
上煩君種桃李進賢受上賞况復皆國士琢成珊瑚枝
照耀明光裏翻令採珠人遥遙隔湘水日夕登君樓清
琴伴圖史黃花正秋風一朝去如駛縱道綵衣歡莫戀
蓴鱸美心知非遠别歌聲皆變徵
送桂林太守之官
古重二千石五馬黃金絡位比大諸侯萬井同憂樂朝
廷欲置相先俾視民瘼渤海與潁川功名亦非薄異哉
今之人勲業等糟粕惟知公輔安爭說盤根惡揮手春
明外意氣先搖落所以昇平化邃古不相若程子官職
方樞密資謀度聲名照華省文章亦雄博一官守桂林
正可抒所學瘴雨蠻烟中五嶺帶城郭炎荒遠
聖澤民命君攸託瘠土望膏雨絶徼紓方略鈷鉧潭幽
深湘江水寥廓公餘入吟詠新詩滿巗壑
天子徵賢守璽書下黃閣一片鬱林石歸伴南來鶴
為石林題拓谿草堂圖
石林齋中懸尺素披離滿幅多竒樹湖光千頃浸柴門
數椽古屋臨荒圃問君疑是江南邨指點為言柘谿路
柘谿今日之青門老親五十歸邱樊齒髮祇今八十餘
渚鷗汀鷺供朝昏我聞此語肅然敬先生抗節如松勁
少簮直筆彈要津老讀殘書悟天性君今圖畫多深情
心在江南身
帝京歸夢迢迢柘谿去醒來壁上烟雲生今年揮手承
明廬射陽秋水上鱸魚歸看青山侍華髮柘谿深處草
堂居我披此圖看不已身入畫中當何如(柘谿為聖任先生讀書處)
二月二十三日過念齋觀畫扇因成十五韻
長安花事遲二月風瑟瑟巷陌驅塵沙怒號且終日紙
窗如鳴蟬無心就書帙借來駑馬騎冐寒偶然出巷北
過巷南遂造静者室小閣凝清香虎皮印雙膝童子兩
三輩獨居寡儔匹人如僧出定言笑皆簡質為我開錦
篋搜羅古人筆石田與包山灑墨果清逸方探林壑幽
忽訝花房密流傳皆百載墨光黝如漆兹事雖小技不
朽在真實與君忽三嘆奈此流光疾著作與勲名千秋
竟何述
四松先生寄予古詩用昌黎贈張秘書韻從敝簏
中撿出益增悲感因次和之
開篋展君詩鶴唳清秋聞風流自駘宕光儀如見君古
鏡寒潭碧背隱蛟螭文娟娟花下露裊裊谿上雲三年
客子俱懷袖揚餘芬寳此耀貧槖還以慰離羣平生學
昌黎今古誰能分持節曾絶塞司馬古參軍飲不盈蕉
葉苦吟常自醺對客日數幅落筆皆氤氲千篇留上谷
一官何足云(四松為上谷司馬棄官歸四松齋)歸來四松下塵緣謝糺
紛彌勒同龕食經時不茹葷荷芰製為裳薜荔裁為帬
古調越流輩俗響如秋蛟高風溢里巷淺薄資陶薰斯
人亦已逝寂寞歸荒墳春花日堪把秋草又將耘不朽
尚言德何必資功勲長吟淚盈把西閣傾斜曛
三兄五十初度成四十韻寄之
伊彼鶺鴒鳥夙昔同一枝壮者毛羽成穉者嬌且癡引
之翔高林還與戲清池低徊三十年飲啄常相隨一朝
分飛去各在天一涯况我與叔兄年少逢嶮巇九齡失
慈母保抱多恩私吾兄走文場予方佩象觿相將石門
路老衲同栖遲燈火照空山書聲出茅茨嗟予已十五
惟躭遊與嬉脩竹路冉冉櫻桃花離離帶之以清泉至
今有餘思城南峙高樓古壁將傾欹荒池溷鵝鴨壞圃
紛柴籬叔兄攜書往予亦肩隨之漸知父兄教立志頗
不移天風響危檻明月臨階墀烏啼星復落鼠囓聲何
悲咿唔達中夜苦為比隣嗤秋風秣陵船江路多艱危
季弟偶見收吾兄還數竒數竒不復嘆歸來理東菑横
塘繞荷芰小閣對淪漪衆芳密如箐一歲皆花時弱女
已婚嫁強仕方有兒惆悵上東門送予當路岐離别各
老大京洛空塵緇古人重宦達千載以為期今人不知
耻勞勞駒影馳自顧鏡中顔惟添頰上髭觚稜雙闕間
曉入晨光曦不能竭涓埃趨走空爾為紙窗展書讀復
為塵事羈惘惘念鄉國屑屑謀晨炊遙遙羨鴻鵠耿耿
難置詞久知宦與遊不及耘與耔此理已深悟欣告不
復疑叔兄今五十五載暌光儀生子已就塾蚤慧有異
姿琅琅聽書聲可以長自怡園林豔榴火櫻笋堆花瓷
脩林呌白鶴深綠映黃鸝一觴復一詠文采發新詩叩
門皆舊友高談無愧辭况乃遠兵革閭巷猶恬熙幼弟
頗能文仲兄髮如絲黽勉述祖德明發思所貽勿念京
洛人濁醪常自持
孝儀客予齋中見投古詩奉答
我友亦巳困毛羽豐且姸高文擷天藻奔滙如長川新
詩復澹宕落筆秋露圓珊瑚錯明珠滿泛波斯船京華
久不達失意空茫然鬱彼喬松姿耻為蘿薜牽吾道敦
所積春華豈常鮮文豹蔚神采霧隱空山眠碩果經霜
垂氣味翻得全轉因息六翮搖落相周旋小齋横素琴
半榻堆陳編得淹君子駕欣賞多竒詮努力勿復歎闢
此榛蕪田萬里渤海流千仞蓬山巔與子駕鸞鶴相將
凌紫烟臨風頌君子秉志期益堅
戲擬吳賓客儼四時詞皆故園所有北地獨少者
及之
垂柳暎晴沙清泉試蚤茶野人帶朝露遺我幽蘭花蘭
花香度湘簾影黃鸝喚處人初醒
杜鵑紅&KR0609;&KR0609;滿院蕉隂綠新筍夜來添荷耡入深竹深
竹門前繫釣船為送鰣魚第一鮮
橘柚懸霜圃歴落殊堪數風起滿城香桂花作秋雨秋
雨秋風試杖藜芙蓉開徧石塘西
榾柮耐宵長爐頭煨芋香窗白非關雪梅花映草堂草
堂天竹當檐樹火齊珠光照縑素
送王藻如宫贊歸省
青門數耆舊獨有西田翁世澤冠宇内門閥如恒嵩簮
紱臥煙霞吐納皆宗風有時洒翰墨能侔元化功聲名
與大耋焜燿人寰中喬松蔭瑤草碩果垂芳叢子孫多
賢達雅不樂西東揮手謝軒冕追隨龐德公幼子官侍
從才譽擅青宫西清鈴索間遊子各有衷憬彼城上烏
豈學雲中鴻車馬上東門轉使予心忡三公輸一日何
敢惜怱怱願言承歡暇念舊郵詩筒
輓陜西提督陳忠愍公
觀德殿西曾侍立蜀中虎將雙趨入(公諱福時同陜督王公進寳皆以遴)
(選總兵自蜀召入命射觀德殿予直起居注得與觀焉)眉宇英風動闕庭雕弓萬
石時無匹
内殿承恩錫宴頻史臣當陛記温綸
御筵屢賜金盤食
天語琅琅感侍臣陳公作鎮古靈州持旄建節當新秋
是時海内方宴然風清鈴閣閑兜鍪逆氛漲天西南起
劔門阻絶連湘水秦隴岷洮藉重臣惟公忠勇堪憑委
志殱羣盗靖西陲不教花馬作潢池方看小醜投戈日
恰待遊魂入釡時志酬馬革悲何蹙星沈虎帳驚栖鵩
軍中痛悼舞隂侯舉朝感歎來君叔可憐百戰垂成功
血灑靈武多悲風
天子當宁動顔色易名賜爵恩數隆願得忠魂撫長劔
一埽西南欃槍空
送曹峨眉同年還江隂省親
京華作客誰最難京華歸客誰最歡眼中之人見曹子
片帆六月離長安曹子有母不得養惘惘對客常心酸
今年尺書上承明乞身南去歸江城過我小齋忽狂笑
兩腋軒舉凉風生眉宇已是雲中鶴樊籠將别毛羽輕
自言十畝江隂宅古樹蒼藤覆墻碧䆳閣蕭疎竹滿窗
芳園爛漫花圍席願言將母餘何求嘉果新蔬日堪摘
曹子雅嗜韓柳文落筆排宕生春雲朱絃疏越振遺響
淫哇促節空時氛卻抱殘書涉江水江隂八月蓴羹美
華髮千莖板輿上竒文一卷荒園裏不分吾儕日相見
養親著書讓吾子
六月十一日座師給諫茌平王公招同年諸子宴
集郭外荷亭值雨坐上分得客字
夫子宦京華獨抱烟霞癖雨霽偶招攜相將振短策謝
彼車塵喧來就荷亭僻荷亭臨水開深柳沼谿碧翠盖
翻微涼蕭疎動絺綌好雨西山來雲氣峰腰白雨勢逼
荷香盡來侵几席須臾轉晴霽林外炎曦炙故將烟景
好天意娛閒客時艱良會稀佳辰莫輕擲回首畏紅塵
坐待山光夕
秋夜聽絡緯聲
絡緯本秋蟲瓜棚飲清露粉慚蝴蝶翅艷謝蜉游羽寒
憐蛩語階高怯蟬吟樹恥為促織爭豪家作金注機杼
終夕勞不能成尺素童子愛追尋苦被微聲誤朝辭豆
花叢暮入樊籠固瓜葉何青青時向樊籠哺草蟲本微
姿跳躑轉驚怖吟聲久斷絶意與兒童忤偶然時一鳴
都無向來趣昨夜樊籠開雙雙一朝去小庭藤影密葉
深不知處轉向青葱中相對連朝語咽露餐新涼繁響
達昏曙喓喓類苦吟切切如悲訴滿耳皆秋聲小齋若
園圃午夢客初醒聽此滌塵慮物性貪所適妙理得深
悟徘徊夕陽下斯物良足賦
送孫屺瞻學士歸省
德清學士住菱湖七載聲華滿
帝都金石千言丹陛上珊瑚百尺紫庭隅紫庭丹陛紅
雲起魏公名唱紅雲裏曉日葳蕤上苑花春風清淺蓬
萊水
聖人講學經幃開數許儒臣内殿來閣裏陳詩輕沈宋
筵前獻賦薄鄒枚講僚曉伴封章入起居注史西頭立
鳳紙光騰殿角雲龍縑色映花磚日殿上仙庖出大官
侍臣常得奉餘歡分來
御醴黃金椀賜出宫櫻赤玉盤千古君臣重知遇孫綽
承恩誇異數珥筆新成射虎歌(屺瞻承歌詔作射虎)屬車屢上
甘泉賦南苑秋風萬騎屯龍旗嫋嫋不聞喧書生射得
林中鹿回倚雕鞍謝
至尊追隨予亦來行殿直廬講幄時相見天香衣袖各
分攜高閣珠林賜游宴(詔同遊玉皇閣德夀寺)六軍試馬晾鷹臺
特詔儒生欵段陪鐃吹晩來歸毳幕紅燈相對詠龍媒
(承良詔同作馬詩)最是新秋秋雨歇萬點青山如挺笏吟斷行
宫柳外風看殘帳殿雲中月方輿此日正昇平銳意崇
儒偃甲兵熢燹乍驚卭僰起妖氛忽自夜郎生三年南
北軍書劇細旃廣厦猶前席同君午夜聽雞聲觚稜曉
入星霜白知君結念在䕫龍動色琅琅徹
九重自是丹心詞剴摰敢言春殿語從容羡君鶴髮雙
親健
聖澤親恩勞繾綣為聽烏啼感至情豈因鱸膾思肥遯
手持丹詔謝彤闈身惹爐香著賜衣泉石舊諳遊子處
江湖新有侍臣歸餘石谿邊花作圃朱萼堂前玉為樹
九天阿閣鳳凰羣暫臥滄洲狎鷗鷺秘閣文章待綵毫
著書何必向林臯謾言晝錦鄉園樂還念宵衣
聖主勞
送徐方虎編修歸省
海内徐孺子博雅今儒宗盛名三十年鞺&KR1861;如洪鐘賦
詩掩鮑謝幽潔如蘭叢經史貴穿貫渺旨靡弗窮若陟
泰華巔岳瀆羅掌中清時發異采天廟陳璜琮釋屩躋
玉堂高舉凌閬風鴻筆為國寳詎止徐陵工
至尊坐清燕賜問常從容藝林號多才稱徐衆所同酷
暑試殿廷腕下奔虬龍動色驚宰相高置蓬山峰今年
謝承明請急歸江東甫為閣上鸞復為雲中鴻津門泛
吳舠江畔搴芙蓉愛日承餘歡板輿方侍從
東臯篇寄李芥須
吾里自昔多詩豪澹蕩磊落推東臯平生嗜潔老成癖
等閒若凂嫌吾曹天才排宕兼衆妙長歌短句凌風騷
淨如好女對明鏡壮如碧海奔洪濤秀如摩天閬州石
快如翦水并州刀落筆竒氣横九秋俛視儕輩聲啾嘈
壮年足跡東南徧十指天際舒綵毫瓊海珠江歸去來
功名敝屣輕鴻毛一臥東臯今老矣酒腸詩興空綈袍
拍手猶令四座驚蕭疎短髮時頻搔日坐柴門望老友
瓦盆為客開新醪臥我小亭輒信宿七載不見思鬱陶
欲謝風塵息倦翮明年秋水乘輕舠願君善飯使君健
相對劇飲雙持螯
贈東海董生
宇内竒觀海為最董子收之襟帶間推窗夜半看日出
赤霞萬頃濤如山海市人生不恒見君直視如檐下電
旌旗城闕搖空濛海風吹作雲千片自言結屋荒山中
蘋婆手植千株紅梨花如雪間梅李十里爛漫吹香風
枯藤竒樹無不有春菘秋蕨綠盈畝布襪青鞵老道人
十載長齋未除酒吟詩經歲客長安氣如滄海翻紫瀾
頰上髭鬚老猶壮意中鷗鳥天何寬東來秋色海雲黃
詩人歸臥陸渾莊此時天地風塵客各憶南山舊草堂
(董生名樵東海隱者)
題四知圖為魏環谿先生
關西孔子楊伯起四世清德光前史嶽嶽千尋絶壑松
泠泠百尺寒潭水糾彈内嬖排羣奸正色昌言肅綱紀
一笑黃金謝故人但將清白遺孫子吾輩讀書何所慕
守身愛鼎應如是晩近脂膏最誤人吁嗟此義成糠粃
環谿先生邁流俗關西前後真同揆生平亮節遠相師
凛凛四知一端耳夙抱忠誠感
至尊抗疏常見
天顔喜門巷蕭然時著書脫粟留賓如素士吾道有守
方有為君子不貪先不侈敬藉此圖為公壽願以清風
受繁祉更愛傳家秉與彪三鱣世卜從公始
題嘉莊農隱圖
久欲結一廬當在南山陽去郭數十里虧蔽登崇岡山
翠四圍合一徑穿谿梁其中土膏沃散布諸農莊中央
數十畝繚之以短牆一宅置妻子紙閣依茅堂餘地恣
種植古木羅千章梅桃各一區果蔬各一場花開接四
序爛漫庭階芳冬煨温室火夏拂水亭凉温室藏晩花
水亭蔭高楊高楊帶清池荷芰吹微香倚樹間有屋看
花必有廊簾前竹萬箇坐隅書一牀開窗落峰影隔樹
來谿光邨居皆淳民但知說農桑雞豚亦有政耕鑿亦
有常一川稻梁熟八口資為糧夜來機杼聲終歲裁為
裳新蔬翦樊圃鮮鱗出陂塘饔飱稱時足鄙嗇庸何傷
好友二三來促坐傾壺觴安知末俗漓矯首談羲皇畢
世無外慕通體無俗腸寵辱不能鑠憂虞不能戕其俗
静而治其人壽而康平泉何足齒藍田何敢望日坐塵
網中此願空茫茫梁子嘉莊圖倏忽陳吾傍委曲肖鄙
意呌歗幾欲狂回首眺鄉園遠在天一方人生貴所適
安得久低昂休哉陶靖節千載誰等量
題趙武昔小像
高梧蔭叢菊澹蕩鋪秋隂片石倚幽草鳴泉激素琴中
有冰雪人愛静復躭吟退食常擁書迢遙觀古今夙有
蒼生志金門久陸沈懷抱日綿邈川岳同高深賦詩續
古調歴落皆雅音一杯聊在手濁醪還自斟日夕坐秋
色梧菊知此心
寄木厓
當代有詩人蕭然隱薖軸蚤年馳盛名晩歲恥干禄天
才本高雋經史盈便腹千秋夙相許名山藏敝簏少陵
與香山同工還異曲君吟四十年遥遙踵其躅長篇極
瀏漓短章無跼促有筆寫胸次何為苦縛束真能學杜
白豈在娛塵俗聞君理舊詩篇篇總堪讀吟向石經齋
天風響寒竹高堂今大耋眉暎貞松綠母子俱聞人海
内所瞻瞩人生貴不朽豈在曳鳴玉誰能六十翁霜髭
猶啜菽相贈白華篇期君介景福
送徐藝初歸崑山
我聞瓊玉峰正當君家樓連理三珠樹兹事空千秋謦
欬被寰宇宏奬皆風流疇昔握手歡契闊滋繁憂同朝
日瞻企春風聽鳴騶長公蔚文采眉宇天人儔貽我威
鳳篇古調誰能酬鴻寳自希世息翮還滄洲悵惘春明
門芳草送華輈
哭信臣
嗟予束髮初衆中識吾子鸞鶴本異姿珪璋有靜理眉
宇在霄漢清言寡塵滓寒潭何湛湛山島自竦峙願言
比君心此語差復似登君宅畔樓贈縞從兹始十年走
名場相將執鞭箠堂上各老親華顛豁衰齒區區人子
心憤激深相砥含英復咀華終歲無停晷君才本秀瞻
摛文如結綺一日不相見新篇盈數紙丹鉛互校讐斯
道無堅壘同負秣陵秋淚落秦淮水老親良苦辛結屋
龍眠裏山寒送米蔬宵涼齎襆被雪片對茅檐梅花覆
庭&KR0008;布袍如枯僧寂寞侵&KR2124;髓豈謂終不達數竒竟如
此薄宦來荒城博士齋空圮苜蓿無朝餐宿疾焉能起
寄我尺素書悲歌皆變徵徘徊能幾時消息傳蒿里稚
子真可哀慈親復何倚天問總無憑理數誰能揆追念
平生懽故人今已矣悲來戕五中揮涕不能止遠在天
一涯無由哭靈几墳邊春草生始作安仁誄故人知我
心千載恒如是(周子信臣名孚先予同學友能詩文卒於五河學博)
題石林臨流濯足圖
振衣千仞岡濯足萬里流壮哉左太冲斯語空千秋家
山曰龍眠近郭偏能幽靈巗疊蒼翠衆壑煙光浮懸瀑
似飛雪落向千峰頭谿中石齒齒太古苔痕留灌木垂
清隂水鳥銜文鯈我欲濯纓往拍手呼浮丘東華萬斛
塵恐為山靈羞石林作此畫雅與予意謀矯首睇雲鴻
浩氣凌滄洲雪膚暎寒泉本是仙人儔素琴横草間彈
罷行復謳懷抱極寥廓天地皆浮漚何况我與君身世
如蜉蝣栖栖竟何益擾擾將焉求披圖各無語對此銷
繁憂
孝儀廷對第一喜而賦此
灼灼明月珠垂光照紫庭彲龍匿其寳潛耀居滄溟悠
悠十七載龍睡無時醒今年駕洪濤夭矯驅風霆忽令
徑寸珠天衢綴華星我友虞山客鄉舉同一經鳳麟毓
文彩河嶽鍾英靈與我頻年交相顧如影形長安風雪
中蓬戶曾偕扄短檠入深夜露白鐙逾青書聲和鳴鶴
激楚呼高冥
聖主方好賢賜第冠丹屏雛燕乘閬風同時舒綵翎(兒瓚)
(同舉進士)之子素寧澹結念在千齡榮名以為寳贈子惟德
馨
松聲萬嶺篇為木厓母夫人賦
長松挺姿冰雪裏蒼枝團盖烟光紫松濤拂地横九秋
謖謖聲從高閣起中有仙人鶴髮垂傳家儀法真吾師
咏雪餐霞八十年朱顔爍灼如瑤芝夫人之母吾老姑
延陵世德生賢姝落筆不肯讓班史男兒枉自矜髭鬚
晩年雅志躭禪靜晴窗自寫維摩影宵來常見佛燈紅
曉起時聞清磬冷令子名壇盛羽儀能將色養佐含飴
間居共賞安仁賦家學爭傳阿母詩石經堂畔蕭蕭竹
聞道新來森似束桂露方濃兔漸圓紅燭錦毺照華屋
遊子辭家已十年岡陵遥指望江天霜鬢霞裳閣上人
聽我松聲萬嶺篇
八哀詩
康熙六年同榜進士與予交誼敦密者已亡八人因作
八哀詩
黃舍人仍緒
東吳有巖邑滄海抱孤城中有簡寂士公車來上京對
策冠南宫董賈馳聲名文章挾元氣渾顥陳韶韺貌古
性復僻恥與時俗爭蟄身書卷中布袍依短檠十日不
出戶門徑蛛網生有客或相召羸馬將來迎向客顰兩
眉多是欷歔聲斯人閱斯世磊塊焉得平人生有百憂
底事羣來攖旅魂倚僮僕朋友書銘旌復聞玉樹折使
我心彌驚
沈刑部應笵
沈子工詩翰瀟洒山隂客五字芳如蘭鮑謝踵遙迹初
讀采山篇清思已奔繹中年氣益醇杜韓堪避席落筆
褚河南纖秀無拘迫拭几焚名香脩潔嬾成癖篆隸兼
衆妙書成自鑴石洞簫或在手雅令佐浮白道氣令人
靜好友藉三益絡秀本明慧京華共晨夕病起俄復顛
才華世人惜篋底有遺箋寳愛如珍璧
潘黃門翹生
黃門偉丈夫食牛氣恒銳鄉舉曾冠軍雄文發經濟飲
歠亦可觀高談裂雙眥詞曹入諫垣結念在匡世仰干
黃屋尊頫切蒼生計寥寥朱檻間伉直誰能繼壮年頓
銷歇聲華忽幽翳豫章久用兵妻子苦顛蹶聞說戎馬
時江干正留滯誰當念故人為理荒山碣
史編修鶴齡
古人善體物濯濯春柳姿我友瀨江客風度恰如斯清
才照藝圃習習香風吹落筆秀天下蚤被
人主知分來金鳳紙真草恣所為學士如堵墻觀君臨
墨池須臾百幅盡墨瀋看淋漓春殿開講席我與同追
隨共拜紫貂賜偕進朱櫻詩一朝返江滸風折瓊樹枝
屢邀
當宁歎寵䘏偏恩私還使素心人五載淚如絲
張編修玉裁
伯也京江𣲖聲華照吾黨指顧多英姿風流任宏奬春
泉比才思朝霞儷融朗蚤年頗落拓壮歲冠珠榜百尺
紫珊瑚已躍滄波上猶憶玉堂夜廣厦連書幌中宵起
讀書互答空庭響予既理歸舟君亦泛蘭槳同作江南
人一水勞心想詎意明月珠埋光忽泉壤頻把别來書
臨風增悵惘
夏編修沅
京華對衡宇好友如君稀君如寳在璞山嶽含其輝骨
重復神寒温密無緘機摛辭尚典要書卷堆四圍十載
雅投分纏綿意入微下馬登君堂穉子牽我衣一日不
相見三秋如調饑東門風雪中送子銜恤歸江臨北固
山松筠堪掩扉經時不寄書忽同朝露晞竟符乘槎䜟
使我長歔欷(昔有術士謂君當應乘槎之會果以八月卒)
楊檢討仙枝
簡人磊落士翛然謝羈靮清風滿四座塵慮為君滌本
是嵇阮儔眉宇氣陵轢草書頗騰騫琴聲出東壁吟詩
愛陶潛嗜飲師王績倏爾微醺餘更不進涓滴食貧甘
如飴懷抱從所適喪親與悼亡哭子兼衆慼言返澤州
山詎意音容寂中邊皆至性斯人難再覿
劉編修澤溥
我聞李長吉白晳長指爪君貌酷相類祝君惟壽考屈
指眼前人惟君致身蚤温温良玉姿舂容滿懷抱夙慧
本天成抒辭若春藻照耀巗廊間人共欽其寳抱病還
中州丰儀乍幽窅人生石火微復如電光繞如君益可
悲身世何草草墳前穉子稀堂上衰親老招魂魂豈來
雪涕問蒼昊
讀元道州賊退示官吏詩慨然有作
我愛元次山詩篇獨簡質短章如長謠仁心自洋溢至
欲委符節甘心采菱實昔人志康濟豈云躭暇逸置身
君民間無能澹憂恤汗顔拖長紳不如腰帶銍古人恥
曠官斯義久蕭瑟誰無湖畔山浩歌撫遺帙
寄王農山先生
海内今耆舊屈指農山翁高文昔麐炳葩義騷壇空弱
齡知向往私淑曾南豐琅琅殿陛聲繡斧乘花驄辭榮
蚤揮手歸臥巗壑中九峰三&KR0008;間霞翥揚清風幸慰疇
昔願策名隨長公季子復聯翩臚唱宫雲紅瑶圃三珠
樹光氣如長虹史筆須大手講幄資元功先生年杖國
鹿駕桓君同相對驂鸞鶴華髮暎方瞳願言祝期頤曦
照扶桑東何時蒲輪來下管聆新宫
興朝仰人瑞士類荷帡幪
送田綸霞督學江南
夙昔有微尚雅慕恬澹人風流推獨步高潔由天真龍
門百尺桐孤芳誰與隣雖寡握手歡膠漆如有神論文
入微密談詩闢荆榛登朝十七年著作今等身振筆搖
海岱矩矱皆先民士氣嗟濩落大雅久不陳蓽戶單寒
子眉蹙何由伸
當宁簡邦直朝議爭推輪兵甲會偃息文治期維新經
術藉模楷風教資陶甄大江南北流浩浩今還淳菁莪
翼王化楩楠儲國珍歸來報
天子事業在人倫
文端集卷七
