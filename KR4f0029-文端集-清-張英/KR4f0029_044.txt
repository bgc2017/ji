文端集卷四十四
大學士張英撰
篤素堂文集八
雜著
恒産瑣言
三代而上田以井授民二十受田六十歸田尺寸之地
皆國家所有民間不得而私之至秦以後廢井田開阡
陌百姓始得私相買賣然則三代以上雖至貴鉅富求
數百畆之田貽子及孫不可得也後世既得而買之矣
以乾坤之大塊國家之版圖聽人畫界分疆立書契評
價直而鬻之縣官雖有易姓改氏而田主自若董江都
諸人亦憤貧者無立椎之地而富者田連阡陌欲行限
民名田之法立為節制而不果行其乃祖乃父以一朝
之力而竟奄有之使後人食土之毛善守而不輕棄則
子孫百世苟不至經變亂亦斷不能為他人之所有嗚
呼深念及此其可不思所以保之哉
人家子弟從小便讀孟子每習焉而不察夫孟子以王
佐之才說齊宣梁惠議論闊大志趣高遠然言病雖多
端用藥止一味曰有恒産者有恒心而已曰五畆之宅
百畆之田而已曰富歲子弟多賴而已重見疊出一部
孟子實落處不過此數條而終之曰諸侯之寳三土地
又嘗讀蘇長公集其天才橫軼古今無儔匹宜若不屑
屑生計者遊金山之詩曰有田不去如江水遊焦山之
詩曰無田不去寧非貪其題王晉卿烟江疊嶂圖詩亦
曰不知人間何處有此境徑欲往買二頃田可知此老
胸中時時有此一段經畫生平欲買陽羨之田至老而
其願不償今人動言才子名士偉丈夫不事家人生産
究至謀生無策犯孟子之戒而不悔豈不深可痛惜哉
天下之物有新則必有故屋久而頽衣久而敝臧獲牛
馬服役久而老且死當其始重價以購越十年而其物
非故矣再越十年而化為烏有矣獨有田之為物雖百
年千年而常新即或農力不勤土敝産薄一經糞溉則
新矣即或荒蕪草宅一經懇闢則新矣多興陂池則枯
者可以使之潤勤薅荼蓼則瘠者可以使之肥亘古及
今無有朽蠧頽壊之慮逃亡耗缺之憂嗚呼是洵可寳
也哉
吾友陸子名遇霖字洵若浙江人今為歸德别駕其人
通暁事務以經濟自許在京師日常與之過從一日從
容談及謀生畢竟以何者為勝陸子思之良久曰予閱
世故多矣典質貿易權子母斷無久而不弊之理始雖
乍獲厚利終必化為子虚惟田産房屋二者可持以久
遠以二者較之房舍又不如田産何以言之房産乃向
人索租錢每至歲暮必有幹僕盛衣帽著靴諠譁呌號
以取之不償則愬于官長每至争訟雀角甚有以奮闘
窘逼而生禍殃者稍懦焉則又不可得矣至田租則不
然子孫雖為齊民極單寒懦弱其僕不過青鞵布襪手
持雨傘詣佃人之門而人不敢藐視之秋糓登場必先
完田主之租而後分給私債取其所本有而非索其所
無與者受者皆可不勞且力田皆愿民與市㕓商賈之
狡健者不同以此思之房產殆不如也予至今有味乎
陸子之言
嘗讀雅頌之詩而嘆古人之于先疇如此其重也楚茨
大田之詩皆公卿有田禄者周有世卿其祖若父之采
地傳諸後人故曰曾孫今觀其言曰我疆我理曰我田
既臧曰我黍我稷我倉我庾農夫愛其曾孫則曰曾孫
不怒曾孫愛其農夫則曰農夫之慶以至攘饁者之食
而嘗其旨否剥疆埸之瓜而獻之皇祖何其民風淳樸
上下相親如此不止家給人足無分外之謀而且流風
餘韻有為善之樂後人有祖父遺産正可循隴觀稼策
蹇課耕雅頌之景如在目前而乃視為鄙事不一留意
抑獨何哉
今人家子弟鮮衣怒馬恒舞酣歌一裘之費動至數十
金一席之費動至數金不思吾鄉十餘年來糓賤竭十
餘石糓不足供一筵竭百餘石糓不足供一衣安知農
家作苦終年霑體塗足豈易得此百石况且水旱不時
一年收穫不能保諸來年聞陜西歲饑一石價至六七
兩今以如玉如珠之物而賤價糶之以供一裘一席之
費豈不深可懼哉古人有言惟土物愛厥心臧故子弟
不可不令其目擊田家之苦開倉糶糓時當令其持籌
以壮夫之力不過擔一石四五壮夫之所擔僅得價一
兩隨手花費了不見其形迹而已倉庾空竭矣使稍有
知覺當不忍于浪擲奈何深居簡出但知飽食㬉衣絶
不念物力之可惜而泥沙委之哉
天下貨財所積則時時有水火盜賊之憂至珍異之物
尤易招尤速禍草野之人有十金之積則不能高枕而
卧獨有田産不憂水火不憂盜賊雖有強暴之人不能
竟奪尺寸雖有萬鈞之力亦不能負之而趋千頃萬頃
可以值萬金之産不勞一人守護即有兵燹離亂背井
去鄉事定歸來室廬畜聚一無可問獨此一塊土張姓
者仍屬張李姓者仍屬李芟夷懇闢仍為殷實之家嗚
呼舉天下之物不足較其堅固其可不思所以保之哉
予與四方之人從容閒談則必詢其地土物産之所出
以及田里之事大約田産出息最微較之商賈不及三
四天下惟山右新安人善于貿易彼性至慳嗇能堅守
他處人斷斷不能然亦多覆蹶之事若田産之息月計
不足歲計有餘歲計不足世計有餘嘗見人家子弟厭
田産之生息微而緩羡貿易之生息速而饒至鬻産以
從事斷未有不全軍盡没者余身試如此見人家如此
千百不爽一無論愚弱者不能行即聰明強幹者亦行
之而必敗人家子弟萬萬不可錯此著也
人思取財于人不若取財于天地余見放債收息以及
典質人之田産者三年五年得其息如其所出之數其
人則嘵嘵有詞矣不然則怨于心德于色浸假而並没
其本間有酷貧之士得數十金可暫行于一時稍裕則
不能矣惟地德則不然薄植之而薄收厚培之而厚報
或四季而三收或一歲而再種中田以種稻麥旁畦餘
隴以植麻菽衣棉之類有尺寸之壌則必有錙銖之入
故曰地不愛寳此言最有味始而養其祖父既而養其
子孫無德色無倦容無竭歡盡忠之怨有日新月盛之
美受之者無愧怍享之者無他虞雖多方以取而無罔
利之咎上可以告天地幽可以對鬼神不勞心計不受
人忌疾嗚呼天下更有物焉能與之比長絜短者哉
余既言田産之不可鬻而世之鬻産者比比而然聰明
者亦多為之其根源則必在乎債負債負之來由于用
度不經不知量入為出至舉息既多計無所出不得不
鬻累世之産故不經者債負之由也債負者鬻産之由
也鬻産者饑寒之由也欲除鬻産之根則斷自經費始
居家簡要可久之道則有陸梭山量入為出之法在其
法合計一歲之所入除完給公家而外分為三分留一
分為歉年不收之用其二分分為十二分一月用一分
若歲常豐收則是古人耕三餘一之法值一歲歉則以
一歲所留補給連歲歉則以積年所留補給如此殆無
舉債之事若一歲所入止給一歲之用一遇水旱則産
不可保矣此最目前可見之理而人不之察陸梭山之
法最詳即百金之産亦行此法使必富饒而後可行則
大誤矣且其法于十二分又分三十小分余恐其太煩
故止作十二分要知古人之意全在小處節儉大處之
不足由于小處之不謹月計之不足由于每日之用過
多也若能從梭山每月三十分之更為稳實一月之中
飲食應酬宴會稍可節者節之以此一月之所餘另置
一封以周貧乏親戚些小之急更覺心安意適此專言
費用不經舉債而鬻産之由此外則有賭博狭斜侈靡
其為敗壊者無論矣更有因婚嫁而鬻業者絶為可哂
夫有男女則必有婚嫁只當以豐年之所積量力治装
奈何鬻累世仰事俯育之具以圖一時之華美豈既婚
嫁後遂可不食而飽不衣而温乎嗚呼亦愚之甚矣
吾既極言産之不可鬻矣雖然守之有道不可不講不
善經理付之僮僕之手任其耗蠧積日累月沃者變而
為瘠潤者化而為枯稍瘠者化而為石田田瘠而畆不
減入少而賦不輕平時僅可支持一遇水旱催科則立
稿矣是田本為飬生之物變而為累身之物且將追怨
祖父留此累物以貽子孫予見此亦不少矣然則如之
何而可哉欲無鬻産當思保産欲保産當使盡地利盡
地利之道有二一在擇莊佃一在興水利諺云良田不
如良佃此最確論主人雖有氣力心計佃惰且劣則田
日壊譬如父母雖愛嬰兒却付之悍婢之手豈能知其
疾苦乎良佃之益有三一在耕種及時一在培壅有力
一在畜洩有方古人言農最重時早犂一月有一月之
益故冬最良春次之早種一日有一日之益故晩禾必
在秋前一日至培壅則古人所云百畆之糞又云凶年
糞其田而不足詩云荼蓼朽止黍稷茂止用力如此一
畆可得兩畆之入地不加廣畆不加增佃有餘而主人
亦利矣畜水用水最有緩急先後當捄則捄當待則待
當棄則棄惟有良農老農知之劣農之病有三一在耕
稼失時一在培壅無力一在畜洩無方若遇豐稔之年
雨澤應時而降惰農劣農亦鹵莽收穫隱藏其害而不
覺一遇早乾則彼之優劣立見矣凶年主人得一石可
值兩石而受此劣佃之害悔何及哉人家僮僕管莊務
每喜劣佃而不喜良佃良佃則家必殷實有體面不肯
諂媚人且性必梗直樸野飲食必節儉又不聽僮僕之
指使劣佃則必惰而且窮諂媚僮僕聽其指使以任其
饕餮種種情状不同此所以性喜劣佃而不喜良佃至
主人之田疇美惡彼皆不顧且又甚樂于水早則租不
能足額而可以任其高下此積弊陋習安可不知且良
佃所居則屋宇整齊場圃茂盛樹木蔥鬱此皆主人僮
僕力之所不能及而良佃自為之劣佃則件件反是此
擇莊佃為第一要務也禾在田中以水為命諺云肥田
不敵瘦水雖有膏腴若水澤不足則亦等石田矣江南
有塘有堰古人開一畆之田則必有一畆之水以濟之
後人狃於多雨之年塘堰都不修治堰則破壊不畜水
塘則淺且漏不容水每歲方春時必有洪雨數次任其
橫流而不收入夏亢旱束手無策仰天長嘆而已人家
僮僕管理莊事以興塘幾石修屋幾石為開賑時浮圖
合尖之具而已何嘗有寸土一鍤及于塘堰乎夫塘宜
深且堅固余曾過江寧南鄕其田最號沃壌其塘甚小
不及半畆詢之土人知其深且陡有及二丈者故可以
溉數十畆之田而不匱吾鄉塘最多且大有數畆者有
十數畆者然淺且漏大雨後亦不滿稍旱則露底田待
此為命其何益之有哉向後修塘築堰必躬自閱視若
有雨之年塘猶不滿其為滲漏可知急加培築大抵劣
農之性惰而見識淺陋每徼倖于歲之多雨而不為預
備僮僕既以此開入花賑又不便向主人再說一遇亢
旱田禾立槁日積月累田瘠莊敝租入日少勢必鬻變
此興水利為第一要務也若不知務此而止云保守前
業勢豈能由已哉
予置田千餘畆皆苦瘠非予好瘠田也不能多辦價值
故寧就瘠田其膏腴沃壌則大有力者為之余不能也
然細思膏腴之價數倍于瘠田遇水旱之時膏腴亦未
嘗不减若豐稔之年瘠土亦收而租倍于膏腴矣膏腴
之所以勝者鬻時可以得善價平時度日同此稻糓一
石耳無大差别且腴田不善經理不數年變而為中田
又數年變而為下田矣瘠田若善經理則下田可使之
為中田中田可使之為上田雖不能大變能高一等故
但視後人之能保與不能保不在田之瘠與不瘠况名
莊勝業易為勢力家所垂涎子弟鬻田必先鬻善者予
家祖居田甚瘠在當時興作盡善故稱沃壌四世祖東
川公卒時囑後人葬于宅之左曰恐為勢家所奪由此
觀之當時何嘗非善地今始成瘠壌耳惟視人之經理
不經理也嘗見荒瘠之地見一二土著老農之家則田
疇開闢陂池修治禾稼茂鬱廬舍完好竹木周布居然
一佳産其仕宦家之田則荒敗不可觀而已汝儕試留
心察之
人家子弟每年春秋當自往莊細看平時無事亦可策
蹇一往然徒往無益也第一當知田界田界不易識也
令老農指視一次不能記而再三大約五六次便熟有
疑處便問之勿以曾經問過嫌於再問恐被人譏笑則
終身不知矣第二當察農夫用力之勤惰耕種之早晩
畜積之厚薄人畜之多寡用度之奢儉善治田以為優
劣第三當細看塘堰之堅窳淺深以為興作第四察山
林樹木之耗長第五訪稲糓時值之高下期於真知確
見若聽僮僕之言深入茅簷一坐一飯一宿目不見田
疇足不履阡陌僮僕紏諸佃人環繞喧嘩或借種稻或
借食租或稱塘漏或稱屋傾以此恫喝主人主人為其
所窘去之惟恐不速問其疆界則不知問其孰勤孰惰
則不知問其林木則不知問其價值則不知及入城遇
朋友則彼揖之曰履畆歸矣此笑之曰循行阡陌回矣
主人方自謂吾從村莊来勞苦勞苦嗚呼何益之有哉
此予少年所身歴者至今悔之大約人家子弟最不當
以經理田産為俗事鄙事而避此名亦不當以為故事
而襲此名細思此等事較之持鉢求人奔走囁嚅孰得
孰失孰貴孰賤哉
人家富貴兩字暫時之榮寵耳所恃以長子孫者畢竟
是耕讀兩字子弟有二三千金之産方能城居何則二
三千金之産豐年有百餘金之入自薪炭蔬菜雞豚魚
蝦醯醢之屬親戚人情應酬宴會之事種種皆取辦於
錢豐年則糓賤歉年糓亦不昂僅可支吾或能不致狼
狽若千金以下之業則斷不宜城居矣何則居鄉則可
以課耕數畆其租倍入可以供八口雞豚畜之于柵蔬
菜畜之於圃魚蝦畜之於澤薪炭取之於山可以經旬
屢月不用數錢且鄉居則親戚應酬寡即偶有客至亦
不過具雞黍女子力作可以治紡績衣布衣策蹇驢不
必鮮華凡此皆城居之所不能且耕且讀延師訓子亦
甚簡静嚢無餘畜何致為盜賊所窺吾家湖上翁子弟
甚得此趣其所貽不厚其所度日皆較之城中數千金
之産者更為豐腴且山水間優游俯仰復有自得之樂
而無窘廹之憂人苦不深察耳果其讀書有成策名仕
宦可以城居則再入城居一二世而後宜于鄉居則再
往鄉居鄉城耕讀相為循環可久可大豈非吉祥善事
哉况且世家之産在城不過取其額租其山林湖泊之
利所遺甚多此亦勢不能兼若貧而鄉居尚有遺利可
收不止田租而已此又不可不知也
予仕宦人也止宜知仕宦之事安能知農田之事但余
與四方英俊交且久閱歴世故多五十年來見人家子
弟成敗者不少鬻田而窮保田而裕千人一轍此予所
以諄諄苦口為汝輩陳說先大人戊子年析産予得三
百五十餘畆後甲辰年再析予一百五十餘畆予戊戍
年初析㸑始管莊事是時吾里田産正當極賤之時人
問曰汝父析産有銀乎予對曰但有田耳問者索然予
時亦曰田非不佳但苦急切難售耳及丁未後予以公
車有稱貸遂賣甲辰年所析百五十畆予四十以前全
不知田之可貴故輕棄如此後以予在仕宦又不便向
人贖取至今始悟析産正妙在無銀若初年寬裕性既
習慣一二年後所分既盡悵悵然失其所恃矣田之妙
正妙在急切難售若容易售則脱手甚輕矣此予晩年
之見與少年時絶不相同者也是皆予三折肱之言其
思之毋忽
飯有十二合說
一之稻
古稱飯之美者則有玄山之禾精鑿白粲昔人所重吾
鄉稻有三種有早熟者有中熟者有晩熟者早晩所熟
皆不及中熟之佳蔡邕月令章句云時在季秋謂之半
夏稲滋味清淑頤養為宜頌曰
詩稱香稻如雪流匙辨種嘗味遲熟攸宜益脾健胃百
福所基
二之炊
朝鮮人善炊飯顆粒朗然而柔膩香澤倘所謂中邊皆
腴者耶又聞之静海勵先生炊米汁勿傾去留以薀釀
則氣味全火宜緩水宜減盖有道焉鹵莽滅裂是與暴
殄天物者等也頌曰
釋之溲溲蒸之浮浮炊我長腰質粹香留謹視火候丹
鼎功侔
三之肴
禮曰居山不以魚鱉為禮居澤不以麋鹿為禮食地之
所産則滋味鮮而物力省近見人家宴會每以珍錯為
竒不知雞豚魚蝦本有至味内則所載養老人八珍皆
尋常羊豕特烹炮異耳何嘗廣搜異味哉且每食一葷
則腸胃不雜而得以盡其滋味之美山海羅列腥葷雜
進既為傷生侈費亦乖頤養之道所當深戒者也頌曰
甘毳芳鮮是為侯鯖脾寬則化腹虚則靈戒爾饕餮視
此鼎銘
四之蔬
古人稱早韭晩菘山厨珍味城中鬻蔬者採摘非時復
為風日所損真味漓矣自種一畆蔬時其老穉而取之
含露負霜甘芳脆美詩人所謂有道在葵藿耶頌曰
蔓青蘆菔其甘如飴美勝梁肉晩食益奇菜根不厭百
事可為
五之脩
古稱脯脩亦所以佐匕箸山雉澤鳬鹿脯魚薧昔人往
往見之篇什但取一種可以侑食毋為侈麋奇巧頌曰
飽嘗世味如彼雞肋聊資醢脯以妥家食炮炙肥甘腑
胃之賊
六之葅
鹽豉寒葅古人所謂旨畜以禦冬也以清脆甘芬為貴
食既而嚼口吻爽雋為益多矣頌曰
甫里幽居爰賦杞菊紅薑紫茄青笋黃獨告我婦子儲
備宜夙
七之羹
古人每飯羹左食右又曰若作和羹爾為鹽梅羹之為
用宜備五味以宣洩補益由來尚矣古人飯而以湯沃
之曰飱言取飽也老者易於哽咽於羹尤宜頌曰
新婦執饋爰作羹湯和以勺藥椒芬飶香以代祝哽祗
奉高堂
八之茗
食畢而茗所以觧葷腥滌齒頰以通利腸胃也茗以温
醇為貴岕片武夷六安三種最良松蘿近刻削非可常
飲石泉佳茗最是清福頌曰
松風既鳴蟹眼將沸月圑手烹以滌滯鬱丹田紫關香
氣騰拂
九之時
人所最重者食也食所最重者時也山梁雌雉子曰時
哉時哉固有珍膳當前而困於酒食者失其時也有葵
藿而欣然一飽者得其時也樊籠之鳥飼以稲梁而羽
毛鎩敝山谿之鳥五步一飲十步一啄而飛鳴自得者
時與不時之異也當飽而食曰非時當饑而不食曰非
時適當其可謂之時噫難為名利中人言哉頌曰
晨起腹虚載遊樊圃容與花間香生肺腑思食而食奚
羨華膴
十之器
器以磁為宜但取精潔毋尚細巧瓷太佳則脆薄易於
傷損心反為其所役而無自適之趣矣予但取其中等
者頌曰
繩牀斐几淨埽無塵花磁瑩潤參伍以陳陋彼金玉縈
擾心神
十一之地
吁食豈易言哉冬則温密之室焚名香然獸炭春則柳
堂花榭夏則或臨水或依竹或蔭喬木之隂或坐片石
之上秋則晴窗高閣皆所以順四時之序又必遠塵埃
避風日簾幕當施則圍坐斗室軒窗當啟則遠見林壑
斯餐香飲翠可以助吾藜藿雞黍之趣故曰食豈易言
哉頌曰
食以養生以暢為福相彼隂陽時其凉燠以適我情以
果我腹
十二之侣
獨酌太寂羣餐太囂雖然非其人則移牀遠客不如其
寂也或良友同餐或妻子共食但取三四人毋多而囂
頌曰
肅然以敬雍然以和不淫不侈不煩不苛式飲式食受
福孔多
文端集卷四十四
