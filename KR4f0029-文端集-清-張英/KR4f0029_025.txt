文端集卷二十五
大學士張英撰
存誠堂集二十一
近體詩三十四首
夜出神武門
馬散天街闊長隄偃玉虹空林晴雪後寒月水煙中人
聚平橋火鴉翻古栝風梅花香載路清夜故園同
十二月二十日
内直看趙松雪水邨圖三首
風流無奈趙王孫畫出江南水上邨瞥向澹煙疎柳處
依稀重認舊柴門
青箬吹香雨後風秋山秋水總空濛誰將寶穡堂前景
移入觚稜晩照中(寶穡堂予松湖别業名也)
罛罼閒來挂短籬潮生風急雨如絲鵲華秋色無由見
沙渚煙汀澹益奇(董文敏跋云松雪盡鵲華秋色圖與此圖同為王敬美家物此圖澹遠更)
(出其上)
二十二日
内直看李公麟龍眠山莊圖粉本
畫裏龍眠首重回笑余新自故山來祗今欲覓垂雲沜
難洗空青萬古苔(圖中有垂雲沜今尚可髣髴其處)
丙寅正月二日
内直用司農梁公除夕韻
山澤臞姿恰五旬重來宫掖物華新為沾柏葉尊前酒
乍覺桃花頰上春内直鐙殘猶對客故園梅發正懷人
東風青徧王孫草不減霜毫色似銀
唐六如畫梅花折枝二首
凍蘂寒香似有情當窗忽見一枝横不緣人與梅花似
敢折梅花為寫生
六如居士本天真澹寫疎梅筆有神恰似春深花落後
披帷初見李夫人
寄題繼谿草堂四首
别業依青嶂農家共一林泉流芳砌徧花隠曲廊深才
子躭幽事佳時愜賞心春風正駘宕遥憶舊登臨
山麓斜分徑花叢隠結廬翠煙凝古檜碧澗亂紅蕖闢
地貪分竹疏池學種魚老親多暇日一卷課春耡
石門飛瀑近為置一亭看松影層巖合梅花曲徑盤晴
空雲自白春盡雪常寒恐被徐凝誚題詩欲寄難
共有園林僻多君逸興賒輦移幽磵石船載冶城花勺
藥扶朱檻篔簹護碧沙那堪人日過相望在天涯
題嚴蓀友為澹人畫江邨草堂圖二首
漠漠煙汀接短籬打魚船繫綠楊枝有人草閣青鐙裏
卧聽江湖月上時
自是才人寄託遥等閒畫出便蕭蕭待予小艇來相訪
記取谿邊略彴橋
憶仲兄湖上三首
湖山存舊業浩淼接長川宅倚平安竹門迎伏臘田桔
橰紅樹外笭箵綠楊邊雞黍南垞近相畱可判年
地偏人事簡長日閉花關潮接當門柳青回隔岸山家
纔秔稻足亭共水雲閒常有深秋約芙蓉曲沼間
湖干栖仲子生計託漁莊西塞山前雨青蓑笠子香花
間看織網煙際聽鳴榔他日鳩孫子扁舟老是鄉
東皋為伯父方伯公舊園姪我思新之
跨磵平橋古東皋俯一川稻花吹柳陌山翠接城煙藴
藉推前輩風流倚後賢路人談往事池館似當年
秋樹草堂
路指喬松入幽居近復偏曲廊憑古木傑搆傍名泉春
晝檐花密霜晨嶺樹妍娱親見昆弟時導板輿前
似古山房
境外幽人宅庭軒倚翠微斜過深竹徑忽見亂泉飛湍
急連朝雨寒添六月衣主人摇落後蘿薜閉山扉
泳園
數武離闤闠涓涓響澗泉鳥闚筠館靜花亞石池圓深
翠孤亭出平蕪遠岫懸與予栖鶴地只隔女牆煙
越巢
路傍青谿轉垂藤見蓽門竹孫新籜滿梅子綠隂繁見
客短衣慣尋山舊笠存草堂書擁坐吟歗閱朝昏
河墅
春光宜北阜冬日愛南榮倚石長廊邃當軒曲沼清荷
藏新浴鶴柳待舊啼鶯舉趾先疇近移家看耦耕
正月十六日扈從南苑看煙火二首
春城歌吹傳柑日南苑
宸遊詔許從星渚霞標紛萬象銀花火樹涌千峯
明月初平螮蝀橋彼都人士夕相招紫煙破處紅鐙出
十二珠簾倚碧霄
春山用阮亭韻三首
霏微殘夜雨山路不成泥舊燕尋巢入幽禽選樹啼秧
隨春水綠花向夕陽低谿上堪行樂心情付杖藜
鹿砦深藏屋牛涔淺印泥草花雙蝶繞谿樹亂鶯啼楊
柳吹綿嫩櫻桃結子低老夫猶健在閒與荷青藜
荷耡臨磵谷閒洗種花泥隴雉衝人過谿禽照影啼雨
催菘甲滿風約麥痕低童子呼朝飯新香出糝藜
直廬中同說巖先生讀阮亭南海詩即用其見贈
原韻寄阮亭
風雪山城别天涯復幾時梅花江北路茘子嶺南詩不
覺清吟久重聞禁漏遲直廬相憶處應遣故人知
送友人歸郁洲山(山在海中去海洲岸四十里)
春明歸櫂客栖隠郁洲山澒洞風塵外煙雲杳靄間東
溟銀漢接西塞綠蓑閒奇思兼清興扁舟恣往還
香山集有潯陽三春詩作
帝城春三首
春生
雪晴宫瓦碧參差澹沲春生太液池冰冸有聲微綠處
柳垂無力嫩黃時窗横梅蘂香初覺衾覆貂褕暖漸知
幾度江南還冀北莫嫌花信較來遲
春來
鳳城遊騎錦韀香桃李隨風出御牆陌上清明沽酒閙
擔頭紅紫賣花忙新鶯樹底啼春晩雙燕梁間話晝長
開徧杜鵑山徑合可能無憶陸渾莊
春去
梅子離離葉底青小園春去戶常扄抛來風月知誰管
老卻鶯花不暫停上苑朱櫻初入籠豐臺紅藥乍登瓶
子規催徧千山綠深掩芸窗怯與聽
題禹尚基江邨圖
昔愛王孫筆疎楊映水邨浦煙迷釣艇江色動柴門復
見高人致惟存澹墨痕期君深卜築畫裏著庭軒
文端集卷二十五
