文端集卷四十五
大學士張英撰
篤素堂文集九
雜著
聰訓齋語
圃翁曰聖賢領要之語曰人心惟危道心惟微危者嗜
欲之心如隄之束水其潰甚易一潰則不可復收也微
者理義之心如帷之暎鐙若隱若現見之難而晦之易
也人心至靈至動不可過勞亦不可過逸惟讀書可以
養之每見堪輿家平日用磁石養鍼書卷乃養心第一
妙物閒適無事之人鎮日不觀書則起居出入身心無
所栖泊耳目無所安頓勢必心意顛倒妄想生嗔處逆
境不樂處順境亦不樂每見人栖栖皇皇覺舉動無不
礙者此必不讀書之人也古人有言掃地焚香清福已
具其有福者佐以讀書其無福者便生他想旨哉斯言
予所深賞且從來拂意之事自不讀書者見之似為我
所獨遭極其難堪不知古人拂意之事有百倍于此者
特不細心體騐耳即如東坡先生歿後遭逢高孝文字
始出名震千古而當時之憂讒畏譏困頓轉徙潮惠之
間蘇過跣足涉水居近牛欄是何如境界又如白香山
之無嗣陸放翁之忍饑皆載在書卷彼獨非千載聞人
而所遇皆如此誠一平心静觀則人間拂意之事可以
渙然冰釋若不讀書則但見我所遭甚苦而無窮怨尤
嗔忿之心燒灼不寧其苦為何如耶且富盛之事古人
亦有之炙手可熱轉眼皆空故讀書可以增長道心為
頤養第一事也記誦纂集期以争長應世則多苦若涉
覽則何至勞心疲神但當冷眼於閒中窺破古人筋節
處耳予于白陸詩皆細注其年月知彼於何年引退其
衰健之蹟皆可指斯不夢夢耳
圃翁曰聖賢仙佛皆無不樂之理彼世之終身憂戚忽
忽不樂者决然無道氣無意趣之人孔子曰樂在其中
顔子不改其樂孟子以不愧不怍為樂論語開首說說
樂中庸言無入而不自得程朱教尋孔顔樂處皆是此
意若庸人多求多欲不循理不安命多求而不得則苦
多欲而不遂則苦不循理則行多窒礙而苦不安命則
意多怨望而苦是以跼天蹐地行險徼幸如衣敝絮行
荆棘中安知有康衢坦塗之樂惟聖賢仙佛無世俗數
者之病是以常全樂體香山字樂天予竊慕之因號曰
樂圃聖賢仙佛之樂予何敢望竊欲營履道一丘一壑
倣白傅之有叟在中白鬚飄然妻孥熙熙雞犬閒閒之
樂云耳
圃翁曰予擬一聫將來懸草堂中富貴貧賤總難稱意
知足即為稱意山水花竹無恒主人得閒便是主人其
語雖俚却有至理天下佳山勝水名花美箭無限大約
富貴人役於名利貧賤人役於饑寒總無閒情及此惟
付之浩歎耳
圃翁曰唐詩如緞如錦質厚而體重文麗而絲密温醇
爾雅朝堂之所服也宋詩如紗如葛輕疎纖朗便娟適
體田野之所服也中年作詩斷當宗唐律若老年吟咏
適意闌入於宋勢所必至立意學宋將來益流而不可
返矣五律斷無勝於唐人者如王孟五言兩句便成一
幅畫今試作五字其寫難言之景盡難状之情高妙自
然起結超遠能如唐人否蘇詩五律不多見陸詩五律
大率非其所長參唐宋人氣味當於五律見之
圃翁曰昌黎聽穎師琴詩有云呢呢兒女語恩怨相爾
汝忽然勢軒昂猛士赴戰場又云失勢一落千丈強歐
陽公以為琵琶詩信然予細味琴音如微風入深松寒
泉滴幽澗静永古澹其上下十三徽出入一絃至七絃
皆有次第大約由緩而急由大而細極於和平冲夷為
主安有呢呢兒女忽變為金戈鐡馬之聲常建琴詩江
上調玉琴一絃清一心汵汵七絃遍萬木沉秋隂能令
江月白又令江水深始知枯桐枝可以徽黃金真可謂
字字入妙得琴之三昧者味此則與昌黎之言迥别矣
古來士大夫學琴類不能學多操白香山止秋思一曲
范文正公止履霜一曲高人撫絃動操自有夷曠冲澹
之趣不在多也古人製琴一曲調適宫商但傳指法後
人強被以語言文字失之遠矣甚至俗譜用大學及歸
去來辭赤壁賦強配七絃一字予以一音且有以山歌
小曲溷之者其為唐突古樂甚矣宜為雅人之所深戒
也大抵琴音以古淡為宗非在悦耳心境微有不清指
下便爾荆棘清風明月之時心無機事曠然天真時鼓
一曲不躁不懶則緩急輕重合宜自然正音出於腕下
清興超於物表放翁詩曰琴到無人聽處工未深領斯
妙者自然聞古樂而欲卧未足深論也
圃翁曰古人以眠食二者為養生之要務臟腑腸胃常
令寬舒有餘地則真氣得以流行而疾病少吾鄉吳友
季善醫每赤日寒風行長安道上不倦人問之曰予從
不飽食病安得入此食忌過飽之明徵也燔炙熬煎香
甘肥膩之物最悦口而不宜於腸胃彼肥膩易於粘滯
積久則腹痛氣塞寒暑偶侵則疾作矣放翁詩云倩盻
作妖狐未慘肥甘藏毒鴆猶輕此老知攝生哉炊飯極
輭熟雞肉之類只淡煮菜羹清芬鮮潔渥之食只八分
飽後飲六安苦茗一杯若勞頓飢餓歸先飲醇醪一二
杯以開胸胃陶詩云濁醪觧劬飢盖藉之以開胃氣也
如此焉有不益人者乎且食忌多品一席之間遍食水
陸濃淡雜進自然損脾予謂或雞魚鳬㹠之類只一二
種飽食良為有益此未嘗聞之古昔而以予意揣當如
此安寢乃人生最樂古人有言不覓仙方覓睡方冬夜
以二鼓為度暑月以一更為度每笑人長夜酣飲不休
謂之消夜夫人終日勞勞夜則宴息是極有味何以消
遣為冬夏皆當以日出而起於夏尤宜天地清旭之氣
最為爽神失之甚為可惜予山居頗閒暑月日出則起
收水草清香之味蓮方斂而未開竹含露而猶滴可謂
至快日長漏永不妨午睡數刻焚香垂幕淨展桃笙睡
足而起神清氣爽真不啻天際真人况居家最宜早起
倘日高客至僮則垢面婢且蓬頭庭除未掃竈突猶寒
大非雅事昔何文端公居京師同年詣之日晏未起久
之方出客問曰尊夫人亦未起耶荅曰然客曰日高如
此内外家長皆未起一家奴僕其為奸盜詐偽何所不
至耶公瞿然自此至老不宴起此太守公親為予言者
圃翁曰山色朝暮之變無如春深秋晩四月則有新綠
其淺深濃淡早晩便不同九月則有黃葉其頳黃茜紫
或暎朝陽或迴夕照或當風而吟或帶霜而殷皆可謂
佳勝之極其他則烟嵐雨岫雲峯霞嶺變幻頃刻孰謂
看山有厭倦時耶放翁詩云遊山如讀書淺深在所得
故同一登臨視其人之識觧學問以為高下苦樂不可
得而強也予每日治装入龍眠家人相謂山色總是如
此何用日日相對此真淺之乎言看山者
圃翁曰人家僮僕最不宜多畜但有得力二三人訓諭
有方使令得宜未嘗不得兼人之用太多則彼此相諉
恩養必不能周教訓亦不能及反不得其力且此輩當
家道盛則倚勢作非招尤結怨家道替則飛揚䟦扈反
唇賣主皆勢所必至予欲令家僕皆各治生業可省遊
手遊食之弊不至于冗食為非也且僮僕甚無取乎黠
慧者吾輩居家居宦皆簡静守理不為闇昧之事至衙
門政務皆自料理不煩幹僕巧權門之應對為遠道之
輸將打點機密奔走勢利所用者不過趨蹡灑掃負重
徒步之事耳焉用聰明才智為哉至于山中耕田鋤圃之
僕乃可為寳其人無奢望無機智不為主人斂怨彼縱
不遵束約不過懶惰愚蠢之小過不必加意防閑豈不
為清閒之一助哉
圃翁曰昔人論致夀之道有四曰慈曰儉曰和曰静人
能慈心于物不為一切害人之事即一言有損于人亦
不輕發推之戒殺生以惜物命慎剪伐以養天和無論
冥報不爽即胸中一段吉祥愷悌之氣自然災沴不干
而可以長齡矣人生福享皆有分數惜福之人福嘗有
餘暴殄之人易至罄竭故老氏以儉為寳不止財用當
儉而已一切事常思儉嗇之義方有餘地儉於飲食可
以養脾胃儉於嗜慾可以聚精神儉於言語可以養氣
息非儉於交遊可以擇友寡過儉於酬錯可以養身&KR1178;
勞儉於夜坐可以安神舒體儉於飲酒可以清心養德
儉於思慮可以蠲煩去擾凡事省得一分即受一分之
益大約天下事萬不得已者不過十之一二初見以為
不可已細算之亦非萬不可已如此逐漸省去但日見
事之少白香山詩云我有一言君記取世間負取苦人
多今試問勞擾煩苦之人此事亦儘可已果属萬不可
已者乎當必恍然自失矣人常和悦則心氣冲而五臟
安昔人所謂養歡喜神真定梁公每語人日間辦理公
事每晩家居必尋可喜笑之事與客縱談掀髯大笑以
發抒一日勞頓鬱結之氣此真得養生要訣何文端公
時曾有鄉人過百歲公扣其術荅曰予鄉村人無所知
但一生只是喜歡從不知憂惱噫此豈名利中人所能
哉傳曰仁者静又曰知者動每見氣躁之人舉動輕佻
多不得夀古人謂硯以世計墨以時計筆以日計動静
之分也静之義有二一則身不過勞一則心不輕動凡
遇一切勞頓憂惶喜樂恐懼之事外則順以應之此心
凝然不動如澄潭如古井則志一動氣外間之紛擾皆
退聽矣此四者於養生之理極為切實較之服藥引導
奚啻萬倍哉若服藥則物性易偏或多燥滯引導吐納
則易至作輟必以四者為根本不可捨本而務末也道
德經五千言其要旨不外於此銘之座右時時體察當
有禆益耳
圃翁曰人生不能無所適以寄其意予無嗜好惟酷好
看山種樹昔王右軍亦云吾篤嗜種果此中有至樂存
焉手種之樹開一花結一實玩之偏愛食之益甘此亦
人情也陽和里五畆園雖不廣倘所謂有水一池有竹
千竿者耶花有十二種每種得十餘本循環玩賞可以
終老城中地隘不能多植然在居室之西數武花晨月
夕不湏肩輿策蹇自朝至夜分可以酣賞飽看一花一
草自始開至零落無不窮極其趣則一株可抵十株一
畆可敵十畆山中嚮營賜金園今購芙蓉島皆以田為
本於隙地疏池種樹不廢耕耘閱耕是人生最樂古人
所云躬耕亦止是課僕督農亦不在沾體塗足也
圃翁曰山居宜小樓可以收攬羣峰衆壑之勢竹杪松
梢更有奇趣予擬于芙蓉島南向構一小樓題曰千崖
萬壑之樓大溪環抱羣峰聳峙可謂快矣築小齋三楹
曰佳夢軒夫人生如夢信矣使夕夢至此豈不以為佳
甚耶陸放翁夢至仙館得詩云長廊下瞰碧蓮沼小閣
正對青蘿峰便以為極勝之景予此中頗有之可不謂
之佳夢耶香山詩云多道人生都是夢夢中歡樂亦勝
愁人既在夢中則宜税駕咀嚼其夢而不當為夢幻泡
影之嗟予固將以此為睡鄉而不復從邯鄲道上向道
人借黃梁枕也
圃翁曰人生於珍異之物决不可好昔端恪公言士人
於一研一琴當得佳者研可適用琴能發音其他皆属
無益良然磁器最不當好甆佳者必脆薄一醆值數十
金僮僕捧持易致不謹過於矜束反致失手朋客歡讌
亦鮮樂趣此物在席賓主皆有戒心何適意之有磁取
厚而中等者不至大粗縱有傾跌亦不甚惜斯為得中
之道也名畫法書及海内有名玩器皆不可畜從來賈
禍招尤可為龜鑑購之不啻千金貨之不值一文且從
來真贋難辨變幻奇於鬼神装潢易於竊换一軸得善
價繼至者遂不旋踵以偽為真以真為偽互相訕笑止
可供噴飯昔真定梁公有畫字之好竭生平之力收之
捐館後為勢家所求索殆盡然雖與以佳者輙謂非是
疑其藏匿其子孫深受斯累此可為明鑑者也
圃翁曰天體至圓故生其中者無一不肖其體懸象之
大者莫如日月以至人之耳目手足物之毛羽樹之花
實土得雨而成丸水得雨而成泡凡天地自然而生皆
圓其方者皆人力所為盖稟天之性者無一不具天之
體萬事做到極精妙處無有不圓者聖人之德古今之
至文法帖以至一藝一術必極圓而後登峰造極裕親
王曾暢言其旨適與予論相合偶論及科場文想必到
圓處始佳即飲食做到精美處到口也是圓底余嘗觀
四時之旋運寒暑之循環生息之相因無非圓轉人之
一身與天時相應大約三四十以前是夏至前凡事漸
長三四十以後是夏至後凡事漸衰中間無一刻停留
中間盛衰關頭無一定時候大槩在三四十之間觀於
鬚髮可見其衰緩者其夀多其衰急者其夀寡人身不
能不衰先從上而下者多夀故古人以早脱頂為夀徵
先從下而上者多不夀故鬚髮如故而脚輭者難治凡
人家道亦然盛衰增減決無中立之理如一樹之花開
到極盛便是摇落之期多方保護順其自然猶恐其速
開况敢以火氣催逼之乎京師温室之花能移牡丹各
色桃於正月然花不盡其分量一開之後根榦輙萎此
造化之機不可不察也嘗觀草木之性亦隨天地為圓
轉梅以深冬為春桃李以春為春榴荷以夏為春菊桂
芙蓉以秋為春觀其節枝含苞之處渾然天地造化之
理故曰復其見天地之心乎
圃翁曰人往往於古人片紙隻字珍如拱璧其好之者
索價千金觀其落筆神彩洵可寳矣然自予觀之此特
一時筆墨之趣所寄耳若古人終身精神識見盡在其
文集中乃其嘔心劌肺而出之者如白香山蘇長公之
詩數千首陸放翁之詩八十五卷其人自少至老仕宦
之所歴遊跡之所至悲喜之情怫愉之色以至言貌謦
欬飲食起居交遊酬錯無一不寓其中較之偶爾落筆
其可寳不且萬倍哉予怪世人於古人詩文集不知愛
而寳其片紙隻字為大惑也予昔在龍眠苦於無客為
伴日則步屧於空潭碧澗長松茂竹之側夕則掩關讀
蘇陸詩以二鼓為度燒燭焚香煮茶延兩君子於坐與
之相對如見其容貌鬚眉然詩云架頭蘇陸有遺書特
地㩗來共索居日與兩君同卧起人間何客得勝渠良
非解嘲語也
圃翁曰予嘗言享山林之樂者必具四者而後能長享
其樂實有其樂是以古今來不易覯也四者維何曰道
德曰文章曰經濟曰福命所謂道德者性情不乖戾不
谿刻不褊狹不暴躁不移情於紛華不生嗔於冷暖居
家則肅雝簡静足以見信於妻孥居鄉則厚重謙和足
以取重於隣里居身則恬淡寡營足以不愧於衾影無
忤於人無羡於世無争於人無憾於已然後天地容其
隱逸鬼神許其安享無心意顚倒之病無取舍轉徙之
煩此非道德而何哉佳山勝水茂林修竹全恃我之性
情識見取之不然一見而悦數見而厭心生矣或吟咏
古人之篇章或抒寫性靈之所見一字一句便可千秋
相契無言亦成妙諦古人所謂行到水窮處坐看雲起
時又云登東臯以舒嘯臨清流而賦詩斷非不解筆墨
人所能領略此非文章而何哉夫茅亭草舍皆有經綸
菜隴瓜畦具見規畫一草一木其布置亦有法度淡泊
而可免饑寒徒步而不致委頓良辰美景而匏樽不空
歲時伏臘而雞豚可辦分花乞竹不須多費而自有雅
人深致疏池結籬不煩華侈而皆能天然入畫此非經
濟而何哉從來愛閒之人類不得閒得閒之人類不愛
閒公卿將相時至則為之獨是山林清福為造物之所
深吝試觀宇宙間幾人解脱書卷之中亦不多得置身
在窮達毁譽之外名利之所不能奔走世味之所不能
縛束室有萊妻而無交謫之言田有伏臘而無乞米之
苦白香山所謂事了心了此非福命而何哉四者有一
不具不足以享山林清福故舉世聰明才智之士非無
一知半見略知山林趣味而究竟不能身入其中職此
之故也
圃翁曰予於歸田之後誓不著緞不食人參夫古人至
貴猶服三澣之衣緞之為物不可洗不可染而其價六
七倍於湖州縐紬與絲紬佳者三四錢一尺比於一疋
布之價初時華麗可觀一沾灰油便色改而不可澣洗
况予性疎忽於衣服不能整齊最不愛華麗之服歸田
後惟著絨褐山繭文布湖紬期於適體養性冬則羔裘
夏則蕉葛一切珍裘細縠悉屏棄之不使外物妨吾坐
起也老年奔走應事務日服人參一二錢細思吾鄉米
價一石不過四錢今日服參價如之或倍之是一人而
兼百餘人糊口之具忍孰甚焉侈孰甚焉夫藥性原以
治病不得已而取效於旦夕用是補續血氣乃竟以為
日用尋常之物可乎哉無論物力不及即及亦不當為
予故深以為戒倘得邀恩遂初此二事斷然不渝吾言
也
圃翁曰古人美王司徒之德曰門無雜賓此最有味大
約門下奔走之客有損無益主人以清正高簡安静為
美於彼何利焉可以啖之以利可以動之以名可以怵
之以利害則欣動其主人主人不可動則誘其子弟誘
其僮僕外探無稽之言以熒惑其視聽内洩機密之語
以誇示其交遊甚且以偽為真將無作有以徼倖其語
之或騐則從中而取利焉或居要津之位或處權勢之
地尤當遠之益遠也又有挾術技以遊者彼皆藉一藝
以售其身漸與仕宦相親密而遂以乘機遘會其本念
决不在專售其技也挾術以遊者往往如此故此輩之
樸訥迂鈍者猶當慎其晉接若狡黠便佞好生事端蹤
跡詭秘者以不識其人不知其姓名為善勿曰我持正
彼安能惑我我明察彼不能蔽我恐久之自墮其術中
而不能出也
圃翁曰予性不愛觀劇在京師一席之費動踰數十金
徒有應酬之勞而無酣適之趣不若以其費濟困賑急
為人我利普也予六旬之期老妻禮佛時忽念誕日例
當設梨園宴親友吾家既不為此胡不將此費製綿衣
袴百領以施道路饑寒之人乎次日為余言笑而許之
予意欲歸里時倣陸梭山居家之法以一歲之費分為
十二股一月用一分每日於食用節省月晦之日則總
一月之所餘别作一封以應貧寒之急能多作好事一
兩件其樂逾於日享大烹之奉多矣但在勉力而行之
圃翁曰移樹之法江南以驚蟄前後半月為宜大約從
土掘出之根最畏春風故須用土褁密用草包之不宜
見風甚不宜於隔宿所以吳門建業來賣花者行千里
經一月而猶活乃用金汁土密護其根不使露風之故
近地移植反不活者不知此理之故也其新生細白根
係生氣所托尤不當損人但知深根固蒂不知亦不宜
太深種植書謂加舊跡一指若太深則泥水傷樹皮斷
然不茂矣凡樹大約花時移則彼精脉在枝葉易活於
桂尤甚花已有蓓蕾移之多開然此最泄氣故移樹而
花盛開者多不活惟葉茂則其樹必活矣牡丹移在秋
當春宜盡去其花若少愛惜則其氣泄樹即活亦不茂
數年後多自萎樹之作花甚不易氣泄則本傷古人云
再實之木其根必傷人之於文章功名也亦然不可不
審也
圃翁曰予少年嗜六安茶中年飲武夷而甘後乃知岕
茶之妙此三種可以終老其他不必問矣岕茶如名士
武夷如高士六安如野士皆可為歲寒之交六安尤養
脾食飽最宜但鄙性好多飲茶終日不離甌椀為宜節
約耳
圃翁曰論語云不知命無以為君子考亭註不知命則
見利必趋見害必避而無以為君子予少奉教於姚端
恪公服膺斯語每遇疑難躊蹰之事輙依據此言稍有
把握古人言居易以俟命又言行法以俟命人生禍福
榮辱得喪自有一定命數確不可移審此則利可趋而
有不必趋之利害宜避而有不能避之害利害之見既
除而為君子之道始出此為字甚有力既知利害有一
定則落得做好人也權勢之人豈必與之相抗以取害
到難於相從處亦要内不失已果謙和以謝之宛轉以
避之彼亦未必决能禍我此亦命數宜然又安知委曲
從彼之禍不更烈於此也使我為州縣官决不用官銀
媚上官安知用官銀之禍不甚於上官之失懽也昔者
米脂令蕭君掘李賊之祖墳賊破京師後獲蕭君置軍
中欲甘心焉挾至山西以二十人守之蕭君夜遁後復
為州守自著虎吻餘生記其事李賊殺人數十萬究不
能殺一蕭君生死有命寧不信然耶予官京師日久每
見人之數應為此官而其時本無此一缺有人焉竭力
經營幹辦停當而此人無端值之或反為此人之所不
欲且滋詬詈如此者不一而足此亦舉世之人共知之
而當局則往往迷而不悟其中之求速反遲求得反失
彼人為此人而謀此事因彼事而壊顚倒錯亂不可究
詰人能將耳目聞見之事平心體察亦可消許多妄念
也
圃翁曰人生適意之事有三曰貴曰富曰多子孫然是
三者善處之則為福不善處之則足為累至為累而求
所謂福者不可見矣何則高位者責備之地忌嫉之門
怨尤之府利害之關憂患之窟勞苦之藪謗訕之的攻
擊之場古之智人往往望而却步况有榮則必有辱有
得則必有失有進則必有退有親則必有疎若但計丘
山之得而不容銖兩之失天下安有此理但已身無大
譴過而外來者平淡視之此處貴之道也佛家以貨財
為五家公共之物一曰國家二曰官吏三曰水火四曰
盗賊五曰不肖子孫夫人厚積則必經營布置生息防
守其勞不可勝言則必有親戚之請求貧窮之怨望僮
僕之奸騙大而盗賊之劫取小而穿窬之鼠竊經商之
虧折行路之失脱田禾之災傷攘奪之爭訟子弟之浪
費種種之苦貧者不知惟富厚者兼而有之人能知富
之為累則取之當廉而不必厚積以招怨視之當淡而
不必深恨以累心思我既有此財貨彼貧窮者不取我
而取誰不怨我而怨誰平心息忿庶不為外物所累儉
於居身而裕於待物薄於取利而謹於盖藏此處富之
道也至子孫之累尤多矣少小則有疾病之慮稍長則
有功名之慮浮奢不善治家之慮納交匪類之慮一離
膝下則有道路寒暑飢渴之慮以至由子而孫展轉無
窮更無底止夫年夀既高子息蕃衍焉能保其無疾病
痛楚之事賢愚不齊升沉各異聚散無恒憂樂自别但
當教之孝友教之謙譲教之立品教之讀書教之擇友
教之養身教之儉用教之作家其成敗利鈍父母不必
過為縈心聚散苦樂父母不必憂念成疾但視已無甚
刻薄後人當無倍出之患已無大偏私後人自無攘奪
之患已無甚貪婪後人自當無蕩盡之患至於天行之
數稟賦之愚有才而不遇無因而致疾延良醫慎調治
延良師謹教訓父母之責盡矣父母之心盡矣此處多
子孫之道也予每見世人處好境而鬱鬱不快動多悔
吝憂戚必皆此三者之故由不明斯理是以心褊見隘
未食其報先受其苦能静體吾言於擾擾之中存熒熒
之亮豈非熱火坑中一服清凉散苦海波中一架八寳
筏哉
圃翁曰予自四十六七以來講求安心之法凡喜怒哀
樂勞苦恐懼之事只以五官四肢應之中間有方寸之
地常時空空洞洞朗朗惺惺决不令之入所以此地常
覺寬綽潔淨予製為一城將城門緊閉時加防守惟恐
此數者闌入亦有時賊勢甚銳城門稍疎彼間或闌入
即時覺察便驅之出城外而牢閉城門令此地仍寬綽
潔淨十年來漸覺闌入之時少不甚用力驅逐然城外
不免紛擾主人居其中尚無渾忘天真之樂倘得歸田
遂初見山時多見人時少空潭碧落或庶幾矣
圃翁曰予之立訓更無多言止有四語讀書者不賤守
田者不饑積德者不傾擇交者不敗嘗將四語律身訓
子亦不用煩言夥說矣雖至寒苦之人但能讀書為文
必使人欽敬不敢忽視其人德性亦必温和行事决不
顚倒不在功名之得失遇合之遲速也守田之說詳於
恒産瑣言積德之說六經語孟諸史百家無非闡發此
義不須贅說擇交之說予目擊身歴最為深切此輩毒
人如鴆之入口蛇之螫膚斷斷不易决無解捄之說尤
四者之綱領也余言無奇止布帛菽粟可衣可食但在
體驗親切耳
文端集卷四十五
