文端集卷三十二
大學士張英撰
篤素堂詩集三
題宫定菴四蹟圖六首
少小聮裾至樂存推棃讓棗度朝昏多君四海飛騰日
長記書聲棣萼園(右兑弟讀書圖)
席帽秋風蹋輭塵板橋霜跡騎駪駪柴門雞黍山東路
誰識佗年擁節人(右應試北征圖)
玉皇香案舊才人自有文章動紫宸静海至今傳軼事
澤宫蓮炬似車輪(静海勵澹園先生每為予言里人夢紅燈二椀自學宮出其一絶大乃公)
(獲雋之兆)
車騎雍容舊井廬承歡恰稱彩衣裾誰能頭白雙親健
笑拆紅綾第一書(南宫第一時雙親俱健)
地接東華水滿谿柯亭劉井舊沙隄至今槐影深蔵屋
猶照當年太乙藜(右翰林讀書圖)
左駕蒼龍右翠虯飛馳河伯與陽侯使君本是為霖客
手把銀潢灑綠疇(右禱雨圖)
小集用東來伯顧鳬宗韻
小軒晴雨愛時和乳燕新泥葺舊窩庭滿綠槐供偃仰
階飜紅藥儘婆娑壺觴此日分毫素麟鳳諸公未網羅
頻問故園松竹好從來鄉思向人多
日長
日長睡足午隂斜猶喜經旬蚤放衙客到常聽江北語
簾開初見嶺南花琴涵古澹平沙操甌送清芬顧渚茶
親故兒童紛滿眼何妨垂老客為家
韻松軒即事前十首(有序)
丁丑夏六月同陳大司農高詹事勵銀臺孫大司成傅
侍講學士入直
韻松軒編纂碧谿高柳縈帶直廬鳥語蟬聲響答清晝
傍有水神祠丹楹翠瓦下臨深澗林隂蔽日赤曦忘暑
時抱書卷過此游衍聽隔花之宫漏挹别浦之荷香率
成十絶句鄙僿無文蒙諸公屬和遂爾成軸念夫交游
聚散事等浮雲文雅風流語傳他日目前隨意之揮灑
異時觸眼之琳瑯倘得歸老邱樊展對于松隂蘚石之
間殆歐陽公所謂迴顧玉堂如在天上者耶并書以記
其事
一道清谿迥絶塵日光穿樹見纖鱗水邊石上來趺坐
便是驂鸞隊裏人
山畔蒼然結小亭數峰垂影入滄溟中涓亦解臨流賞
指點波心看畫屏(蒼然亭名)
一水一山俱入畫一花一草别成春人間何處能如此
更說方壺恐未真
路過平橋青嶂繞門臨谿水綠隂開洞天福地原無暑
况復山烟送雨來
漏聲隠隠水淙淙紫玉蟾蜍碧瑣窗池館人間稱第一
朋簪天下更無雙
栽桃種柳幾多時瞥見喬柯挂綠絲愛看清隂籠碧澗
抱書常過水僊祠
午夢遥驚花外鐘關情水態與雲容隔牆便有蓮華萼
清遠亭邊石筍峰(清遠亭名)
丹稜十里路非遥槖筆連朝侍紫霄靄靄微風波上度
幽蘭香自
御筵飄
塵囂不到迥幽清半日微隂半日晴忽聽進冰傳内使
柳邊遥過櫂船聲
弱水何如
帝子家雲中飛閣影横斜我來暫作承明客便泛吾家
博望槎
韻松軒即事後十首次孫樹峰大司成韻
千章灌木夏隂隂秘閣疎簾發苦吟底事谿邊來去鳥
亦躭豐草愛長林
方塘曲抱小山岑雨過凉生一探尋便是黃荃江岸景
菰蒲深處宿沙禽
雲館九天鈴索淨谿亭六月袷衣凉微之佗日山隂去
僊吏人間說
玉皇
家在樅陽秋水邊平湖萬頃接山烟東坡夢作仇池長
福地神魚小有天
荷裳篛笠試新裁乞得閑身駕鹿回上界由來足官府
思從勺水望蓬萊(時方上章乞休)
瓊苑花枝玉井蓮
天家景物總清妍只應書向瑯玕節留與雲孫奕世傳
北望祁連似砥平黃皮烏弋盡銷兵正宜白首為農去
卧聽松風夢亦清
北峰雲影已全移惟有仙家漏點遲莫怪頻年驚節物
纔凋一葉是秋時(立秋後一日)
松隂低覆雲千壑蓮葉香深水一灣手種庭柯今幾許
倦飛鷗鳥合知還
幾年偕入苑東門時見雲從墨沼飜
天語親承俱色喜華亭風格至今存(此專謂樹峰)
(天語嘉其書法可繼美華亭)
便面畫雙鷺碧蓮題曰路路清廉圖奉
勅賦之
精白勵臣衷含情藻繪中蓮香披淺瀨鷺羽立芳叢皎
潔心常似塵埃意已空
聖懷勤賞詠長此振清風
送高江邨侍養歸里
自吾與江邨同被賜廬居禁庭二十載出入形影俱鴻
才愜優眷異采絢天衢對分金鳳紙偕曳紫貂褕君獨
有高堂靈萱日正舒衡宇近相接慈惠資涵濡一朝奏
天子乞養歸平湖縷陳數千言字字傾鮫珠非不戀丹
闕風土愛枌榆垂白性所宜東海古名區三公抵一日
願將慈母娛
至尊動色聽欲報多躊踷子情重違拂國士珍璠璵宫
端晉顯秩天藻承
賜書同輩有榮慶皆言公遇殊神武靖荒服櫜鞬隨屬
車黃河青海間王事許馳驅欃槍既以掃端拱御金鋪
陳情返林壑勇退誰能如五色宫雲中垂紳扶板輿雅
詩頌吾友出處皆師模
寄廷玉屬山中疏治谿塘四首
龍眠攢簇衆峰幽四面嵐光抱綠疇地勝總堪營别墅
灘高無計泛扁舟須知雙澗從雲落好引清谿遶屋流
製就木蘭書畫舫芙蓉深處狎輕鷗
平生愛對碧潭空幸有洪波别澗通來自長松修竹外
經過石堰小橋東芰荷鋪處香風滿桃杏開時錦浪紅
從此幽栖無憾事清流曲折畫屏中
曲曲何妨暎短籬還留方沼翫漣漪閒尋竒石支橋路
偶著茅亭傍水湄舴艋頓添漁釣樂桔橰還與稻梁宜
清渠近繞繩牀脚好詠香山洛下詩(白詩芙蓉池在卧牀前)
歸計無端攪夢魂十年心事北山園松杉雖短堪圍屋
櫸柳猶存可蔭門移竹栽花忘歲月看山弄水度朝昏
秋晴難覓登臨意只盻南鴻數寄言
枯坐
槐葉凋疏紙屋明繭翁枯坐負秋晴菊憐東壁參差影
琴愛中徽撥剌聲舌潤汲泉烹綠雪指香和蜜剖青橙
故山楓桕霜初染腸斷丹霞與赤城
秋日過西郊諸園晩詣法華寺八首
秋日晴郊得勝遊城西韋杜屬通侯水分太液波常㬉
樹接華林地總幽
北渚南垞曲折流鏡中幻出小林邱為憐舊是江南客
借與輕舠竟日遊
傑閣長廊一徑斜赤欄橋畔碧窗紗主人猶在交河北
獨付蒼頭為埽花
疎柳餘花蔭翠岑芰荷老後始探尋最宜疊石臨流看
數點芙蓉黛色深
畫桷驚飛錦石攅重重金碧護雕欄放翁自賞東籬趣
僅得盆池十笏寬
誅茅一把也幽偏心賞由來喜自然卻憶蒼崖丹嶂裏
瀑泉飛落萬松巔
還鑣得得欵僧扉恰自前邨穫刈歸欲問梅花消息處
霜林黃葉已紛飛
畏吾邨畔舊栖遲蘭若重過復幾時清磬一聲人出定
滿庭霜柿正離離
丁丑九日
達士由來愛景光最珍寒食與重陽碧潭潦盡文鱗見
丹樹晴烘錦幄張十載壺觴高會香九秋松菊故園荒
一龕剩有垂簾地整理缾花學趙昌
秋窗料理瓶花四首
自疊盆山插菊枝分紅間白滿花甆明知老去童心在
只似雕蟲作小詩
萬紫千紅縱目宜風沙無地玩芳時昔人手著瓶花史
卻勝黃荃畫折枝(袁中郎著瓶史)
揀取花枝貯膽瓶要兼畫意與詩情最憐影落紗窗上
一幅輕綃為寫生
搗練遥聞巷北碪薰衣低覆水南沉經旬粗得閒中味
黃菊花圍綠綺琴
即墨黃伯鑒餽柏葉露
蒸露猶存柏葉香一瓶遺自海雲鄉朝來攤卷黃花裏
百沸清泉自取嘗
廷瓚承
命致祭衡岳
手持丹詔歴間關乘傳真成晝錦還木落洞庭秋色好
計程明日到衡山
題李公凱小像二首
冰雪丰裁映紫髯青蓮居士本臞僊世間何物供清聽
鶴唳松濤手一編
天禄讐書渾未閒時聞清珮直蓬山誰知澹蕩高人意
常在花谿蘚石間
窗間二首
窗間枕藉劔南詩琴比陶家有七絲莫怪經旬常埽迹
偶閒難得菊花時
園才五畆半池塘岸繞紅桃間綠楊底事懸圖向東壁
安排樹石攪人腸
吾園四首
水複山重樹色連紆迴樵徑大谿邊吾園獨占寬平地
翡翠屏圍數頃田
瓔絡巖前雪浪浮玉龍峽底碧潭幽吾園獨占雙谿勝
引入花邨繞砌流
布榖聲聲喚插田雨晴新綠正芊綿吾園不用栽花看
滿目猩紅是杜鶻
稻穫場空栗里開霜輕日㬉鴈初來吾園最是秋光好
紅葉千峰錦繡堆
對菊十二韻
春晩復夏初天地氣芳燠萬卉弄顔色紅紫紛滿目秋
深嘆摇落蕭蕭脱羣木隠顯各有時物理重往復何來
絶世姿東籬見叢菊灼灼紫蔕披粲粲金英簇輕霜溼
華滋寒月照清淑晩蝶戀低枝餘蜂領微馥色正格愈
高體腴氣彌肅造物娛寒士藉以媚幽獨編荆作小圃
覆泉為甘谷選取落英餐快展離騷讀
丁丑十月既為皜亭記涉園圖再題小像二首
坐蔭高梧倚桂叢讀書味道日舂容知君抱膝微吟處
意在玲瓏第幾峰
千樹松杉十畆筠海山佳地更無倫但能收拾楸枰後
便是蓬壺深處人(圖中畫奕方罷)
憶松湖用東坡先生遊孤山韻
桐之陽有松湖秔稻再熟佗地無松嶺歸樵相伴侣烟
波縱櫂聞歌呼弟兄於此居其孥千樹桃花春自娛楊
柳覆門沙路遠芙蓉園屋槿籬紆埠有扁舟莊有廬北
渚南垞隣不孤紅紫牽風足蓮芡芳蘚出水繞菰蒲世
業遺自先大夫歲收百斛度朝晡鳴榔舉網魚撥剌不
羡笠澤漁家圖吁嗟此地樂有餘十載歸夢空蘧蘧塵
網固結誰能逋境幽筆拙難為摹(東坡先生疊此韻四首思致高妙一再諷)
(誦觸湖山之思遂次原韻布鼓雷門之誚知不免耳)
冬日二首
埽地焚香一事無人間何地不方壺莫嫌春至無消息
繞坐緗梅十二株
静拂冰絃思轉清海南香裏月三更無端窗外寒螿歇
應為平沙撥剌聲
蒙
賜哈蜜瓜條味甘芬乃工部侍郎常綬擕回者
西域新回使者車司空風景話流沙從來蒟醬無人識
拜賜初嘗哈蜜瓜
即事三首
年來性癖武夷茶風味温香比豆花融雪烹來忙小婢
故應清興似陶家
地鑪温室障蒲簾雪後曦光照短檐諫果拈來成一笑
何時濇盡始迴甜
千年古栝承光殿一𣲖寒林太液池人在金鰲橋上望
滿天風雪散朝時
㬉室中滿置盆梅用東坡先生韻
疎枝寒蕊憶山村冰磵冷落幽人魂迥隔江雲不可見
蟠根矮樹同朝昏研山西畔書幌側交柯接影成小園
瓦盆擁雪土常潤地鑪宿火氊微温深夜相將炳明燭
清暁乍喜迎初暾梅花詰曲居㬉室何殊方朔栖金門
但能朗誦陸子詩不須更與醻一言計日春風花爛漫
為爾滿注花前樽
丁丑十月疏辭兼管翰林院詹事得
俞旨
起居注史殿西偏占領冰銜廿五年今日拜辭文石陛
好將鳳紙付時賢
白首儒臣典縹緗絳紗弟子盡琳瑯種槐幸得依劉井
佗日清隂滿玉堂(予種槐於翰林凡十八株)
秩宗清重愧吾衰紫綬三重占鳳池解郤隻魚何色喜
筍香花落是歸時
題翁康飴麻衣負土圖
迎養京華翟茀榮花時常奉板輿行畫圖偏寫麻衣淚
知子含悽無限情
寸草春暉事惘然白華難補淚涓涓憐余蚤歲悲風木
菽水輸君五十年
文端集卷三十二
