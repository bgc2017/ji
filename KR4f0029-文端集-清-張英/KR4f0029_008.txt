文端集卷八
大學士張英撰
存誠堂詩集四
古體詩三十首
題羹湖畫田家圖寄孫釴卷子
生兒不願振長纓曳華裾結駟遊天衢但願提壺挈榼
常追扶生兒不願腹盈笥思涌泉摇筆凌機雲但願悃
悃訥訥耕且耘生兒不願朝楚越暮燕齊結交少年行
但願出作入息依農莊人生百憂緣富貴悲喜寵辱煎
我腸譬如白鶴鎩其羽霜天仰視空蒼蒼羹湖一紙二
丈餘雜沓畫出田中廬呼童隔水飲黃犢抱孫著膝巾
柴車山畔無雲不窅靄谿邊有樹皆扶疎蓑笠桔橰無
不有岸有魚罾梁有笱疎籬垂蔓故侯瓜小亭低拂先
生柳青旗賣酒山橋市銀釵汲水田家婦我聞仇池有
百泉四圍竒石撐青天祇今荒為豺虎宅何人更種峰
頭田我聞桃源古避秦谿流歲歲桃花春祇今戎馬蹋
作泥妻兒零落悲酸辛吁嗟此圖不易得羲皇之人華
胥國天外三山蜃氣樓先生空費一挺墨老翁新自戰
場回支離竒骨猶崔嵬看舞寶刀刃如雪聽飛鐵礟聲
如雷譬彼夜半出惡夢剔燈自視還驚猜自寫此圖滌
胸臆腕底布置真竒哉家園千里寄雛孫老親一笑慈
顔開况我對此不能舍長吟短句增低徊何年共君挈
兒子谿山深處歡相陪雞豚社酒無窮事肯讓陶潛歸
去來
讀陶詩慨然有作
穰穰今昔人天地為席幕富貴多憂虞貧賤常落魄投
網恐不深誰能解其縛身非金石堅萬端自消鑠志願
何窮極如剝新笋籜人生道力淺隨處得沉著夙昔有
微尚苦欲謝羈絡常恐衆人是惘惘吾獨錯我愛陶徵
君胸次頗寥廓忘情寄麴糵避世憩泉壑嶺上白雲飛
松間夕陽落三諷陶家詩微知顔子樂
送運青出守姑蘇
古重二千石五馬扶朱輪簡自承明廬臥治多儒臣况
乃東吳郡延袤滄海濱貢賦雄九州歲入千萬緡土狹
苦人滿繡錯紛如鱗曲技恣淫巧優賤工諧顰朝或冶
服遊暮衣百結鶉賦急歲恒儉俗侈戶益貧
當宁屢嘆息除吏常逡巡卓哉西蜀士黃綬耀新綸昔
年共鐙火隨步丹地塵峻格凌巗松直節嫓霜筠岸異
視流輩耿介難與倫高才理盤錯運斤若有神聲名徹
廊廟顧問恩數頻一麾領吳郡桑梓來祥麟望風驅墨
吏解慍蘇疲民既令瘡痍起還令風俗醇人生非乘軒
康濟何由伸東南民力竭一語為君陳
題石林桃花釣艇圖
春烟春雨朝霏微蒼翠綽約山四圍谿清鷺白桃花飛
新漲昨夜侵漁磯中有仙人忘塵機扁舟散髮迎朝暉
白苧新裁短後衣吟詩最愛陶與韋枕書抱膝思依依
遶船流水花芳菲銀鯿縮項甘且肥此樂不遙知者稀
主人方直彤雲闈白玉為堂花紫薇史筆在手不停揮
匡時有願且莫違湖邊為我掩雙扉漁竿嫋嫋他時歸
修堂叢桂篇(修堂為子弟洵仲華芑輩讀書處)
大參舊第城南隅亭有叢桂兼高梧蒼顔斑剝花爛漫
百年世澤涵且濡上有飲冰囓雪之壽母下有翔鸞翥
鳳之羣雛壽母瓊枝本桂林謝公掌上雙明珠佐我叔
父蚤成名翩翩藻彩揚天衢二十年來多苦辛大厦隻
手勞撐扶家法峻肅邁朝典朝昏教子真勤劬大綱小
紀各有政閨門矩矱天下無願奉叔母為矜式季蘭衆
嫮皆師模諸弟才華復敦碩騏驥絡繹登
皇塗有弟三年住京國聯牀與我形影俱温温恭人良
不愧孝友令譽騰燕都幾迴短檠話深夜細聽方知母
教殊今年齒髮初甲子華筵旨酒羅笙竽江南草綠杏
花時脩堂遙望增躊躇敢藉階前叢桂影天香寫入南
山圖
馬蘭峪古松行
古松鐵榦蒼還赭虬蟠虎臥長城下遙看翠色起寒烟
近訝蒼皮侵古瓦碧雲一片低不飛松頂平鋪復堪把
糺枝往復如有神竒姿勁挺誰能寫黃冠白髮不記年
塞月邊風自瀟洒特標孤節凌窮冬更送清隂滌煩夏
影閉荒城鶴不栖梢入空堂露常瀉落落恥與羣木儔
所悲幽人在中野挐雲榦折為懸弓覆地枝殘因繫馬
等閒夜半起濤聲關山誰是知音者
徐立齋前輩自學士擢總憲
六卿有分職憲長持鴻鈞庶司與百度臧否得俱陳訏
謨翊元化功與丞相倫
聖人望治切特簡丹扉臣舉朝仰正色四裔瞻垂紳倪
寬貢禹後經術見斯人西南將偃戈海内無纖塵要在
滌舊俗使我王化淳大鏞列東序玉衡懸紫宸發揮虞
夏理感應當有神清風生獨坐天地荷彌綸
讀白樂天詩六首
昔人有深悲百年如轉轂恥以千金軀幻化同草木天
地藉勞人甘心謝巗谷勲名寄寰宇精誠留簡牘捨彼
百年歡博此方寸竹鄙哉後世人所躭在微祿身名同
時滅塵鞅苦征逐縕袍苟自適輕華勝綺縠藜藿得所
如燕衎倍粱肉豈能拂天性巧媚時人目長歗看青山
花谿置茅屋
鷦鷯本微姿羅畢或致之不解語言好復無羽毛竒主
人枉見珍陋質深自知居以玳瑁籠宿以珊瑚枝野田
黃雀來驚羨各有辭焉知此物賤野性終不移一飲復
一啄顧影鳴且悲故林有徒侣桑柘濃隂時
小雅楚茨篇畫出田家廬後世有作者風流陶與儲清
流飲黃犢晩日驅柴車帶露翦菘韭不食城中蔬雖賤
夢常安縱貧閒有餘春隂種樹時自荷移花耡左招山
畔樵右挾澤中漁斯人洵鄙樸忘機誰能如
三峽日奔注驚濤千古愁若比世人情三峽為安流劒
門古巉巗鬼哭猿啾啾若比世人情劒門如平邱肺腑
方寸地何乃荆棘稠唇吻苦不大何乃攢戈矛如彼涉
滄海日夕懷百憂逝將謝囂賾伴我南汀鷗
一輪中天日萬斛南陌塵有馬無閒蹄有車無停輪日
出照羣動芻狗良苦辛富貴與貧賤譬彼環相循華胥
日已遠舉世無先民堯舜立賞罰萬古雕其淳忽而空
山谷忽而要路津勢去骨肉疎時來秦越親巧拙各相
笑誰能識其真寄語世間人上有高高旻
人生有萬端適意固為好睠彼枝上花與此砌邊草倘
違風露情青青坐枯槁蒼鷹恒苦饑淘河不常飽鵲巢
鳩來居誰拙復誰巧鸚鵡憎籠時緘口苦不蚤智者物
之災用愚以為寶置身才不才黠哉漆園老
施愚山贈敬亭綠雪茶奉答
春雨江南山敬亭本幽絶摘來烟鬟中佳荈名綠雪故
人勞見遺鶯花晩春節香如蘭露滋色比清泉冽㵸向
晴窗下恐為塵滓䙝細啜咏新詩風味誰能别
題畫
山腰白雲如織素小亭正對雲生處一邱一壑自盤互
咫尺平橋不知路古寺荒邨遠樹邊疎鐘聲不隔秋烟
等閒驚起幽人夢鷺浴南谿夕照天
江眉瞻太守為予作買花行讀而賦此
客從匡廬來弭節慈仁寺予當花市開肩輿時一至珠
璣羅綺前趨走不停視惟向賣花翁低迷苦留遲太守
笑予狂秉心尚童穉為作買花行縱横數百字嗟予林
壑性卉木有竒嗜十年客京國苦負平生意幽燕氣寒
冽風日江南異濁苦街頭泉磽确城中地嘉樹與芳草
縱愛何由蒔詰屈盆中梅花稀色顦顇豪家温室中不
惜千錢費一入寒士宅枯槁旋委棄惟有野草花予力
猶能致聊分薄俸錢窗前博菁翠何當歸舊山卜築營
花事泉甘復土肥樹石間羅置千株種梅桃十畝裁荷
芰柳岸任蕭疎竹房自清閟繁艷付鶯聲餘香分蝶翅
高詠買花行為君一揚觶
種柳行
前人遺我松湖田倚山瞰壑松湖邊中有湖水遶田脚
春生秋漲清且漣我今築隄帶山麓欲令瀦水如長川
細浪迴波二三里平分半種紅白蓮其餘空明若澄鏡
菰蒲數點涵朝烟先教夾岸種楊柳柔條嫩綠隂相連
上有百囀黃鸝鳴下有雙飛白鷺眠蚤春凝翠山雨重
入夏弄影凉風偏丹楓烏桕相間雜秋深照水如花妍
更種垂楊三五株舞風拂地枝纖纖問予胡不種松柏
松柏成隂三十年圃翁年已四十強霜生頰下華生顛
及時種柳滿千樹眼看計日參青天富貴不願靈和裏
繁華不願章臺前但願柳成拂衣去年年常繫釣魚船
江南憶十首
長慶集中有憶江南詞注云此曲亦名謝秋娘章五句
樂天秦人也遊宦於南深用相憶况予生長兹土者乎
因廣其意遂成十章
江南憶最憶小亭前送暑迎涼桐葉雨怯寒偎暖杏花
烟風景勝當年
江南憶最憶近城山曲曲清泉垂石乳層層翠岫疊烟
鬟數武隔塵寰
江南憶最憶小池隈近舍傍城三畝許水花木卉四時
開薄薄有亭臺
江南憶最憶是湖邊賽社家家秔稻熟嘗新處處鱖魚
鮮十里白花蓮
江南憶最憶是江頭楊柳岸藏沽酒肆桃花港泊釣魚
舟春水泛輕鷗
江南憶最憶筍櫻時碧玉萬竿抛錦籜火珠千點壓高
枝烹摘小花瓷
江南憶最憶是梅花幾樹傍谿圍草閣一枝凝雪近窗
紗多少盡堪誇
江南憶最憶是春深花謝海棠紅似雨葉藏梅子綠成
隂黃鳥惜春心
江南憶最憶竹林中迴環白石隂隂路宛轉清谿澹澹
風穿破碧玲瓏
江南憶最憶桂花叢深苑黃垂千點粟小城香滿一秋
風人在月輪中
頫首見白鬚
頫首見白鬚不用闚明鏡嗟予形蚤衰流光疾如瞬閑
看兩飛丸坐失雙青鬢涉世方苦深焉復與時競心如
古井波湛然自澄静亦如隨風舟上下任游泳敢言味
道腴委心付時命湖邊二頃田豐年穀猶賸城隅二畝
宅綠樹當軒暎菰蒲烟水姿麋鹿谿山性惟有
君親恩盈盈滿方寸(倉順叶)
康熙辛酉十二月十六日予四十五生日率爾書
懷遂成四百五十字
入春尚旬日積雪照庭戶親戚衝晨寒攜樽扣環堵忽
記懸弧辰今年四十五老去髭鬚白痛後齒牙腐衰慵
日有增餘勇豈堪賈深閱人世情潭潭盡城府我本山
野人十年挂圭組清秩隨䕫龍昌時遘
堯禹鳩拙不營巢一枝借廊廡啾嘈巢中雛黃口飽天
庾盡日對金鑾終朝依繡黼近案含雞舌當筵劈麟脯
裘珍艷鷫鸘杯綠擎鸚鵡曉候龍樓鐘暮聽花街鼓身
荷邱山恩力乏涓埃補五際謝芳華六經闇訓詁野性
本疎狂積勞成惰窳荷耡儻從容垂紳覺覼縷况予幼
伶仃慈母蚤荼苦遊子滯京華高堂背嚴父豈堪讀蒿
莪何從陟屺岵無限松楸原偏艱一抔土妻子仍裋褐
北門傷貧窶膝偏繞五男瓮不盈三鬴曾無伏臘資敢
言慕華膴思以寸草心得間告
明主布襪蹋青鞵幽宫卜寧宇畢世頌
君親天年老樊圃下澤車可乘尋幽杖須拄或在山之
陽或在河之滸麋鹿為交遊漁樵作儕伍自耕湖畔田
占天種黍稌自搆湖上居隨地營洲浦高柳挂長罾新
荷泥柔艣投竿出鱖鱗飛繳落鴻羽騎驢覓弟兄放犢
呼童豎更欲龍眠西小築臨花隖竹路横蒼烟桃谿亂
紅雨樹綠鳥嚶嚶花深蝶栩栩中結三椽茅素書列今
古科頭聽祝雞短衣看射虎一任親知疎兼恕兒童侮
庶以疎慵身物外多所取升沈會有時邱樊勿輕詡聊
因對樽酒賦詩記年譜
南歸留别澹人侍講近公編修
九重本深閟右掖開雙扉與君若梁燕出入青瑣闈晩
鐘月初上晨鐘露未晞攜手蹋永巷形影相依依笑語
形迹捐纏綿意入微豈無同氣親投分如君稀偕趨金
華席分著香貂衣詩成便相示錯落傾珠璣時時闚翰
墨脫手烟雲霏常期偶君子白首願莫違何意春明門
陌柳齊分飛達夫扈東巡仙蹕隨龍旂牧之直深殿清
晝居紫薇予抱邱壠心十載如渴饑
聖慈蒙俞允放艇江南歸擔笈出鳳城投竿尋魚磯豐
沛與京洛節序同芳菲勖君報
明主努力奉恩輝
文端集卷八
