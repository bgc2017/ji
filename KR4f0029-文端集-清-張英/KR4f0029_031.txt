文端集卷三十一
大學士張英撰
篤素堂詩集二
秋夕鼓琴有作
含露沭新凉秋花好顔色閒澹足高致庭階手滋植埽
跡深閉門虚堂恣偃息簾影隔塵囂琴徽代語默古調
重希聲冲和滿胸臆幽泉滴寒岑鳴玉響清閾豈有箏
笛喧頗覺琵琶仄始知昌黎詩陵轢非琴德
乙亥六月二十日奉
召至
暢春園賜食於
淵鑑齋宴畢敬觀
御書扵
佩文齋賜
御筆書扇并紅白千葉蓮各一缾恭賦六章同
召者大司農陳廷敬原任總憲王鴻緒學士顧藻少詹
事高士竒太常少卿勵杜訥督捕理事官胡會恩
侍讀學士史䕫庶子孫岳頒及長男侍讀學士廷
瓚
時和鳴鳥聽雝喈避暑亭臯愜
聖懷苑柳凉生宣政殿渠蓮香繞讀書齋林幽地静烟
霞古徑轉谿迴水石佳惟有侍臣恩眷渥木蘭舟泛到
蓂階
萬幾臨御久精勤暇日
皇情涉典墳窗度竹風彌静遠簾垂花氣更氤氲芸香
披卷侵晨色蓮漏觀書達夜分水變墨池何足訝琳琅
千軸盡奎文
遏雲亭畔列芳叢景物人間迥不同玉蕊乍驚天上樹
茘枝初見嶺南紅雕欄鳥語曈曨日水殿蘭香澹蕩風
總是生成饒雨露擢英競秀碧霄中
侍從頻年沗萟林
高齋賜宴近花隂大官列饌皆珍果中使擎杯盡異珍
事絶千秋榮莫比
恩沾兩代愧尤深矢音欲效林間鳥難訴微臣感遇心
水榭西頭繞曲廊漸移花影日偏長許窺玉檢來深殿
爭乞龍牋近
御牀屢賜
宸章恩不厭頻傅
天語意非常諸臣仰恃
優容度腐草羣分日月光
自昔詩稱玉井蓮錦塘今見露華鮮重臺異種蓬壺客
碧藕竒姿太液仙缾貯荷香分渥澤舟移花影度晴川
一從拜賜芙蓉闕日日清芬几席前
題石谷畫冊二首
平林帶遠山斷岸圍方塘高原隠茅屋似我松湖莊蚤
禾亂黃雲新秋□稻香扁舟繋門柳處處鳴漁榔苓箵
出沙渚中有鮮鱗蔵湖上白髮翁結屋汀鷗傍耕漁倚
先業樂志良有方顔堂曰寶穡荷柳魚稻鄉士農皆本
務後嗣期不忘
幽居出林杪斯語良可賦秋山自重疊落葉紛無數空
林響樵柯山腰幾家住雞聲亂白雲谿光暎紅樹寒泉
落層巗疎花隐樊圃邨烟接嵐氣杳靄日將暮我昔扶
笻時幽景屢回顧披圖苦尋繹髣髴龍眠路
題石谷畫截句六首
崇岡灌木亂昏鴉跨磵穿松一徑斜久别蒼山舊書屋
石橋西畔阿誰家
天空木落萬峰稠山色朝來翠欲流底事春深不歸去
畫圖惟愛李營邱(龍眠當春深秋暮風景最佳新綠丹楓萬峰如錦竒觀異狀不可思議二)
(者更以秋晩為勝青松滴翠古栗鋪黃間以霜晨楓桕茜紫深紅照耀林壑繡嶺雕巖四時之景未有能過之)
(者)
一帶横林手自栽霜晨晴日果園開欲尋栗里幽人宅
須渡平沙淺水來
谿水淙淙雨後生奔巗絡石愛澄泓茅亭可有幽人到
卧聽鳴泉戞玉聲
蓬子灣頭水接天荻花深處起炊烟何時蓑笠江南雨
醉上湖干放鴨船(人生適意湖居為最蒲帆蘭櫂北渚南垞随意所之侣遊有鷗鷺之羣兼)
(味有魚蝦之美柳隄千尺可以縱步荷渠十畆可以快遊晴日則漁笛滿川風雨則綠蓑在野四時之景雪月)
(尤佳六合之中烟霞獨勝謀幽居者當敬以此告之不敢自秘也)
蕭蕭落葉雜歸鴻秋在山人澹墨中我郤置身亭子内
便同陶隠聽松風(乙亥八月退食之餘稍有暇晷垂簾虚室埽跡杜門茗椀在傍清琴可御)
(友人贈以巖桂數本香氣塞牖海棠秋草逞豔北墻視息其間亦良快矣鳬宗以畫冊見贈筆墨高妙烟雲舒)
(卷遂置我扵林壑中各系以詩記今秋勝事並誌良友之誼於不忘耳)
寄示諸子二首
清夜聮牀有弟兄梅花寒月讀書聲而翁舊宿荒園角
擊柝烏蹄霜滿城
文心須熟九還丹氣静神清筆路寬此日短檠無夜課
何勞辛苦蹋長干
閱盤山志寄青溝上人
我昔賦行役稅駕盤山下高峰逼塞門蒼巗横薊野黛
色薄青冥睇望彌秀冶今讀羣公詩烟霞供繪寫久知
林壑佳益覺塵壒寡樹杪亂雲栖石虎飛泉灑松檜翳
幽徑薜茘纏古瓦霜柿豔清秋風篁却炎夏言念紫盖
峰依然白蓮社我本邱樊人落落風塵者夙願在名山
寄詩慙大雅倘許營一龕薌茅乞盈把
飲摩訶菴看杏花便過
御果園歸塗憩元福宫
西郊富蘭若摩訶菴最幽自昔文藻客挈榼頻來遊我
往扣荆關綺杏花事稠嫩蕊烘澹日絶豔誰與侔豐肌
裹仙骨坐令桃李羞俯視成竒觀相將陟崇邱長林籠
錦幄上有烟光浮更歴
御果園千樹交平疇晩過元福觀苦為雙松留喬柯凌
碧落霜幹直且遒孫枝走殿角一一皆龍虯歸卧發佳
夢滿耳聲颼颼
三月十六日過妙光閣遂之慈仁寺
尚書舊跡比輕塵細草幽花巧作春猶有山僧談往事
招魂無復畫蘭人(妙光閣為龔合肥宗伯燕遊之地)
慈仁古寺昔遊頻廿載重來蹋輭塵不作小詩傳後輩
殿臺誰識舊龍鱗
初夏二首
手培蕙草綠芊綿花蔕含珠劇可憐欲令微風領香氣
移來簾影小窗前
三冬温室護重帷始得紅蘭四五枝郤憶龍眠山畔路
歸樵花壓擔頭時
長日四首
長日隂隂燕羽斜樹頭幾點放槐芽蘭枝花謝堆新綠
初到江南穀雨茶
小雨輕隂入夏寒擁裘猶怯近欄干關心塞北風兼雪
衣上冰花渾未殘
觀書摹帖已全删茗椀琴絲亦放閑知有年光無處覓
卧遊石谷畫中山
憂喜人間總浪猜好懷能得幾時開莫嫌春色堂堂去
紅藥朱櫻次第來
題喬無功孝廉餉烏圖二首
庭烏反哺意勤渠歎息人生未得如一掬香粳深愛汝
結巢常傍孝廉居
蚤歲中年違怙恃霜天愁聽夜烏聲披圖瞥見銜悲客
無限人間風木情
入夏即事四首
斗室湘簾也絶塵春深夏淺最撩人每逢歲歲清和月
芍藥香中住兩旬
能白能紅偏冶豔含脂含露最夭斜人間自有留春處
手種臨階月季花
幾日晴雲始破寒擔頭芍藥滿長安輭紅怕蹋豐臺路
翦向銀缾盡日看
華林西畔掩雙扉簾幕風輕燕子飛手弄朱絃看紅藥
數聲清越過中徽
法華寺老僧贈牡丹四朵有作四首
名花百朵近書樓未省兒童解愛否慙愧山僧知好事
年年相贈紫平頭
花中姚魏迥無倫我昔移來洛水春今日白頭方解事
看花不是種花人
春殘布榖已頻摧含露西山蚤斸來恰是老妻齋誦日
膽缾先向佛前開
洛陽鄜畤遠難尋吾本江南僻縣人何事辛勤求異種
家園珍重玉樓春
年華二首
最宜珍重是年華只合芳林傍水涯藥譜茶經誠鄙事
桃蹊李徑即吾家支分耕穫憑啼鳥莞鑰門庭付落花
手把劍南詩百卷蓬壺蹤跡豈幽遐
静中風味試探尋茗椀鑪香伴素琹盆蕙便堪為茂草
庭槐暫許作長林非無邱壑胸中事時有鳶魚物外心
家在海山隣弱水久稀消息到於今
豐臺芍藥吟四首
竹籬茅舍傍清湍種菜家家間藥欄獨有宛平丞相圃
留花未折待人看
四月薰風㬉復晴通衢委巷賣花聲緐英盡在長安陌
誤賺遊人蚤出城
紅雪歌兒鬭粉脂南窗北牖列參差晩花珍重蓮香白
别貯銀缾三兩枝
移植城中百不成泉甘土沃始敷榮由來不解隨人意
小草偏生物外情
予既得前四首與弟侄同看復為予道北軒事遂
成末篇
短句吟成一破顔忽聽弟姪話家山北軒饒有花千朵
郤在清潭碧樹間
夏至齋宿蘭省與王昊廬先生談龍眠秋色之勝
遂成長句
苦憶龍眠愛秋晩為君摹寫秋山容霜濃日澹色初染
林臯颯颯多悲風桕栗松楓隨地有頳黃紫翠攢一峰
峰峰相續各為態上倚碧落燒晴空此時潭水澈骨清
傍岸數點新芙蓉不寒不暑袷衣便有客有酒巾車從
紫蟹黃雞味正美青芻玉粒香偏濃俯臨大谿坐盤石
矯首長歗摩蒼穹飛鳥遥衢赤城起天光絢轉朝霞中
造物娛人亦已甚奉我綺屏繡幄千重重
先農壇古松
古壇數百載石屋傍長松一松蔭一畆翠色撐空濛修
柯動鱗甲詰屈森虯龍幽響吹笙竽颯颯迴天風班剝
何所似清廟羅鐘鏞古仙侍天闕肅穆修儀容靈液分
海瀆精氣通華嵩上有鬼神守下無狐兔蹤我昔當壯
歲斂戢欽微躬言陪華亭叟(沈繹堂先生)更伴淄川翁(高念東先)
(生)風塵久間隔竒觀欣再逢徘徊清籟起偃仰蒼雲封
靈物邈歲時廿年俄傾中細把青銅柯覺與疇昔同惟
予華髮變感歎將何窮
蒙賜
御筆臨米芾長幅恭紀
聖主求寧致清宴坐擁圖書千萬卷省覽機政日中昃
典學稽文意靡倦微臣歲久侍華清講席經帷燕常見
避暑多在甘泉宫柳風槐露迎凉院几畔秋蘭襲袂香
階下新荷映波茜
聖情怡豫對清流微颸不用移宫扇日揮鳳紙恒百幅
退筆為山墨為澱遠自篆籕逮輓近縹囊玉軸羅羣彦
漏痕釵腳法益竒虎卧龍跳勢屢變
御筆腕下集大成俯仰千秋稱獨擅臨摹最愛米與蘇
古人重見開生面襄陽野老舊知名異代遭逢數稱善
當年承詔入深宫落筆驚竒響春殿米顛豪放本不羈
紫袍自裹端溪硯長牋流傳入内府側近龍香荷
宸盼字大如椀近數百淋漓瀟灑吳淞絹鐘王顔柳各
有態盡入豪端供結撰勁筆軒翥摩丹霄竒情天矯躡
飛電珠璣萬斛神采殊珊瑚百尺霞光絢念臣朝夕傍
棐几特與疏恩及愚賤兹幅拜賜出明光寶翰煌煌倚
深眷榮光夜燭蓬蒿廬奕世家珍共欽羡
丙子秋日直
暢春園
韻松軒即事兼呈澤州江邨静海虞山四首
西郊幽曠水泉清近接羣峰紫翠横太液疏池千澗入
靈和種柳十年成承
恩數沗丹霄直顧影頻驚白髮生宫漏聲希鈴索静慵
開書帙此時情
水雲佳地敞
宸居日日朋簪此曳裾
龍御紫庭朝聽政鳳栖阿閣舊攤書(軒乃書諸皇子讀之處)傳餐
中使過瑶島滌硯凉波引石渠久傍星辰高處立捲簾
常怯對清虚
樹接郊坰入翠微不辭騎馬侍
彤闈佳時載筆臣何幸
聖主躭書古所稀地近清都蘭桂繞閣臨秋水鷺鷗飛
頻來漸覺蒹葭老風露新添白袷衣
海雲東望接滄溟一片秋光滿
御屏雨過平蕪沙路白風迴高柳繚牆青休兵可望登
三古垂老惟思守一經宇内羣公欣有託抱蓑吾欲返
烟汀
眼昏
行年甲子已全週眼暗經今有十秋雲外猶能窮練影
鐙前未許辨蠅頭久知識字多為累但可看山百不求
目力漫從寥闊費意中思製小林邱
不寐
一月愁淋底事狂新晴今始見秋光蕭蕭終夜還疑雨
深悔移牀近白楊
見進芙蓉者
江南秋色鴈聲催新見寒蓉進
御來故國祗今湖水上倚風含露滿汀開
宿法華寺
倦投古寺愛庭柯積雨牆隂長薜蘿砌擁草花秋蝶滿
檐垂霜柿暮蟬多偶從禪榻分清磬卻夢漁竿枕綠蓑
最覺園蔬有佳味衝泥不厭屢經過
題梅桐崖横琴圖二首
宛水先生鬢未星高懷逸興寄青冥遥知目送飛鴻處
一片間雲在敬亭
自昔題詩詠洗桐横琴又復羡幽蹤祗緣古澹人相似
不獨吟成萬壑松
七弟自平山來晤於其别時作此示之
生平宦跡未親民重爾分符赤縣人兩字箴銘惟愷悌
千村婦子待慈仁世間境遇安為樂里社涵濡感最真
自昔參藩傳治譜百年棠蔭浙江濱
畿南百里足婆娑地僻民淳稳歗歌山翠逶迤連北嶽
河流縈帶近滹沱簾垂官閣春花滿竹暎閒庭夕露多
家室團圞稱吏隐好將休養致人和
毘陵分手隔江烟南北鴈飛已八年薄宦擕家深念爾
嚴寒覿面倍欣然關心伯仲顔俱老回首田園意更偏
壯歲勞人須努力容吾高枕白雲邊
閏三月二日同子侄輩過摩訶菴詣天禧宫看松
興勝菴看杏花萬夀寺看鐘沿谿河歸四首
杏烟吹散半成塵瓜蔓初抽菜甲新自惜尋春來較晩
穿林猶見看花人(摩訶菴遇史冑司輩擕酒來遊)
蕭索琳宫大道傍雕檐畫壁久微茫長松深瑣無人到
盡日空庭發古香
微颸潛起綠隂中差與琴聲古澹同頓使塵心消歇盡
由來陶隠愛松風
蘭若幽偏舊跡存松林路接畏吾邨小亭西望春如水
紅杏花飛
御果園(興勝寺有亭俯看杏花)
即事
木芍藥開春晼晩近依棐几稱幽清正當暁月黃昏後
忽聽冰絃一兩聲豈是鼠翻簾幔響非關風激紙窗鳴
朝來檢點缾花朵落向琹邊幾瓣輕
八月過明相國園還循河至高梁橋三首
縱轡晴郊野興賖城闉西畔入烟霞幾家地接靈和柳
一路春殘杜曲花
上林餘澤散烟汀丞相園林喜不扄欲向鏡中看樹色
扁舟移過晩香亭(屏上畫叢竹號晩香亭)
曲曲波光泛玉泉高梁橋北愛潺湲誰人解向紅塵外
行到清谿綠樹邊
題石谷寒泉落木圖
蕭蕭衆木響霜葉落秋清雲中遠鴈度階下寒螿鳴谿
流潄石瀨琴筑相琮琤我昔山窗夜飽聽同韶韺手把
白傅詩甌泛黃菊英盡滌塵世想深愜幽人情十載謝
邱樊撫卷思縱横時方坐齋堂静慮寂無營空山共今
夕憶我寒泉聲
題石谷天香草閣圖三首
我家亭子傍清池初種天香月露枝老樹成圍應有日
秋風相待廿年時
披離巗桂紫苔斑下蔭寒泉碧一灣悟到木樨禪定處
九秋風露滿空山
城南傑閣帶修廊錦石垂藤倚桂坊一種清秋高潔意
最宜相近是篔簹(予儗構天香書閣扵小橋曲沼之南新移叢桂枝甫覆檐石谷繪圖亦傍)
(石臨水若為之䜟也喜而賦之)
題石谷畫米家山二首
烟螺霧髻望成堆水氣空濛暁未開我愛松湖山數點
桃花新漲雨中來
菰蒲風㬉上嘉魚秔稻吹香六月初一笠一蓑吾已辦
賞心端合傍湖居(吾家湖上有先人舊業田非腴壤獨蚤禾先秋而登耕漁並作弟兄接屋)
(而居阡陌相望有可樂者湖畔一峰聳秀絶類斯圖荷柳之隈惟松獨茂烟水濛縈乃是真米家山也)
題姚注若畫册十一首
新購谿南十畆莊年年書為種松忙猶思坐對龍髯古
聞道青梢若我長(余以辛未種松于芙蓉島得四千本今閱七年已高七八尺有盈丈者若)
(見其虯枝偃盖古幹挐雲歗詠其間亦一盛事也)
山居無事日遲遲簾静香消與睡宜有夢不離幽徑外
鳥聲飛上野棠枝(余壬戌以後謝客山居蓬徑草菴饒有幽致栖遲三載此景依然重話舊)
(遊惘焉增慨)
朔雪燕霜柳最遲采蘭修禊已多時祗今玉蝀橋邊過
纔見輕黃染舊枝
樅水松湖地接連平山遠渚已幽偏依稀如見金環石
楊柳烟中過釣船(湖畔有石圓净名金環石)
邨市人家柳岸邊白魚入饌最芳鮮慙予舊是湖干客
風景相違十二年
西郭層巒入翠微石門舊業掩荆扉梅花香裏茅亭外
盡日空山雪練飛(吾鄉瀑泉甚多披雪及似古山房皆佳兹圖類繼谿石門從梅花影中望)
(匹練尤勝也時與方子東來同識之)
霜葉迎風鬭茜紅我曾步屧入橋東雕巗繡嶺千重色
半在雲中半水中(吳興小司寇筆妙天下寫秋林得荆關遺法園居養高興致益豪點染入)
(化以十二幅遺余良不易得也)
媚筆泉香蘚石竒下臨千尺瞰淪漪懸崖舊是垂雲沜
圖畫依稀李伯時(余在大内曾見龍眠山莊圖粉本有玉龍峽則今之碾玉峽是也其秘全)
(菴結屋山麓前臨大谿樵徑當門則今之寫園似之有垂雲沜竒石壁立大谿中今媚筆泉羅漢臺猶可想見)
(也)
傍水穿林石徑紆幽泉香草世應無相將路入芙蓉島
遥見青松隠碧梧(從寫園而西山腳插大谿中於此營一徑迤逶里許可得水石營迴之致)
(由此達椒園芙蓉島極為幽僻因識于此圖之末云)
荷鍤朝來過野塘籬邊小圃愛蔬香侯鯖百種爭能似
豆角新肥帶露嘗
布榖聲中初焙茶低枝小草發紅芽山禽啄向春烟裏
誤認谿邊躑躅花(黃荃趙昌作花鳥多出新意遂冠絶一時兹幅染嫩葉如花輕紅可愛是)
(春色非秋色也因詠以詩)
文端集卷三十一
