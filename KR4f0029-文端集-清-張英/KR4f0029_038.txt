文端集卷三十八
大學士張英撰
篤素堂文集二
頌
聖學時敏頌(有序)
(臣)聞自古哲王既優於聖性必加以聖學蓋精義微言
備於往牒常經大法具有成規是以涵養德性則典學
宜先經緯世務則明理為要本仁祖義則古稱先所以
興大業而躋盛治也恭惟
皇上躬上聖之姿賦天亶之哲虚懷嚮學本於性生自
臨御以來修釋奠之上儀首崇學校舉經筵之鉅典靡
間春秋所謂觀乎人文以化成天下也臣英嘗稽講幃
之制兩漢以來已肇其端唐宋諸君詳舉其事漢宣帝
詔諸儒講五經同異於石渠閣光武每旦視朝罷數引
公卿郎將講論經理唐太宗聚四庫書於弘文殿置弘
文館於殿側選文學之士令更日宿直與之講論前言
往行宋太祖雖在軍旅手不釋卷嘗謂李至曰人主當
淡然無欲朕無他好但喜讀書多見古今成敗宋真宗
始置侍讀侍講之官以雙日御經筵以隻日詔儒臣講
讀宋仁宗置崇政殿說書又作邇英延義二閣以禮儒
臣明代講讀之員甚備公卿執政多由之此皆漢唐宋
明以來英君誼辟崇儒重學以興起太平焜燿前紀者
也然以方我
皇上昧爽聽政即御講幄當宵衣旰食之不遑而延見
必有常度復盛暑祁寒之不輟而精勤屢逾恒規研究
於二典之學而道接唐虞殫精於四子之書而心傳孔
孟以古史為昭鑒而觀考亭洓水之鴻編以性理為淵
源而窮太極西銘之微義不更為超前古而邁百王哉
且
温綸屢頒欲盡咨詢之益
天顔下霽不辭覆講之勞辨義則理析毫芒敷詞則聲
振金石既横經虚受當
弘德之深嚴更披卷澄懷御
懋勤之清晏百家羅列窮奥義於天人八法兼精間游
心於翰墨斯其遜志勤敏真可謂博而有要精而能該
者矣臣英自慚謭劣無似猥蒙
聖恩拔置講幃俾侍從於細旃廣厦之間數年於兹矣
仰
聖學之崇高覘
睿懷之沖挹言之難罄知之最親願殫愚忱敷揚實德
非敢為虚詞溢美以自蹈貢諛之嫌也謹拜手稽首敬
獻
聖學時敏頌一章頌曰惟
皇天縱睿哲文明撫綏區夏覆冒函生萬物斯覩百度
惟貞仁符地載健比乾行堯羹舜牆左規右榘銘日師
湯惜陰追禹道德之林仁義之府翺翔優飫錯綜參伍
金華列席冠珮濟蹌發謨陳典源遡陶唐探河觀洛道
契軒皇春秋二仲修舉有常日御萬幾心周九服扶桑
銜照銅龍始旭六卿畢對旋臨講幄韋編在前
宸衷肅穆孔顔妙緒鄒魯微言治平之矩入德之門六
經啓籥諸子滙源探微月窟抉奥天根尚書肇起危微
精一益贊天工箕陳皇極奭獻旅獒旦書無逸宏綱大
法
聖人惟則大易精義既法而奇羲文畫象周孔屬辭裁
成萬類囊括二儀開物成務
聖人惟師窮理於經徵事於史兼陳法戒深參道揆義
鏡紫陽博綜洓水網羅百代尋源索委
聖學彌廣
聖志彌沖
温綸屢諭覆講宜崇諸臣敬答恐勞
聖躬
帝曰俞哉斯道何窮辨析精微昭宣義藴吐詞為經發
言成訓炳炳琅琅金聲玉振葑菲不遺芻蕘不擯寒暑
靡輟宵旰維勤内庭清晝緗帙如雲蒐羅圖史研究典
墳關閩微義濂洛遺文講貫之餘游心藻翰虎卧龍翔
奔會神腕掩映鑪煙繽紛玉案堂哉皇哉天章糺縵洪
惟
聖學冠古爍今滄溟東岱莫並高深天地為軌位育為
心助流鴻化昭垂雅音自愧小臣謬隨深殿日侍
宸嚴數承清宴蠡測管窺親聞灼見仰瞻
睿勤歴久靡勌惇史之職有媺則揚巍乎難名煥乎有
章歴稽前牒誰與頡頏賡颺作頌垂示無疆
昇平頌(并序)
臣竊惟自昔國家席累葉之鴻休撫守成之大業承平
既久類必有非常之功以蕩滌瑕穢而鎮撫生民然後
皇威遐鬯社稷尊安有泰山四維磐石苞桑之固焉在
詩有之曰薄言震之莫不震疊在書有之曰其克詰爾
戎兵以陟禹之跡方行天下至于海表夫以成康之郅
隆猶以張皇六師為大訓載于詩書信有徵矣漢以兵
力定七國文景之業彌光尤已事之著明者哉蓋國家
之有師旅征伐猶天地之有霜雪雷霆也非霜雪則萬
物煩囂之氣不肅非雷霆則四時堙鬱之氣不宣非師
旅征伐則亂臣賦子無所讋服懲創而不敢肆故霜雪
所以開陽春也雷霆所以啓晴霽也師旅征伐所以靖
祲氛致太和也天地仁愛萬物之心與聖人仁愛萬民
之心皆不得已而託之乎此者也我
國家自
世祖皇帝戡定大亂
皇上撫馭區夏以來待藩臣之恩良渥矣處之以重鎮
視之以心膂睦之以懿親極之以高爵顯秩豢之以膏
腴腆禄乃物太甘則自蠧獸久畜則思觸富貴極而驕
悍生驕悍生而反噬起平居則怙勢席寵以荼毒
朝廷遠方之赤子乃下尺一之
詔則環視而起一方作俑諸方應之以盜弄
天子之戈於潢池舉平日
朝廷所封之疆土所屬之將士所簡閱之器械所賚予
之金錢悉藉以抗
天子之命據固阻險伏莽跳梁自非大奮我武以芟刈
而薙獮之何以昭臣子萬世之經而彰我
國家四征不庭之罰乃自始亂以來授鉞
天宗分馳
禁旅虎臣四出鷹揚奮興以漸次削平迄于今八載海
内蕩定昭明無纖芥根株之遺可謂盛矣臣竊念身依
闕廷趨承
講幄者五年
簡侍近密者又四年其遠方兵威克捷之奇戰勝攻取
之略戈甲組練之華折衝陵轢之勢(臣)雖不得而聞且
見也若我
皇上八年來宵衣旰食之心則臣知之最深念赤子罹
於湯火急欲一旦出而登之袵席之上每復一城一邑
必
嚴諭以無擾百姓至仁也武臣進止皆恭請
廟算以行萬里之外視如眉睫之間凡一經
聖慮則險者平難者易成功奏績刻日而應至神也簡
任將帥以武勇智略為經以持重寬愛為緯疇咨而舉
推轂而行至慎也減膳撤懸力崇簡約以佐天下兵食
之需故軍興歲久常賦不益至儉也閫外將帥時賜
手勅申誡其有能靖寇撫民者則
灑宸翰製詩篇解御服以褒異之至厚也數年來屢避
正殿朝賀一方底定宫中必焚香親告
天
祖至敬也未明求衣昧爽聽政日昃不遑暇食夜分省
覽章奏不輟以籌畫天下至勞也捷書至必敬告
兩宫親承色笑懽聲溢于殿陛之間至孝也殱渠魁而
舍脅從逆命者誅之歸命者撫之赦過宥罪布大誥于
天下至信也天下之人但見八年之内殄滅羣寇綏靖
多方震古躒今武功若此之盛而能盡知我
皇上深宫之中神武勝算焦心勞思如此之不易易哉
今者十月克復雲南賊渠授首十一月十三日夜露布
至
皇上時御乾清宫覽奏臣等叩首稱賀
御榻前
天顔悦甚顧謂臣等曰朕今日為天下萬姓喜追思逆
亂以來官民咸被荼苦更復惻然于懷臣等謹合詞對
曰
皇上仁愛之心通于天地斯所以為萬世開太平也
聖衷之一念不忘百姓者舉類此臣又伏念古者雅頌
之作以昭德紀功周宣王平淮北而江漢興歌唐憲宗
平蔡州而淮西有頌若以方今日之功烈不足以當百
之一當時之臣猶能撰述詩頌鋪揚國美垂布金石焜
燿史冊况我
國家數年中東戡閩粤西定隴蜀北平察罕南靖滇黔
奇功茂烈炳炳麐麐不可勝紀(臣)職居惇史載筆左右
其敢以固陋自覆而不勉綴賡颺之末班乎謹撰頌八
章曰平閩平粤平隴平察罕平蜀平滇各指一事言之
也曰泰階平歸功
廟謨也曰武功偃樂成功重休養也統名之曰昇平為
萬世無疆慶也詩曰吉甫作頌穆如清風則(臣)滋愧也
平閩
閩嶠峨峨閩海泱泱灘石劍立篁叢弩張狂童逆命爰
阻我疆勢連長鯨濁亂海邦
王師奮武載旆皇皇東由姑蔑西經豫章如霆擊枯如
髮攖鋩繫頸以組俘于明光厦門逋寇歸我帆檣一民
不殱
神武孔將
平粤
古稱百粤象郡羊城昔建南藩以奠東溟乃生䝟貐怙
勢憑陵不孝不弟為亂之萌
天戈所指游魂載驚既歸而命既抒而誠狼子反覆黃
鉞斯行梟巢盡覆瘴海彌清毒潭鱷埽合浦珠明五嶺
煙巒南拱
神京
平察哈
北嶽為鎮東海為垠部落環衛繡錯魚鱗中有察哈舊
我有民居我肘腋為我藩臣蠢兹負德忽煽烽塵元老
秉鉞我馬駪駪師惟一戰
命不重申殱彼強寇不返隻輪魁渠函首獻于
紫宸
太宗戡伐前烈維新
平隴
隴西涇陽俗剽民勁亂臣反戈河北咸震我師既出逐
北乘勝頓于堅城歲靡有定
帝曰元老往敷朕訓示之以威懷之以信矢不遺鏃兵
不折刃崇墉夜開頫首歸命投戈而謼悔罪思順秦隴
千䙫惟以歌詠
平蜀
古惟西蜀國號魚鳬劍閣嶙峋雲棧崎嶇一夫扼險萬
夫嘆吁况峙糗糧千里沃腴賊實藉之稽我
天誅將軍憑陵蠶叢坦途既克保寧遂入成都孤雛咸
殪腐鼠莫逋䕫門巫峽重釐版圖
皇威赫赫時聽巴歈
平滇
誕惟滇寇倡亂之先攘臂昆池竊踞湘川
王師萃止如雲蔽天威武撻伐聲震八埏巨兇既殄餘
燼猶然寄命孤城析骸經年元戎奮武伐鼓淵淵鐵橋
失險滇城摧堅剪彼鯨鯢膏我戈鋋亂源禍始藳街特
懸
泰階平
六軍振旅九服來同桃林歸馬扶桑挂弓星輝雲縵嶽
朗川融休哉鴻烈誰其始終輔弼之英貔虎之雄祇受
成命謨由
聖衷智勇天錫濬哲亶聰握機鏡要神運樞中仁慈恭
儉昭格
蒼穹鞏萬世業定此膚功
武功偃
我有弓矢願言櫜之我有戈矛載衅藏之膏澤萬物雲
行雨施譬彼稂莠翦伐無遺今此良苗滋溉攸宜仰承
帝祜俯恤民疲崇文惇教返于恬熙仁風愷政浹髓淪
肌
天子萬年如天無為垂衣端拱誕受崇禧
至德弘仁頌(并序)
稽古稱幅&KR0695;之廣曰東漸於海西被於流沙朔南暨聲
教訖於四海可謂盛矣然東南以海為域西曰流沙則
猶在今甘肅之境朔方亦未嘗明言所至之地歴三代
以至漢唐宋元明王化之所及車書之所通皆未有如
我
國家今日之無遠弗屆者也
皇上視荒遠之人無異於宇下之赤子凡跂行喙息者
皆欲令其安全生養而納之於軌物之中盡兩間之所
覆載不忍一方一人不獲其所書所謂光天之下至於
海隅蒼生共惟帝臣豈非聖人之心前後古今一轍哉
曩者喀爾喀雖數通職貢未盡臣服今者嚮慕
德威傾心内附欲列藩臣
皇上厚加存恤給地安置賚以牲畜芻粟恩至渥矣爰
以康熙三十年孟夏之吉
車駕親自拊循羽林之士雲附景從至于邊徼之地七
旗喀爾喀君長等帥其衆十有餘萬人傾誠效命於
龍旂鸞旆之前莫不扶老挈幼稽顙流涕感恩呼籲
皇上育以至仁撫以至德錫宴頒賞咸從優渥發
德音下明詔量其嚮化之誠予以世守之爵其族衆皆
賜秩有差復為之申法禁布規條俾與北藩四十九族
同沾恩澤永遂生養猗歟盛哉我
皇上之德丕冒比天地照臨并日月會合如風雲濡澤
若雨露昭明法律如三光之麗天底定方隅如四維之
奠地恩賚禮成羣心欣悦普天率土莫不歌頌前史紀
載罕覯斯盛(臣)忝居惇史之班敢對揚盛美祇獻頌曰
維彼遠人雖處漠北自天覆之豈有方域幹止罔克
聖心憫惻好生之仁維帝時則(一章)
靡憚暑雨跋履山川安人是亟懷遠宜先滌其危苦賚
以生全稽顙至止歡動八埏(二章)
何以宴之旨酒維盈何以錫之庭實百朋龐眉皓首扶
杖來聽天膏所沛萬類咸榮(三章)
自古仁人繼絶舉廢存其名號勿殄厥世永為北藩版
圖是隸帶礪之封爰及苗裔(四章)
聖慈蕩蕩令甲煌煌維仁是育維義是綱教以親遜爾
無胥戕食我茅土率我典章(五章)
我德既敷我武孔揚如雲如電戈甲騰驤如虎如貔騎
官蹶張天威赫耀震肅遐荒(六章)
自兹遠人保聚生息如溺斯拯如槁斯植耕田鑿井惟
帝之力錫爵分珪惟
帝之德(七章)
駕轉六龍雲生九陌甘雨載塗澤我疆埸人和致祥敷
天悦懌盛舉永光昭于簡冊(八章)
聖德仁明武頌(并序)
蓋聞宏胞與之量者不以中外殊觀建久遠之模者不
以煩勞易慮是故事以除暴為大憑陵邊境則必誅虐
害醜類則必誅背恩棄誓則必誅必不使遐方赤子猶
有擾其覆載之天者仁之至義之盡也功以克斷乃成
焦心勞思而不辭櫛風沐雨而不辭涉遠踰險而不辭
必不使兇頑梗化尚得留其牙蘖之害者謀之遠慮之
周也駿烈冠乎百王英武邁於前古如我
皇上今日之滅噶爾丹者是已臣謬以謭劣微材獲侍
從于細旃廣厦之間者最久竊窺
宸衷所注惟以愛養生民敉寧遠邇為至計凡在覆育
之下者皆欲以安全遂其生業有厄魯特噶爾丹者在
當日原為請
安納貢之國乃孽由自作狡詐狂迷與喀爾喀為仇喀
爾喀既歸附于我為
國藩臣而噶爾丹陵虐侵殺之不已以至闌入烏瀾布通
之地為我師大敗幾殱其族彼當困廹則設誓更不敢犯
皇仁宥之於前矣自以僻處塞外怙惡不悛憑恃其衆蠶
食鄰壌肆行悖逆潛入巴顔烏瀾之地奸謀叵測思以
煽惑蒙古諸部落害將滋蔓夫稂莠不翦則無以安嘉
禾蛇豕不除則無以靖疆宇大哉
王言噶爾丹若不即行勦滅邊鄙何由得寧此我
皇上爰整六師不得已而遠征之至意也分大兵為三
路以成犄角之勢籌糧餉練火器礪兵仗精鎧甲鼓勵
將士秣馬賞兵出帑金以百萬計自鉅至細無一事不在
天心籌畫之内宵衣旰食謀慮周詳此我
皇上經營于法宫之中决策于樽俎之上者然也
親統中路大兵以三月出塞戈戟耀日旌旗蔽空軍威
之盛谷撼山摇向來水泉乏絶之地經
指示而泉涌向来平蕪未青之時迎
鑾輿而草茂百靈協應萬騎飽騰我
皇上减膳省餐以與六師同甘苦飭行陣明紀律謹刁
斗嚴斥堠日日淬礪而申警之拊循而賞賚之熊羆之
士無不奮勇百倍此我
皇上勤勞于帳殿之中振肅于塗次之際者然也噶爾
丹夙稱詭譎亦恃險遠度瀚海沙磧素無水草難以飛
越忽聞
至尊親臨天威所懾震駭惶懼棄其髦倪輜重鼠竄狼
奔冀延殘喘我
皇上萬全勝算料彼必潰遁而西預遣將軍領兵堵截
聖躬率兵師奮勇追逐窮寇狼狽已極而勁軍適當其
前一鼓而勦滅之殱其衆俘其子女收獲其牛馬牲畜
數十萬逆命者誅之來奔者受之一日之間而國燼矣
噶爾丹之支吾跳梁總在
睿算指頋預定之中纖毫不能越吾之範圍如摧枯拉
朽探囊而取耳此我
皇上靖寇于七旬之内成功于大漠之西者然也頑梗
去則邊方靖邊方靖則遠人安從此敷天絶疥癬之疾
率土享寧謐之福
皇上乂安中外之心慰矣時雍熙皥之化成矣蓋由我
皇上以彼蒼仁愛之心為心以乾元剛健之德為德不
憚一身之煩勞而惟求萬方之康乂不懷一時之安逸而
必謹百世之防維猗歟休哉(臣)于斯舉也管窺蠡測見我
皇上丕冒之至仁審機之至明經世之神武超越從古
英君哲后
聖德神功巍然炳然為史冊所未有也豈(臣)寡聞渺見
所能摹寫其萬一者哉謹作頌九章以附于賡颺之末
一章
維
帝至仁覆幬惟均恩周九服化洽九賓誰其擾之痌瘝
在身曾經宥釋誓言載申
二章
維
帝至仁化被無垠狡寇鴟張如蜣抗輪自膏斧鉞以警
不臣彼投戈者咸與維新
三章
維
帝至仁德配高旻蕩蕩王路彼自罔遵立殱封豕盡滌
邊塵凡有血氣莫不尊親
四章
維
帝至明建威消萌雷霆之擊必待
親征中權黃幄西北連營神謀勝略巨憝以平
五章
維
帝至明紀律師貞壁壘宜肅鎧仗維精宣勞慰諭以勵
羣英
天戈所指計日功成
六章
維
帝至明洞察彼情
六龍天降獸駭鳥驚自焚其巢宵遁西行一鼓而燼值我勁兵
七章
維
帝神武罙入其阻遐荒愚寇驚瞻葆羽如獸觸樊如魚
困釜奔&KR0691;不遑孰敢予侮
八章
維
帝神武赫然斯怒瀚海飛沙罔惮勞苦自秉寶刀
躬持玉斧率師迅逐計日而五
九章
維
帝神武萬方作覩計安黎元冒寒觸暑七旬滅賊歸歌
枤杜偉烈英風超邁千古
聖武三臨絶塞蕩寇功成頌(有序)
皇帝承天景命臨御宇内勞
九重之宵旰謀萬姓之乂安所以撫綏而教養之者至
矣備矣蠲租之詔歲必數下史不絶書嘉惠元元動以
數百萬計積貯之令行於豐稔徧於州邑所在有數十
年之儲凡此無非為百姓計也曩時三逆盤結為天下
之蠧將來必致荼毒生民於是
大奮威武翦除而廓清之蓋
聖人之心欲使薄海内外戴髮含齒之氓咸遂安養共
樂生成同登仁夀之風永底時雍之化
深宫睿慮之所孜孜圖維自朝至於日中昃不遑暇食
者惟在乎此也然乂安中土之心甚切則不得不安邊
徼欲安邊徼則不得不除寇賊此理勢之必然者斯時
荒遠之區脱有梗我
王化伏莽跳梁之人則將來必益為邊患則必調發轉
輸以遠煩禁旅勞頓九州之民此
聖心所以惓惓焉為國家計久遠為生民謀休息為萬
世立太平必欲蕩滌此狡寇厄魯特噶爾丹者蓋所以
安邊塞也威遠人也實所以乂安中土也維丙子季春
聖躬親御六飛遠度瀚海戈甲耀日旌旗蔽空風馳雲
集俯瞰賊壘如自天而下為狡寇之所不及料披靡奔
潰獸駭鳥散勁旅堵截一鼓而草薙禽獮之賊雖遁跡
荒遠而部曲盡矣牧畜空矣奄奄之息何能久存據庸
衆之識似更不煩
車駕之再臨王師之久駐乃
宸算制敵迥出尋常留將軍於塞上以困蹙震悚之
聖躬以丙子冬復臨邊塞渡河至鄂爾多斯之地經畫
布置丁丑春又
親至寧夏駐蹕於狼居胥山遣師搜勦蓋
聖心以車駕逼臨其地則我之將士百倍奮勇而彼之
部曲惶駭離畔振如雷如霆之威兇渠自禠其魄沛如
雨如露之澤黨與咸貳其心所以俘其子而來獻者彼
之鄰國也遣使而輸誠納欵者彼之腹心也賊雖狡悍
斯時四顧無親入地無路以膏斧之軀為飲鴆之計惟
有自即殄戮耳安能出
聖謨成算之外哉總由我
皇上躬親指示奇正兼施恩威並用視絶域於掌上羅
獷獸於阱中故成功若斯之盛也蓋非至明無以審機
而不惑非至誠無以歴久而不倦非至斷無以成功而
不疑而總歸於
聖心之至仁視邊方為一體而不忍數罹其災也登寰
宇於袵席而不忍以一事煩苦吾民也是以
三次遠臨絶域跋涉山川冒觸寒暑
親舉玉趾恒飲濁泉風雪則屏去帳殿減餐則俯同士
卒揮黃鉞以先驅擐甲胄而達旦指麾形勢則極在巘
在原之勞籌畫機宜則窮九地九天之秘焦勞煩苦不
可殫述
聖躬皆親歴之仁天下子萬民之心至矣蔑以加矣今
者逋寇悉平荒遠無不臣之國邊烽盡息諸蕃皆樂利
之年大功告成盛典斯舉以副我
皇上乂安中外之心成我
國家太和熙皥之化永永萬年至於無極(臣)竊惟
聖武三臨絶塞殄寇寧民焜燿史冊上下千古無與比
隆謹撰頌九章以述盛烈頌曰
維丙子春
聖武丕揚組練十萬氣吞朔荒
帝親率之沙磧騰驤殱此䝟貐膏我斧戕
右一章
維朐臚河遠帶荒服自
天臨之泉甘草綠立覆其巢揮戈西逐萬古不磨
聖人之躅
右二章
寇方奔突西遇我軍風埽霆擊狐兔披紛飽我卒伍殄
厥醜羣
神謀指授耆定大勲
右三章
維丙子冬雨雪載塗黃河曲岸
鑾輅馳驅除惡務本宜絶根株時哉勿失洋洋
聖謨
右四章
河流浩浩虎旅雲屯震之以武綏之以恩風馳青塚化
洽烏孫呼韓接踵稽顙
至尊
右五章
天與不取昔人所嗤張我精銳燼彼饑疲乘機維哲扼
要乃奇
聖人之智匪衆所窺
右六章
維丁丑春經武西偏狼居胥山古史所傳
天子靺鞈威暢八埏遠鄙西漢勒銘燕然
右七章
都邑聚觀孽子成俘鴟張鉅寇一夕殄誅彼脅從者咸
輸爾孚
巍功駿烈振古所無
右八章
玉關萬里靡塵不清覆載之内咸震
天聲外安中乂億載功成金函玉檢永頌昇平
右九章
聖德勤民頌(有序)
維丙子丁丑歲以春以冬
聖躬三駕絶漠以憂勞萬民之故為久安長治計踰越
沙磧蒙犯霜霧濁泉菲食日以供御擐甲胄以終夕摩
干楯而達旦北遡黃河西踐狼居胥翦除狡寇以安邊
圉以靖區夏使永杜餽餉裹甲之萌
聖心之勤民深矣至矣不遑啟處三載于兹邇年以來
中外無疥癬之疾服教畏神者遠自日出扶桑極於流
沙莫不梯山航海奉琛載贄八宇昇平四民樂利皆
聖天子之所經營締造櫛風沐雨垂四十年而致斯盛
也承平奏矣
聖衷念此時四海之内為民患而未至底定者則莫大
于河以言民生則淮揚千里未有奠居以言國計則漕
輓天庾為南北咽喉之地以言修築則歲費水衡錢以
鉅萬計以言泛溢則城郭耕桑時時可慮是今日勤民
之事洵無有急于此者矣在河道諸臣或識囿一隅而
不能周知全勢或苟且一時而不能經畫久遠或拘守
已見而不能廣集羣謀或徒糜金錢而不能收集成效
我
皇上焦心勞思講求兩河者數十年考究形勢酌量高
下揣度旱溢每廷議時恭聆
天語則羣心豁然蓋諸臣見其偏而
聖心見其全諸臣謀其暫而
聖心圖其久故爝火曦照若斯之懸絶也已夘歲春
車駕臨河上
躬親指示淮黃之勢始洞若觀火諸臣奉
睿謨以集事而安瀾可永慶矣
聖心念治安天下之大計兵革既息則莫要于察吏寧
民布德施惠以通輿情而聯衆志
巡幸東南頒布德音以次第舉行之留漕粟以平糶蠲
逋賦以阜民減税課以裕商廣取額以作士滌除刑獄
宥釋過愆奬勵官方存問耆老凡所以勤勞百姓者莫
不周詳委曲殊恩渥澤洋溢汪濊可謂至矣
鑾輿所莅供給之費一絲一粟不以煩百姓嚴飭從官
無有侵擾
萬乘所歴市不易肆農不輟耕近光
天顔懽聲雷動焚香而祝
萬夀者所至填塞馬首如廣野雲屯滄海潮集
皇上皆温顔慰諭之瞻雲就日真曠古之所希覩蓋我
皇上以天下為家故巡省風俗皆綢繆戸牖之計也
皇上以萬民為子故嬰孺遶膝皆撫摩顧復之恩也且
祇奉
慈宫朝夕承懽孝德超于千古率
諸皇子左右提命景福邁于百王(臣)幸際昌時恭聞盛
美懽呼忭舞罔知所極不揣謭陋敢撰蕪詞謹獻頌十
章章八句
一章
賡颺
聖孝振古所稀金根玉輅日侍
慈闈萬姓稽首綵雲六飛以天下養六宇春暉
二章
河源星海淮號鴻流稽天浴日為萬姓憂
親舉玉趾相度咨謀安瀾胥慶禹功式侔
三章
東南岳牧輯瑞來同裒對
天顔肅肅雍雍仁風翔洽愷澤醇濃四方民隠達于
聖聰
四章
爰溥國儲軫此艱食蠲逋已徵數盈萬億阜民之生恤
商之力堯衢蕩蕩載歌
帝德
五章
百郡羣吏整飭聯常簡兹良牧寵以服章
訓辭温藹錫賚煇煌時邁之典事在激揚
六章
龍旂所指嘉氣沖融釋辜宥過恩逮臣工桁楊盡偃犴
狴咸空無微不照上厪
宸衷
七章
山海保障熊羆是資訓練嫺習武不可弛爰遵江滸營
列水犀申明令甲以肅鼔鼙
八章
菁菁者莪育彼中陵采芹采藻集于泮林念兹微末
聖澤溥承誦讀之士霞蔚雲蒸
九章
天章寶翰溥及臣鄰人懷拱璧家藴奇琛龍翔紫渤鳳
翥高旻名山福地光氣常新
十章
愛戴羣情如依父母如潮如海如林如藪扶杖而迎亦
有黃耉酌彼兕觥
天子萬夀
聖德仁民天錫萬夀頌(并序)
(臣)嘗竊考董仲舒有言曰人君每事未嘗不求端於天
天以愛養生民為心凡所以子惠而煦育之者一付於
建極之一人恭惟我
皇上天亶至聖慈愛為心仁育義正為德(臣)自備員史
官以來侍
講筵直
内廷者三十有餘年於
皇上早作夜思之際宵衣旰食之頃無一時不以愛養
生民為心無一事不以講求利濟為主其養民也則田
疇樹藝不厭其詳水旱災祲務求其備其教民也則敦
本明倫必先其重人心風俗務底於淳蠲賦之多史冊
罕聞每歲數百萬周流公溥海内無不被之德省刑則
矜恤惻怛法古刑期無刑之義寇攘蟊賊所以害吾民
則燮伐埽除之必盡雖
命駕三驅櫛風沐雨而不以為勞水潦隄防所以衛吾
民則殫心竭慮方勵精于南而又營念于北務俾底定
以利耕桑察吏則博求循良有一善之可以禆吾民必
顯揚之不遺以至省方求瘼疾苦必聞懷綏遐方無遠
弗屆蓋
聖心無一念之不注意于斯民而天下之民涵濡沐浴
于
聖人之心亦無不鼓舞振作樂利感戴
聖人之化熙熙皥皥如萬物之鼓動于太和而不覺以
此而言德則曰盛德曰天德以此而言仁則曰至仁曰
純仁夫德既合天則天心眷佑萬夀無疆之慶(臣)再賡
天保九如之章矣此臣悉之于數十年之久
起居必覩謦欬必聞知之既真且熟而天下之感頌
聖人者在朝聞之在野亦聞之故不禁其言之詳也獨
(臣)年齒既老且謭陋無文不足以抒揚萬一敢竭其愚
陋而質言之謹獻頌曰食為民天古昔所陳祈穀
上帝必謹元辰茫茫禹甸耕穫畇畇一夫不耕上厪
紫宸猗歟盛哉此
聖心養民之仁(其一)
聖有謨訓誥諭諄諄務去爾詐務返爾淳民之質矣日
用明倫肅肅章縫咸捧
温綸猗歟盛哉此
聖心教民之仁(其二)
賦有常經宇内式遵孰是盡蠲振古莫倫動以百萬大
地皆春鴻慈浩蕩藏富于民猗歟盛哉此
聖心蠲賦之仁(其三)
大化翔洽間有未純欲並生哉入我陶甄赦過宥愆咸
與維新好生之德洽於蒸民猗歟盛哉此
聖心欽恤之仁(其四)
蠢爾弗率擾我邊塵侵軼疆圉荼毒生民
親舉玉趾三駕重申殱厥渠魁化彼未馴猗歟盛哉此
聖心除暴之仁(其五)
桑乾泛溢淮黃久堙謀民奠居莅止河濱經營腁胝不
啻
躬親南耕北穫成功如神猗歟盛哉此
聖心底定之仁(其六)
州邑遠吏撫民最親一善必錄簡畀
彤宸或臧或否民依是甄民所與者錫以
寵綸猗歟盛哉此
聖心察吏之仁(其七)
詩陳時邁禮重躬巡閭閻疾苦
攬轡咨詢蒸蒸黎庶濟濟臣鄰光天之下甘雨陽春猗
歟盛哉此
聖心省方之仁(其八)
凡在宇内覆載維均窮荒絶徼痌瘝在身日月所照聲
教咸遵
深恩渥澤蟠際無垠猗歟盛哉此
聖心懷遠之仁(其九)
維天蓋高穆穆化淳
一人體之徧育羣倫德積于世慶備于身于萬斯年何
福不臻猗歟盛哉此
聖心合天之仁(其十)
文端集卷三十八
