文端集卷九
大學士張英撰
存誠堂詩集五
古體詩四十九首
春歸日舟中三首
柳花逐東風同向春歸處今年許乞身獨惜春光暮緋
桃折一枝青瓷曉含露沙岸草花間燕子飛無數牙檣
動笙管蘭橈入鷗鷺自爇一罏香絪緼短窗聚自煮一
甌茶耳畔松聲度夷曠抒天真冲恬得吾素間持棗與
栗讙譁餌童孺悵望故山下亂花照樊圃我方尋春來
歸途值春去惟期櫻筍時放艇江淮路
我昔遊吳門送春千人石是日傾城出壺觴羅綺陌花
市躑躅紅蠶苑桑條碧畫舫捲簾帷春衣換絺綌池邊
架月樓士女紛布席喧闐虎邱路歌管竟晨夕一曲春
歸詞聲共啼鵑惜冶遊良可嗤簮履憎狼藉惟有惜春
心令人重紬繹
我欲營山亭衆卉列芳蒨每逢春日歸折簡致羣彦芳
辰為良媒園蔬作清宴當階草不除繞戶谿常濺結幄
資藤隂鋪茵藉花片俛視文鱗遊仰聽黃鸝囀探香投
蝶羣翩遊狎梁燕醉以木癭杯飫以青精飯偕作送春
詩續入幽栖傳如此三十年身名復何羨為我語陽春
歲當肅賓餞
擬歐陽永叔歸田四時樂即用原韻
東風隨意生春草野棠一徑柴門小節序纔過三月三
薺菜羹香朝飯飽三篙水綠陂塘寬一犂雨足田疇好
野夫自愛袷衣輕倚樹臨流聽時鳥田家此樂幾人知
更復幾人乞身蚤願言珍重芰荷裳期向漁樵覓終老
第六男阿同晬盤日舟中
首夏清和天憶汝懸弧日呱呱鳳城西賜廬邇深密今
值歲序周畫橈漾清泌江南舊風俗粔籹間棗栗嘻嘻
弄斑管次第撫書帙詎敢詡寧馨青緗聊可必嘉名喚
阿同瞳子點雙漆秀慧羣兒愛常坐老夫膝好作農家
兒余方腰短銍
放歌
月飯不盡米四斗(南史何胤語)月飯不盡錢一緡思我於世
亦易足胡為竭蹷仇此身高牙大纛聚憂患長鑱短鍤
良苦辛同為鼎鼎百年客錙銖較量憂樂均瞿塘如馬
不可渡太行九折摧車輪若比世情猶坦途說與應須
愁殺人薄薄山田儻收穫青芻白粲糟牀新雞豚保社
少機事酒酣同作堯天民滿路松花不須買莫負黃鶯
紫燕晨
榴花貯瓶中
野岸維扁舟暖風綻榴火童子滌花瓷貯此珊瑚朵憶
我山亭邊繁英正旖旎葉褁青蟲翻枝立黃鶯妥可惜
照眼姿空落園丁鎖紅雨沒層階錦茵栖蜾蠃朱夏渺
輕擲登舟計殊左會當白露下齲齒餐秋果
五日舟中
世憐介子推禁烟甘冷食心傷屈大夫競渡沈黍稷惜
哉賢直人未解當世惑譬彼門中蘭耡之不遺力還令
千載下感時心惻惻我今值良辰片颿挂河側蒲葉泛
邨醪聊藉駐顔色臨流投綵絲水深波浪黑矯首讀天
問憶此何窮極
郊行
性拙寡所諧蚤歲歸田園籃輿遊近郊指顧農家邨曖
曖茅茨接依依桑柘繁今年雨澤時耕穫及高原良苗
懷好風淺碧翻波痕歎彼耨者勞汗滴秋禾根我獨飽
稻粱畢世慚
君恩
陳問齋注杜成贈之
浣花谿上翁落拓著詩史會心復幾人靈光悶千禩我
友太邱生讀書冠吾里注杜平生力獨往摩堅壘遂使
少陵翁聲息卷中起注意不注詞衆論芟糟粃短章復
長謠深期發微旨掀髯時一談高言燦霞綺今年書既
成舉酒為君釃遙遙終古間兩峰永同峙(問齋名式同里人能詩著)
(杜意)
題江眉瞻太守秋樹讀書圖
我愛松下人清才粲如玉賦詩三十年鮑謝踵芳躅行
吟鈷鉧潭坐對匡廬瀑今古才人宦蹟同江州司馬柳
州牧君方蒿目賦舂陵未許松風臥空谷平生雅嗜在
林泉畫裏秋山映書綠我闢龍眠烟際峰為種青松間
梅竹待子功成返舊山共住青谿飲黃犢
兩軒成詩以落之二十韻
甲子上巳日吾廬肇版築閱時彌九旬亭軒已麤足北
軒資曠爽數椽倚山麓繞屋羅千峰横天琢蒼玉偃松
紛萬態嶺岫互連續遙岑補青靄展對如長幅水榭敞
西隅俯看清池曲梧柳覆清隂芙蕖艷繁縟中庭治閒
壤待以藝蘭菊碧澗當階流泠泠近可掬南軒迥幽窅
滿簾映寒竹微風戛球琳四壁湛深綠海棠間緋桃曲
檻穠華簇修除學圃齋補葺梅花屋經營亦已瘁聊可
避寒燠朝對嵐光餐夜就荷香宿稻畦接前邨十里散
遙矚入室延四友陶白與蘇陸白雲青山下
賜書已先告日夕愛吾廬悠然詠薖軸
短歌行
問我何所慕盡日此中居上為横空紫翠之巗岫下為
逼人凊冷之芙蕖茶甌墨沼泛松影根梢具者千株餘
嫵媚偃蹇各有態龍拏虎攫當吾廬造物奉予亦已過
食葵飲水長晏如
答徐健菴見寄即次來韻
自顧鏡中髮霜華日已半戢影栖空山遯跡託荒甸烟
雲窮物態卉木觀時變百尺寒潭碧静對滌塵念彌望
山杜鵑高下列芳蒨喬木冠遙岑飛泉落層巘蘚石垂
釣絲藤隂枕書卷聊息蒲柳姿敢愜林泉願僕本山野
人夙昔忝
宸眷賤疴時自傷
主恩夢常戀故人在丹霄國史綜紀傳鴻羽忽遐征蓬
廬枉書翰清言燦霞綺朱雲卷河漢展讀臨松風何殊
接良讌
式廬詩為方子合山作
幽蘭翳空谷迹遠情難親自非古良牧誰作搴芳人吾
黨合山子蚤歲躭隱淪讀書務經術器業無涯垠十畝
稻花齋聊復全其真親戚罕覿面况乃車轔轔式廬久
不舉典禮賢侯新舉事敦古義能令風俗淳賢侯何以
來干旌賁城闉姝子何以告高論裨吾民採風奏太史
兹事俱足陳(合山名中履無可師第三子隱於稻花齋)
積雨
積雨竈溼遲炊烟松梢滴溜如鳴泉谿河水漲隔城市
著我聽雨山窗眠黃鸝舌澀蛙鼓閙饑鴉挾雛啼樹顛
圃竹欹斜失行次庭萱汙溼摧芳妍臥柳根浮起高岸
蚤秧鍼没衝平田墻傾屋漏那足惜池中墜我新開蓮
但恐雨多有時竭旱溢燥溼還相旋好築陂塘謹收護
勿教東逝歸長川
放翁于盛暑作夏白紵詞二首今夏酷熱因次其
韻
澄潭荇藻如浮空柳絲搖曳生微風湘竹為簾柏為榻
横陳碧玉芙蕖中葛衣新試冰線縷團扇停揮坐忘暑
黃鸝終日喚不休何用喃喃教鸚鵡
小亭素壁無纖塵蚤起未見樵蘇人碧荷亭亭立秋水
華清曉浴楊太真啜茗攤書晨且夕隂晴衆壑分顔色
珠簾乍捲斜陽沈嶺月團團飛白璧
子由寄懷子瞻每諷韋蘇州何時風雨夜復此對
牀眠之句甲子秋賦古詩五章寄吳門學博三
兄以復此對牀眠為韻
長夏困炎熇今歲暑尤酷平明衝草露來就山窗竹赤
日照松嶺火雲如萬燭青天鳥不飛桑隂喘黃犢南風
十日晴百泉斷飛瀑體羸舊耐暑憑几汗如沐去年冬
苦寒檐冰挂瓊玉低頭語童子天道崇往復
僕本山澤人恩遇昔無比朝暾與夕陽出入觚稜紫憶
辭文石階手捧金鳳紙撫膺傷微疴寂寂久淹此昨聞
陳瑤編問名及賤子
聖慈濡萬物不忘被簮履海内方恬熙力躋勲華美願
以朝宗心傾此澗谿水(刊易經講義英以假歸未列名特命增入總裁官内)
我有北山園荷耡理荒穢新搆迎涼軒恰與千峰對烟
雲繚繞之峰峰如螺黛復有虬龍枝偃側紛衆態俯看
方塘蓮紅白分錦隊細雨出文鱗斑剝誇玳瑁獨遊誰
與歡薄俗寡儔輩念我同氣人臨風寄長慨
一官寄吳會苜蓿不充腸謀身若無策教士端有方臯
比座嶽嶽講鼓聲琅琅大兒髮垂肩雙燕新頡頏中男
復秀慧趨拜阿叔傍幼兒如琢玉繡褓吹微香閒官易
乞假寧不懷其鄉蕭蕭竹窗下方今施兩牀
弟蚤垂霜鬢兄復蒙華顛會當棄塵土耦耕原上田同
看秋月白共把春花姸穫稻釀醇醴投竿烹小鮮酌以
古瓦盆糟牀瀉鳴泉風雨萬松黑谿響如長川一燈竹
間屋相對空山眠賦詩誌吾願此事知何年
玉兒璐兒霖孫入山定省作此示之
山栖且炎熱當午羣卉蔫蚊蚋苦囓我長喙單衣穿避
此施簾幕蒸溽如火然近聞城中人喘汗皆欲顛嬌癡
三歲兒筦簟恣所便呌號詈阿母不使登牀眠今朝喜
蚤涼羣兒來翩翩值我胸次惡氣逆中沸煎短衣戲我
側使我疾頓蠲璐兒先賦詩誇我池中蓮玉兒才患多
逡巡出兩篇撫掌發狂笑此樂予所偏憶兒學語時一
字亦可憐况今成七字琅琅若珠蠙老夫正岑寂三五
山月圓留兒看清影飯以谿頭鮮
寄心亭詩
北軒避煩溽看月延脩廊遠注清淺流泛我臨軒觴瑶
華斂朝旭翠盖攅銀塘百尺青蘿峰窈窕當曲房書卷
雜亂陳一榻横中央追念疇昔恩三載辭玉堂俾我謝
朱紱納此山中涼昔人亦有言芰荷以為裳潔已臥邱
壑寄心在
君王當軒揭斯語永佩期不忘(王子安採蓮賦永潔已於邱壑恒寄心於君王)
(故以名亭)
課僕種菜
堂隂有隙地荆榛初翦除當窗課老僕枕書看揮耡蚤
秋種蔓菁滋植時有餘雨過簇菜甲省視朝夕殊鄙性
癖藜藿鼎食非所須老穉慎採摘手口俱足娱含露良
清芬負霜偏雋腴物各有正味何妨鹽豉無待我蔬滿
把此樂封侯如
種菜詩用鈍菴韻
畫地為畦似枰局手種蕪菁随雨綠露葉霜根滑且甜
一飽人生良易足垂垂豆莢韭花滋謀我冬葅尚及時
圃翁朝起眉色喜此樂今請嘗試之
放翁讀張志和漁歌因思故山隱居追擬其意予
讀放翁詩作此貽湖上仲兄六首
湖光如練萬峰青新向湖山搆草亭花作隖柳為屛家
與雙鷗共一汀
鴨綠真如瀉碧油鵝兒點綴小池幽明月夜好風秋一
家齊坐板橋頭
烟水漁樵細討論龐公隱處長兒孫芙蓉國槿花邨不
知何處入柴門
門迎秋水碧茫茫紅白芙蕖覆錦塘蓮子嫩藕絲香帶
著荷花喚客嘗
蟹佃漁郎傍水居鳴榔齊過綠楊渠煙漠漠雨疎疎網
船歸唱五更初
平湖風定浪花圓兩兩歸舟向遠天紅樹外夕陽邊片
帆飛過小窗前
與白雲巗僧
竒峰削蒼玉萬笏攅雲端偃松皆十圍石罅恣屈盤雲
氣時蕩漾碧海翻層瀾晴晝見花雨崖巔瀉飛湍青烏
翔佛頂雝雝如鳴鸞老僧住石龕定鐘徹巗巒天風與
相和詎作塵寰看
昔人云人生惟寒食重九不可虛度
古人珍節物佳時數重九况我居山中蕭然若園叟甘
菊吐芳華縱横被畦畝楓桕雜丹黃錦繡冐陵阜雙屐
登雲岡一榻對松牖邨醪瀉秋露霜螯亦在手肯教東
籬花千秋歸五柳
甲子除夕
殘歲逼人事闤闠各有營獨我掩關坐心與雙鶴清水
仙側銀盤几席紛瓊英華燈燦屋角蚤梅列缾罌積雪
照庭戶寒逼燈窗明一罏愛長夜書卷縱復横起弄壁
間影邈然非世情
方舒來自姑熟相訪山中
蚤春山峭寒林花猶寂寂故人枉軒車十載面驚覿束
髮友方子疑義資講析文章有矩矱名場蚤陵轢拔幟
常先登氣酣萬人敵至今盻烟霄長鳴驥伏櫪一官寄
江干六經為啟迪年年邱壠思不畏江帆逖撫摩原上
松絮醪必親瀝感慨念先疇高談常楚激酌酒語故人
古義重捧檄努力騁九衢漆髮欣未晳况有三株樹照
乘光的爍(舒來名逢月予同學友為姑熟學博)
乙丑五月寄吳門學博三兄生日十六韻
翹首當夏五菡萏吳門花敬持碧蓮葉酌此天半霞為
兄介大年聽我歌勿譁琅琅廟堂器識量無津涯蚤建
騷壇幟摛詞正而葩風雅追黃初亦不愧專家儒官冷
鄭虔問字趨侯芭晴日麗臯比春風吹絳紗譬彼割小
鮮鼎爼試鏌鋣終當吮鴻筆蔚為邦國華自予返林壑
窮谷栖谽谺十畝藝松桂三載友麏麚
君恩沁&KR2124;膈未敢戀幽遐方將理黃犢遠駕燕雲車何
時對牀眠汲泉同泛茶耄頤互相祝娛老還桑麻
浮山十坐處詩
浮山在大江以北最為竒特寰宇記載其巗三百有五
十峰七十有二今巗之著名可指數者尚三十餘山周
五里高不及三里洞壑盤互烟雲吐納平湖浸其麓長
江帶其前青蒼秀削凌虛鏡流固足竒也癸亥秋予信
宿其間與山足和尚極探尋之勝因拈十坐處欲系以
詩久而未就今始各成數韻地勝則情易愜境絶則語
難工聊以誌疇昔之願於不忘耳
華嚴寺後雙桂下
招提境已窮一徑入深竹百簇青琅玕寒翠冐山麓古
桂挺雙柯交枝絶凡木竒石礙飛鳥排空削蒼玉中有
藏經巗紫苔翳幽谷我來炎暑中涼颸氣長肅桂下趺
跏人但見鬚眉綠(寺後有藏經巗)
金谷巗西種茶處
三十六巖中金谷尤軒翔下建五丈旗佛身相等量峰
頂無字碑屹立摩穹蒼青鳥乘天風佛頂吹笙簧高樓
接飛泉俛看松千章滴珠復幽窅谽谺當其傍丹壁垂
紫蘿亘天如石梁山畔荷耡人坐臥茗花香(金谷巖上有石卓立)
(昔人稱為無字碑旁有滴珠巖綠蘿巖時有青鳥飛來鳴於巖端)
紫霞關下
空山一片石鴻荒劈巨靈疏鑿非禹功無乃勞五丁天
險既已闢山翠無時扄從此陟丹梯樵路穿青冥喬柯
散佳蔭憩息如郵亭上有仙人牀偃臥期千齡(仙人牀石在關)
(上)
首楞巗
振衣紫霞關首楞在其上如登燕子龕地狹景彌曠九
子隔江峰青蒼鬱相向鴈侣落平湖漁汀沒秋漲古木
參差中烟光渺難狀側足度危岑苔滑不容杖尚有舊
遊人姓字留孤嶂(石壁題云望九華若筍長江如帶遊浮山不遊首楞不如無遊石險處有)
(鍾伯敬輩題名)
石龍峰松下
竒石亘長谷蜿蜒如石龍延步儼崇岡仰眺成危峰如
臥復如攫磊落千歲松下視晩翠巗蒼莽豺虎蹤斜日
迴紫翠百疊青芙蓉我欲謝塵滓夕景長扶笻(下看晩翠巗極)
(幽蒨人跡罕至)
陸子巗前竹下
長廊名浩歗石窟尤離竒天然闢戸牖烟景相蔽虧窈
窕如曲房暎以檀欒姿微颷戛脩玉蕩日如淪漪曾有
探竒人高咏天風詩遠公亦已去浮圖冠厜㕒復聞歐
陽子來與高僧碁至今烏啄木響落空山時苔痕蝕棋
局黑白誰能知(陸子名宰山隂人雷鯉詩有天風醉花鳥之句歐陽公曾與遠錄禪師圍碁於)
(此有石屋名浩歗廊)
指月石
躡步攀枯藤言登指月石誰闢竒險徑巨斧生履跡垂
手摩松顛沆漭山雲白隂壑轉幽邃羣岫互奔繹迴睇
石蓮峰仙葩粲朱碧天池劃澄泓雲半葭葦積欲畢探
竒情扶攜藉禪客(石蓮峰上有石紋如蓮數十朵大盈丈紅藍悉備雨後洗石則益見峰頂)
(最高處有天池四時不涸中生葦荻)
佛母巗石楠樹下
海濤迴天風乃從石上生始知造物力搏捖非恒情亦
號連雲峽青壁類削成朝暾與夕陽丹霞彌赤城猿鳥
絶行迹烟景相縱横我來佛母巗對此心魂驚欲書貝
多葉壮觀難可名(海島巗有石如城長里許上有紋如波濤涌起)
響雪橋
張公昔隱此泉有丹砂香左跨繞雲棧石磴懸崇岡右
帶響雪橋潺湲落谿梁千巗莽回互天地皆蒼涼或有
鬼神守荆榛閟靈光延緣石橋望幽絶誰能量徒聞夕
陽樓遺迹空渺茫(張公名同之宋人)
妙高峰石上
子瞻詠廬山欲識廬山面余登妙高峰兹山迺全見鳥
道亂石叢得松意彌倦眙愕經時定甫敢送遙盻巗壑
蕩烟雲丹碧隂晴變邨樹青數叢江雲白千片短松號
晩鴉竒觀怯深戀殘陽照歸影南湖淨如練
題周廣菴漁艇圖
春江無際扁舟小風動漁竿何嫋嫋桃花流水鱖魚肥
最憐此句詩懷好筆牀茶竈伴幽人白鷺青山同縹緲
閱盡天涯行路難人生只合烟波老
文端集卷九
