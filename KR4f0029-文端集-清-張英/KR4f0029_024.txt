文端集卷二十四
大學士張英撰
存誠堂集二十
近體詩七十六首
入山
更將何物伴行藏琴薦茶鐺與筆牀鄰舍祗因沽酒熟
輿臺總為入山忙朝看丹樹千峯錦夕對青橙一榻香
打稻歌聲中夜起懸知明月滿前廊
北軒與内人晩坐
野鶴幽栖珠樹林海天誰復問鴻冥閒詩適意容麤放
小戶當桮易醉醒鏡裏不知雙鬢白眼前惟覺衆峯青
山妻解伴於陵子相對芙蓉水一亭
珍裘
狐白珍裘比雪妍同時拜
賜五雲邊幾人曾到空山裏披向梅花老樹前
寒夜汲泉摘籬菊泛之
縦横滿地古梅枝月影朦朧霧重時旋汲山泉泛甘菊
一甌香雪沁心脾
夜雨
桐葉輕黃桕葉赬一秋能得幾時晴明朝恰有登山約
惆悵檐淋此夜聲
姚天池邀遊山園雨不果往
夙約登山已再愆連宵支枕聽潺湲纏緜意似深秋雨
料峭寒生小雪天泉挂高檐雲似海坐圍殘菊日如年
人生良會誰能定紅樹青樽事偶然
即事
向夕傳呼近閣門仰聽
天語比春温絲綸豈是逋臣事簮履難忘
聖主恩自分形骸宜藪澤敢因泉石戀邱樊集賢學士
如牆立落筆中書眼漸昏
過雞鳴寺(甲申年十一月三日先母太淑人五十初度飯僧于雞鳴寺子時八齡從父兄)
(游至今不能髣髴其地惟記大銀杏一株在佛堂右甲子年十一月五日重至其下老樹無恙)
(增尺許圍先後相距恰四十年日月適符為之感愴不能去)
髫稚曾隨入梵筵雞鳴山寺石城邊香臺難覓經行蹟
蘚石猶刊舊施錢學舍亭軒悽暮草佛龕鐘磬冷朝煙
婆娑老樹空階立别爾風霜四十年
臘月八日眠樵木厓霜鶴過山莊小飲二左留宿
肅穆羣峯斂山煙午未開門低風偃竹枝冷雪封梅儉
歲邨醪薄寒宵好客來一鐙華髮叟幽話幸相陪
乙丑元日立春
三載恩波事耦耕年華又喜入昇平萬家晴雪裝瓊樹
一夕春星轉玉衡火㬉梅花居士屋風占黍稌老農情
勾芒恰喜逢元日南畝懸知慶阜成
深坐
閉門深坐愛吾廬樂事無多致有餘隂壑雪猶供茗椀
陽坡薺可作厨蔬樹堪入畫偏增雀鶴本親人豈為魚
欲渡谿河訪精舍屢詢山路滑何如
中年
中年萬事不相關惟見林巒一破顔出處規模錢若水
詩篇枕藉白香山五官用盡都成拙百計輪來未勝閒
陌上樵人時放擔聽予高詠落花間(放翁詩閉門誰共處枕藉樂天詩)
難遣
松肪一椀勝明缸短髮鬅鬙影自雙難遣梅花寒處立
夜深猶自挂西窗
人日課童子理園圃
人日春晴體乍舒閒驅稚子理荒蕪梅邊穏置支琴石
竹下新移瀹茗罏幽徑滑時扶榔栗小谿平處坐氍毺
若教添取公麟筆處處堪將入畫圖
人日
人日春風蚤新晴鳥乍啼米囊猶帶雪豆甲巳掀泥冰
壑埋樵徑陽坡數麥畦山寒門晏啟虎跡滿前谿(鶯粟花一)
(名米囊花)
步屧
步屧看松去鄰菴不待招春晴谿自漲山遠雪初消雙
屐宜沙路孤笻怯板橋梅花猶寂寞探取向南條
予擬為樓壓園梅之顛口鶴背樓偶讀放翁詠梅
詩亦有洛浦凌波矜絶態緱山騎鶴想前身之
句
危樓欲搆壓花叢恰喜拈詩得放翁捲幔攤書孤月冷
倚闌吹笛萬山空微風弄影波初泛暖日生香雪乍融
何異玉京銀海曲身騎白鶴碧霄中
讀書罷忽起見月
雪霽谿聲響石梁逼人松色夜蒼茫忍寒趁燭終詩卷
忘却梅邊月似霜
梅花二首
松隂漠漠竹蕭蕭别有心情愛寂寥一樹梅花好風月
無人知處領清宵
山煙山雨作春寒處處梅花隔水看矮屋疎籬亦佳致
豈如勺藥倩朱欄
東軒梅數十株臨水二株尤奇古作小亭對之
梅花時節苦春隂索笑惟余繞砌吟枝壓冷雲當戶重
庭霏香霧閉門深熙荃畫本紛千態郊島詩情滿一林
莫道春風開獨蚤許君猶是歲寒心
春山八詠同羹湖作
嶺上雲
觸石排空總異姿輕隂欲渡綠谿遲閒看舒卷為霖日
多在徘徊出岫時峯頂乍攜雙袖滿窗間潛潤七絃知
一從糺縵歌成後常與山家護竹籬
原上邨
幾家碪杵隔寒原一幅林巒對小軒綠樹隂中聞水碓
夕陽多處見柴門嵐光常借炊煙色山徑新添墅燒痕
昨日隣翁歸較晩犬聲如豹月黃昏
谿上路
山深谿徑自縈迴地僻人稀長綠苔春隴草生黃犢過
秋籬花發白衣來偶添略彴前邨近閒倚孤笻野客陪
盡日總無車馬到往還麋鹿莫驚猜
石上泉
層巖飛瀑日潺湲紫蘚青蒲不記年自作雪霜幽壑裏
時聞琴筑小窗前影穿密樹千珠散潭聚游魚一鏡圓
不獨浮桮兼釀酒濯纓知向此中偏
池上梅
無數瓊英點舊柯寒心相對欲如何高標自具神僊骨
瘦影偏臨清淺波山鳥蹋枝栖雪冷文魚吹浪唼花多
放翁饒有關情句一度尊前一浩歌
巖上竹
叢棘何堪翳此君翦除疎鑿不辭勤篔簹靜洗千竿翠
巖谷新添一片雲細路遠從山麓遶濃隂近傍石泉分
還期小搆茅亭看解籜香風靜裏聞
松上鶴
翩翩雪羽九皐禽只合棲遲託茂林風勁乍聞松籟起
夢醒猶憶海雲深關情蓬島當年事回首樊籠此日心
寄語煙霞舊儔侣乘軒可似碧山岑
陌上花
蹋歌南陌近清明短後新裁白紵輕舊過谿橋曾識路
許多紅紫不知名横侵屐齒騷人趣斜插釵頭少婦情
社飲醉眠隨處好只愁風雨杜鵑聲
夜半看月至池上
閒中消息少人知難得朋儕是此時愛與梅花同皓月
不嫌風露立清池波生蘋末原無定煙失林梢亦乍奇
好景恨無摩詰畫千秋留取一篇詩
山櫻桃
樊圃含桃飄雪後山櫻花發色尤妍紅珠斗帳輸他好
白石清泉覺爾偏
聞廷瓚分校禮闈
南宫承命校專經敢謂新隂在鯉庭屈指歲華剛一紀
掄文重到第三廳(予癸丑分校禮闈官次第三居會經堂第三廳乙丑廷瓚分校官次亦如)
(之復居此廳)
雨中過桃花園七弟治具
南陌尋春已較遲桃花邨落雨如絲不逢玉洞燒丹日
卻對巴江濯錦時低樹露凝紅厭浥比鄰煙重影迷離
水生屐齒青泥路挈榼來看亦自奇
谿頭
暫捲谿頭舊釣絲園林歸卧莫嫌遲放翁甲子當予歲
尚欠雲山萬首詩
倪繪江表弟贈錦雞一雙兼以詩四首即來韻答
之
雉媒麥隴正殘春羅畢招來捷有神遺我更兼新句好
鷓鴣從此讓才人
青田雙鶴本胎僊介性文禽許並傳豈似雪衣徒解語
綵縧金鎖被人憐
清泉紅豆新恩重叢竹香茅舊侣多愛爾對啼花徑晩
莫將文彩戀巖阿
山雞璀璨錦為名自昔華蟲綵繡榮從此翬飛阿閣上
回頭丹壑若為情
初夏
小池初漾嫩荷風曲徑新添苦竹叢布穀鳥啼春雨後
分秧人亂夕陽中偶居山澤心常戀豈信田園樂易窮
滿院濃隂深碧處殘花猶見數枝紅
竹醉日
小檻臨流避暑宜抱書終日對淪漪經旬䆉稏新藏壟
隔歲芙蕖漸滿池節到梅黃天欲睡候逢竹醉雨偏知
千峯淨洗參差綠猶是清和夏淺時
雨中書所見
谿聲活活雨霏霏驅犢邨童戴笠歸百疊松岑幽翠滴
黃鸝時拂畫屏飛
為東來題陳原舒畫花草十二種
冰綃斜倚碧琅玕似有如無著意看盛暑攜來簾影下
風神怯爾太清寒(梅竹折枝)
武陵人去水茫茫瓊實雙苞不易嘗却似天台新摘取
紅顋猶帶露華香(折枝桃實)
魏紫已隨芳樹杳姚黃亦逐綵雲空自從妃子凭欄後
管領春風一捻紅(紅牡丹)
澹煙明月擁湘娥秋水新裁薄薄羅却向黃陵邀女伴
夜深來聽竹枝歌(水僊)
荷蓋田田綠映池芙蕖葉底未開時何人移向輕綃上
恰似銀塘第一枝(荷花)
穠華翠葉傍蘭叢亦自嫣然曉露中堪笑老翁癡欲絶
看花愛到小桃紅(金鳳花)
一枝纂纂覆丹邱聞道如瓜不可求得向僊亭食僊棗
東坡何恨謫黃州(折枝棗)
淺施檀粉獨嫣然澹著鵝黃意倍妍背立牆隂如靜女
一庭風露蚤秋天(秋葵花)
紫衣初褪白綃輕赤玉盤堆蜜水晶想見沈香亭畔立
一枝風露入華清(茘枝)
露白霜濃菊一枝蕭然寄傲在東籬祗今風格誰能似
如對陶潛古調詩(菊)
帳裏悲歌事已非美人名馬幸同歸至今江岸閒花草
猶見當時舊舞衣(虞美人花)
澹寫甘蕉向雪中披離岑寂似山翁緣何復作繁華夢
添取茶花數點紅(雪蕉茶花)
大雨後
終朝檐溜如泉注向晩溪聲昔所無絶似黃河風雨夜
至今心怯此危途
避暑
避暑亭軒傍水開釣絲閒捲獨徘徊雲根忽抱山腰起
雨脚遥穿松頂來箸底新教嘗苦菜枕前時聽落黃梅
人間清福誰能領此際應無客與陪
飲鎮皖樓贈薛梁公撫軍二首
東臯傑閣俯晴川經始重來作鎮年樹色嵐光千嶺月
漁歌帆影一江煙庾公興與層樓迥叔子名同勝地傳
自是政成多暇日新詩高和五雲邊
浮圖舊蹟比嵬峩飛鳥時從戶牖過芳草地連南浦近
畫屏山帶夕陽多檻飄歌管雲常在鏡點漁舟水不波
登眺一尊陪劍履祗因歲稔慶時和
看花宜蚤起
種荷經歲滿芳汀翠盖紅衣一水亭風偃穠華偎野岸
露和香氣撲疎櫺朝陽初射前峯紫宿霧猶籠衆壑青
自是看花宜蚤起黃鸝作意喚人醒
靜裏
梧覆高檐竹覆廊碧芙蕖漸滿方塘半窗深綠花兼葉
一榻清吟茗共香書卷抛來朝睡穏山泉浴罷夕隂凉
昔人競說田園趣靜裏探尋味轉長
絶句二首
旋汲山泉徹骨清當風自起扇茶鐺暑中不耐敲門客
誤惱枝頭啄木聲
好將林下羲皇日探取琴中太古音心與七絃同似水
一庭斜日轉桐隂
山居即事二首
窗護爐煙裊篆絲等閒出定意遲遲稻花綠偃風迴處
蓮葉香濃雨過時摘豆遶籬尋僻徑洗茶移具向清池
茫茫今古人何限管領風光定屬誰
久向塵囂謝俗緣閒中忙事亦幽偏露垂自翦當門柳
雨過來扶蘸水蓮分磵每教烹綠雪履霜時復弄朱絃
枕前榻畔知何有陶白遺詩只一編(范文正公琴只學履霜一操)
夏佳嶺二首
媚筆纔過水一灣杜鵑花裏小躋攀莫嫌度嶺勞筋力
隔斷塵寰是此山(媚筆泉在嶺之南)
山境遥從嶺際分嶺南雲物是比鄰莫嫌地窄園林小
猶與孤松作主人(予山莊以嶺上孤松為境)
初過寶穡堂(在松湖莊)
寶穡堂從隔歲謀主人今始得來游青松枝亞明湖出
古栗隂團小徑幽遠漲初生逢暮雨晩禾重蓺趁新秋
閒來檢點人間事社飲漁歌第一流
松湖後收穫詩八首
謝家子弟一尊同嫋嫋魚竿澹澹風最是月明湖水闊
輕舠柔艣萬花中
葉罩平湖靜不流藕絲菱角挂扁舟隔花稚子遥相喚
摘得蓮房恰並頭
荷柳松筠滿四鄰此中無地著纖塵壟邊鷺立如迎客
葉底鳬藏不畏人
侵晨得得看花忙雨送輕隂露送凉小艇繫從高樹岸
藕花深處扇茶香
秋潮清淺是今年葉密花紅著意妍立向棣棠花下望
彩霞一片蔚藍天
漁歌聲裏記春秋藤徑茅亭事事幽怪底老翁年七十
鐙前作字尚蠅頭(湖上仲兄著書能作細字)
高原禾黍已芊緜潮晩偏收下潠田自荷
君恩三載住桐鄉兩度見豐年(比來甲子乙丑歲皆大稔)
西山雲氣正嵯峩把酒垂綸任放歌總是平湖蓮葉滿
人間不解有風波
題澹人所藏文衡山潑墨山水圖
直廬茗椀校讐閒忽見飛濤杳靄間卻似曉煙春雨後
湖干日對米家山
曾囑
手種芙蓉近碧湍深紅淺白覆闌干别時曾囑龐家婦
秋葉黃時一探看
文端集卷二十四
