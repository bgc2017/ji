文端集卷三十
大學士張英撰
篤素堂詩集一
癸酉正月十一日同李愚菴勵近公過萬夀寺
古寺人稀蘚跡重畏吾邨畔數過從半篙新綠當門水
千疊竒雲别院松鐘卸雕梁埋翡翠橋横錦石墜芙蓉
誰知澒洞車塵外猶有閒情話夕舂
題王石谷畫黃硯芝黃山采芝圖
江南山水窟竒峭天都峰萬嶺落雲海雪浪鋪長松怪
石翳隂巗攫人如虯龍聞有丹砂泉波㬉春溶溶雲際
挂飛瀑寒潭時自舂吾友性躭竒登躡資一笻猥以鸞
鶴姿狎此猿鳥蹤披圖賞不已滌我塵壒胷嶺岫本吾
土窅隔關河重吾與石谷子魂夢時過從
題梅桐崖洗桐圖
修桐本孤直卓立真罕儔濯以清冷泉皎潔當高秋吾
䣊有君子思致足與侔雅負神僊骨日與羲皇遊閉門
閱洗桐視聽清且幽十載領柏臺浩氣凌滄州縱之彌
六合卷之娛一邱君家敬亭山謝李遙唱醻吾亦同此
意南望大江流
題畫二首
春山新雨後千巗浮暁翠白雲帶林麓竒觀非一致谿
光泛漣漪石路杳深䆳中有幽人居庭軒自清閟策杖
渡横橋蕭然寡塵累
崇岡千仞石萬古苔痕斑懸崖挺傑閣杳靄煙雲間結
搆臨空際蘿薜誰能攀門庭躭静寂日對谿南山時有
騎驢客來叩柴荆關
題畫截句四首
平湖漠漠起寒烟一點晴巒接遠天此景依稀何所似
瀟湘春水岳陽邊
幽人小艇白雲間長繋南汀水一灣泛出蘆花應有意
烟波闊處看青山
雨霽嵐光澹益竒黃鶯啼處綠參差山翁自愛茅亭好
灌木隂隂夏淺時
蒼山疊嶂倚空濛竒石磷磷曲澗通自是深林人迹少
谿聲朝暮翠微中
夏日直
豐澤園四首
槐隂漸滿柳初成白髮頻年侍從情書卷蚤趨西苑路
桑田蠶舍接華清
秋雲亭畔樹交加新水新隂石徑斜繞砌青青書帶草
沿谿灼灼米囊花
家住湖天柳萬絲曾隨蓑笠餉東菑於今倏見閒鷗鷺
憶殺春隂布榖時
平田水滿漾新秧酷愛温風䆉稏香願得身為邨社長
小車輕蓋課農桑
虚堂
虚堂十笏日栖遲綠樹疎簾掩映宜借問山翁逃暑處
一爐香篆七條絲
七月十五日
召於
暢春園泛舟
賜宴於
淵鑑齋遏雲亭復
命至
佩文齋恭賦八首
柳隂曲磵水波平陪侍
君王翠盖行兩岸水花相向處輕舠柔艣入空明
淵鑑齋前水四圍鯈魚鷗鳥盡忘機一牀書帙含青靄
幾點亭臺落翠微
自驚塵眼入烟霞圓嶠方壺賞物華静日簾垂清殿迥
秋蘭香徧嶺南花
雪膚冰液紫囊封珍果新移
御苑中萬里海南曾未識眼中初見荔枝紅
琪樹僊葩植幾叢
天家物色更誰同佛桑花綻迎朝日一朵驚看照殿紅
曲磴長廊石徑紆許窺秘閣
紫宸居
君王清宴娛圖史四壁琅圅插架書
天藻臨池絶世工瑶圅百軸
御香中摩挲老眼窺雲漢鳳彩龍雯矗紫穹
亭畔芳茵藉綠莎頻斟玉醴醉顔酡花凝湛露垂垂發
難比
君恩此際多
題子大滏陽樸園圖
我聞滏陽天下稀芙渠千頃香四圍浦溆參差菰蔣暗
田疇曠衍秔稻肥隄柳隂濃水禽聒渚蘋香暖谿魚飛
風景偏宜近城郭官橋古道開荆扉中有園亭樸而野
讀書味道忘塵機静對笭箵水澄澈遠聽桔橰烟霏微
夕陽杳靄牧笛返月明欸乃漁舟歸茅檐土壁少丹堊
竹椽松桷無雕幾世澤相承勿敢墜桮棬几杖思依依
石谷丹青妙海内能寫平遠皆芳菲喬木深莊夏猶淺
藕花别墅露纔晞安能移家老此境翦韭烹魚願不違
一曲滄浪櫂船去水雲自製芰荷衣
寄澹人復用前韻四首
南北相思有夢通漁莊遥寄一谿風米家畫裏焚香坐
常在菰蒲烟雨中
衰疾惟慙退隠遲柳蒲摇落雪霜時昔年同結漁竿願
獨有青山白髮知
聞道園林一水通扁舟來往趁樵風著書千卷琳琅字
高詠晴嵐罨畫中
佳句逡巡欲報遲江南三月落花時難將烟火人間語
碧樹青谿寄所知
題羹湖畫龍眠山莊圖兼寄省齋先生(上有省齋題句)
雲巗翠壑龍眠西大谿十里緣芳堤結屋同居大谿北
吾與聽叟相扶擕幽偏最愛栗窩小詰屈不覺松隂低
樂耕堂高俯平楚青蓑細雨看鋤犁山容谿響入太古
鳥啼猿歗皆天倪種樹初成果初結憐翁委蛻歸丹梯
筆墨蒼茫寫崖谷撫卷長歎思低迷吾廬十年委榛莽
清宵有夢勞攀躋烟霏月冷樹空老水流花落鶯亂啼
寄語青谿老居士(省齋自稱青谿居士)芳草自昔多乖暌小園深
瑣勿復道黃柏山椒增慘悽惟有六朝金粉客花時莫
忘聽黃鸝
積雨
不須愁積雨猶可助清吟門掩青苔路窗低碧樹隂睡
情欹枕熟香氣護簾深坐覺琴絲緩挑鐙試泛音
奉和
聖製詠金蓮花詩
託跡靈峰下移根玉殿西色將籬菊掩名共渚蓮齊灼
灼金英滿翻翻翠葉低坐看瑶草近何異躡丹梯
御書篤素堂扁額特賜恭紀十韻
寒山樗櫟材昌時沗遭遇丹地蟠孤根碧霄濯清露撫
躬彌悚惕承
思益驚顧齒髮日就衰迂拙天所賦粗知歴世難惟識
守身固生平有微尚靡敢渝尺度集木復臨淵凛凛結
情愫錫以草堂名
天語曰篤素龍鸞字徑尺瑶光懸寶璐願言詒子孫千
齡永無斁
小庭
小庭碧樹覆晴檐坐覺清隂滿一簾北牖山光懸畫卷
南窗花影落書籖數聲淥水情偏適萬事浮雲夢久恬
白陸詩篇隨意讀素心于汝獨無嫌
故鄉漕艘至有以鸜鵒見遺者
小草幽花雨後青擕來鸜鵒挂閒庭身隨雀舫家何遠
囀似鶯簧舌本輕喚起暁天窗漸白呌殘停午夢初醒
不須更學人言語唇吻雌黃久厭聽
夏日
淺絳憐朝槿輕黃惜露葵草花深綠院秋雨晩凉時棐
几堆書滿疏簾著地垂吾廬雖不廣猶足傲東籬(放翁有東)
(籬記規制極隘)
積雨有作寄廷玉輩
藉解饑劬把濁醪好將書扎問兒曹難言花港觀魚樂
不勝泥塗策馬勞柳畔小橋新石堰牆隂古木舊亭臯
懸知荷芰香風滿放屣垂竿儘足豪
閒適用樂天韻
雨過空庭槐蔭碧草花開落似殘春湘簾深靚稀畱客
楚簟清漪穏稱身茗瀹新泉聲漸沸香添沉水意相親
誰知澒洞風塵裏别有閒情逸致人
六月二十六日
隔簾瓜蔓綠參差葉底殘紅三兩枝此際心情最間適
朗吟白傅洛中詩
恭賦
無逸齋詩應
令
清嚴鶴禁迥無塵温凊時聞道法親自昔屏書無逸句
高齋今見
御題新
東華曙色映蓬萊滿架圖書四壁開
無逸齋中勤誦讀龍樓正是問
安迴
夢坐小樓成末二句
鹿門偕隐小丹邱琴薦茶鐺事事幽屋角東偏文杏影
春風吹上讀書樓
送錢菽鬯之官蒼谿
才子彤庭蚤策名新擕綵綬劍門行遠看雪嶺過秦棧
近對春江繞蜀城邊徼殘黎勞撫字循良異績課農耕
心知佇作承明客難遣霜天惜别情
二郎廷玉入都定省寒夜共話遂成四章
長安節序喜團&KR0146;手護梅花避峭寒紫筍黃柑皆土物
素琴濁酒亦清歡惟期孝友承家好須解謙和涉世難
不覺趨庭良夜永銀河珠斗漸闌干
江鄉遠隔重牽情愛爾惟期寶令名薄有傳家青史在
何妨閉戶綠苔生天倫共覓琴書樂子舍相聮誦讀聲
王謝風流休漫賞久知吾意厭肥輕
漢代賢良重力田吾家邁迹自東阡長聆無逸三宗訓
幼頌豳風七月篇波轉桔橰鳴下澤雲屯秔稻熟平川
繪圖擬入春秋社桑柘雞豚樂有年
橋東裛露荷千點屋角吹香竹一灣登眺每從烟樹外
坐眠常在落花間閒人地位仙兼佛晩歲風流水共山
淨埽靈臺無一事肯教容易老朱顔
寄三女
穉女關情久别離吾家道韞解吟詩蕉窗對鏡圖書滿
紙閣拈鍼筆札隨香徑自移閒草木膽瓶常貯好花枝
每將雅句貽昆弟話向京華阿母知
次韻荅澹人二首
寒蕊供幽賞清吟想夜分鄉園同入夢花事悵離羣老
眼躭泉石新圖愜見聞雪香亭畔景把翫最殷勤
苦憶陪猿鶴知君鑒此情共期鋤菜老獨羡買山成白
髮家偏遠朱顔歲屢更寒宵吟麗句邱壑思縱横
為澹人題梓樹花圖二首
文梓花緐迥異觀紫瓔朱絡翠雲端新來頻寄山中信
特地移根占一巒
江邨逸興躭紅雨為寫生綃一幅春自昔樂天曾有句
微之才是惜花人(白詩除郤微之見應愛人間少有惜花人)
題澹人北墅圖
種樹成隂須十年等閒求買苦無策東坡此語老解事
喬柯珍重如拱璧一株兩株皆足豪古幹拏雲根覆石
何况嘉樹羅千章蒼深杳靄幽人宅我愛江邨新草堂
谿流縈抱園林僻梅花十畆雪堆莊桂叢一望天香陌
松嶺排空紫翠翻梓澤飛英紅雨積修篁處處烟梢青
孤桐歲歲霜皮白天留此境待詩人雲窗澗閣搜陳迹
雙屐平橋鴈齒斜一擢輕舠鴨頭窄荷亭花埠日垂綸
蓴谿蘭渚時鋪席水禽沙鳥馴不驚啼烟喚雨同朝夕
酣春避暑雖頻來曲榭高樓自疇昔天下名園數錫山
老樟顛蹶成蕭槭(樟樹最古近聞始作)幾見輪囷合抱姿交柯接
葉森如戟嗟予邱壑足平生性躭種樹老成癖疎梅十
挺松一巒對此小巫彌氣索披圖如探九曲谿引人著
勝殊難釋自是君身有僊骨瀛山緱嶺娛僊客佗日功
成息肩去細把庭柯增數尺
春晩天禧宫看松
荒殿松風晝掩關十圍蒼玉古苔斑徘徊清籟濃隂裡
髣髴深山大壑間幽境乍容成小憩浮生未許覓長閒
百泉自是頻來地駐馬何妨數往還
法華寺看牡丹
飛霰纔過花信遲餘寒猶滯綠楊枝畏吾邨畔垂鞭客
蚤是春殘榖雨時
乙亥三月六日擕六郎登積翠橋北瑶華島時野
桃初放岸柳微青俯視春波得十二韻
春情苦泥人言陟瑶華島欵段緣石磴盼睞出林杪憑
高散塵襟新晴覺春暁青歸花柳遲紅發山桃蚤西嶺
隠薄霧雪峰迥幽杳夕照入龍樓金碧絢霞表中涵太
液池烟波自空渺縱横九陌長蕩漾一舟小圓殿影差
參蟠龍勢夭矯(謂古栝)石橋儼虹卧鈿車正雲繞倚徙復
移時聽禽藉芳草穉子有會心笑憶湖天好
乙亥三月中旬出西直門歴近郊看杏花四首
隄柳新隂起宿鴉平明走馬蹋晴沙初經細雨宜芳草
未覺輕寒損杏花霧斂西邨飄酒幔塵消南陌度香車
懸知今歲農桑樂麥隴青青一道斜
平蕪芳景日芊緜縱轡郊園意曠然雪淨遥峰横黛色
㬉歸高樹起春烟最憐濯濯風前柳更愛涓涓雨後泉
已識閒非容易得旋鑣莫厭夕陽天
比舍園林競物華地連韋杜總清嘉碧谿雨足三篙水
紅杏烟籠十畆花柳蔭深蔵邨市古槐根高擁石橋斜
留連只在城西路更訪松關老衲家
柳陌春深逸興催徧尋蘭若看花來泥融頗覺谿難過
風緊曾無客與陪乍聽鶯啼閒覓句不妨馬逸小成災
萬端倚伏皆如此苦樂相招豈用猜
瓶中杏花
一枝山杏破輕寒最愛微舒色可餐乍白乍紅為態好
含煙含雨欲開難怯當荒圃風前立折向甔瓶簾下看
佗日培栽三十樹還營傑閣倚層巒
題古塘山莊圖
吾邑倚山麓北郭景尤殊岡巒莽回互土壤偏沃腴園
林饒美箭谿澗出靈蒲平遠復幽邃邨墟如畫圖斯地
稱古塘景物更誰逾我出宜民門掀髯頓胡盧言過龍
眠莊佳地日取途山椒搆書屋石子躭咿唔清池抱一
徑古木羅百株麥蚤抗春草稼密勝秋荼愛賞無已時
夢境猶奔趨吾弟出此畫景乃吳客摹高低路髣髴遠
近谿盤紆長吟起歎咤山靈遥可呼何當返征轡籃筍
踐此區寄語囑鶯花勿俾芳歲徂
題羹湖畫册巾車歸里圖四首
幅幅烟綃筆有神斯圖展對獨情親梧桐秋雨江南路
容作垂鞭飲馬人
拍天風浪旅䰟驚翦燭同予住鳳城垂白倚門歸夢切
思君著筆此時情
曾擕絡秀輓巾車碧草芳時返故廬今日披圖思往事
道山人又上清虚
龍眠高閣挹飛泉洗石移花樂事偏碧落僊居剛十載
黃壚客去已三年
乙亥三月二十日過廣濟寺看海棠即贈天孚五
首
紫緜初放暁烟收晴日花光倚佛樓猶喜馬蹄乘小暇
海棠開日得頻遊
榖雨輕寒欲放遲隂晴最是看花時要知喻法深微處
拈取臨階三兩枝
茗香相對日遲遲裛露含烟半放宜探取人間消息理
莫教開到十分時
古藤雪屋已公居竟日掩留對擁書一室蘭香比幽谷
撲人最是捲簾初
雪刺蒙頭顧影慚人間何事不曾諳君營丈室維摩側
許借蒲團學小參
夏日即事二首
手植庭槐漸放芽西隣屋角已堪遮虚堂謝客容支枕
舊架除藤為種花小瓮膩紅傾潞酒半甌香碧試閩茶
人生底事多惆悵地北天南總是家
春歸又負故人期廿載華林借一枝隔苑樹籠栖鶴地
舊宫花發浴蠶池夢回鄉國雞愁聽泥滑天街馬倦騎
坐對小屏簾影静此心惟許七絃知
題馬西樵畫冊十首
薄薄山田種黍宜數家山畔結茅茨春秋社飲無多路
翠巘疏林土榖祠(予最愛鵝湖山下之詩謂其得田家豐樂太平景象兹雖尺幅而山色明)
(秀茅舍清幽林端結搆宜是叢祠遂作此擬之)
荒山古木亂雲生絶磴危橋少客行思向小菴深入定
惟聞泉響續鐘聲(喧不礙寂者泉聲也豔不傷道者花峪也巧不蕩志者鳥語也樂不招尤)
(者隠居也舉世在明眯之間無人超苦樂之趣)
石壁青蒼插江渚何人結屋滄波間閉門只有潮聲入
回首沙鷗共我閒(東西梁山即太白所謂天門中斷楚江開也石腳插波懸崖置屋實有此)
(景當夕陽返照片帆飛來幽曠清佳宜為詩人所賞)
蹋盡空林落葉聲尋山莫計白雲程高車駟馬足憂患
好句多從驢背成(垂釣竿坐藍轝騎跛驢蹋芒鞵皆隠者之事然聞達官案頭有釣艇圖不)
(聞山人壁上有待漏圖試取參之)
歎息人生萬事愚誰從眼底覓清娛一間茅屋三株樹
便可相將入畫圖
秋林葉落雨如絲野老何曾解别離應是前邨沽酒去
山妻相送過橋時(人生天涯遠别多由聲利場中山翁離數步山妻穉子往送來迎馬知離)
(别之苦此景可畫)
少小離家學閉關曾擕書卷石門山青松影裏看飛瀑
一幅吳綃紫翠間(吾里近城瀑布首則披雪次則石門又次則似古山房予自幼齡從叔兄)
(讀書扵石門僧舍今此菴已成茂革可慨)
蟹舍魚莊秋水生茅檐相對好躬耕平蕪野色青如許
動我湖干種柳情(予擬扵松湖新莊築隄種柳為觀魚泛舟之樂斯圖先得我心矣)
篔簹颯颯作秋聲一把香茅結屋成但得蒲團趺坐穩
自然消息悟無生(龍眠山中有修竹一畆欲置亭於其中預作一聮云俗事無如斯地少道)
(心常對此君清抱此願十餘年迄未償也)
仲子湖干蚤結廬千山飛霰放船初擁裘醉卧蒲帆急
瑶島僊人本雪漁(西樵畫有遠趣武仕特以貽予六郎廷瑑持此求書遂各賦一首於後)
過宛平相國園亭
丞相園亭夢憶中廿年今始蹋芳叢垂藤到地閒門入
竒石如林細磵通山杏子低幽徑碧海棠花亞小樓紅
欲知物外栖遲意邱壑由來屬謝公
即事二首
江鄉蕙草如茅賤此地千錢購一叢培護剪澆勞日夕
數枝香滿小庭中
連朝走馬問芳叢數過城西古佛宫遺我魏花雙蒂好
一年春色甔瓶中
乙亥四月二日蒙
召賜宴
暢春園蓋
特旨也謾成四首
深宵剝啄啓衡門鳳紙來宣荷
異恩明日馬蹄侵暁出琪花叢裏到僊源
苑樹新成蔭碧條水邊同上木蘭橈紆迴山徑過雙柳
紅紫花圍白板橋
斯游何異泛僊槎
瑞景軒南聚物華魏紫姚黃都看徧御闌千種洛陽花
遠砌斜傾赤玉盤輕隂更帶露華溥侍臣不管雕闌隔
爭看中央綠牡丹
西郭邨中有文杏高柯花時極可愛賞忽一日見
操斧盡伐為薪嗟嘆不已因成此詩
紅杏含烟四十株纔逢花謝綠隂鋪無端斤斧摧殘盡
歎息人間有底愚
曲讌承
詔步司農說巗韻二首
花間漏盡晝沉沉曲宴頻沾感寸心秘閣同承春殿詔
卷阿期續盛唐音靈池魚戲青萍合輦路鶯啼碧樹深
瑞景軒南鋪綺席鞓紅千朵暎華簪
清波同泛錦檣連指點樓臺散暁烟柳暗花明春似海
山縈水帶景無邊竹孫蚤出逢多雨杏子低垂兆有年
自是
聖恩榮侍從側身蓬島亦仙緣
歸來
馬跡歸來盥潄宜焦桐便理七絃絲一簾深綠槐舒葉
半榻清芬蕙滿枝苦憶白家池上宅愛吟宫尹洛中詩
釣船只繫繩牀脚最是吾廬得意時(白詩有誰家卧牀脚解繫釣漁船)
四月十五日過玉蝀橋望北湖漁舟輕泛有致遂
成口號
荷葉田田昨夜生南垞北岸貼波平明湖風定澄如鏡
最愛漁舟兩兩輕
澹人見贈芍藥賦此二首
謝家紅藥正當階定有瓊琚好句排昨夜春風過鄰圃
數叢婪尾發蕭齋
四月清和芍藥天甔瓶花事一鐙前尋芳猶記曾遊處
不到豐臺二十年
秋日
經旬休沐蚤簾影静虚堂江蓼疑南浦秋花愛北墻黃
柑齊佛指金粟聚天香再理清琹罷庭槐半夕陽
文端集卷三十
