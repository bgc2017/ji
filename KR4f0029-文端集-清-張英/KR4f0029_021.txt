文端集卷二十一
大學士張英撰
存誠堂集十七
近體詩六十五首
阻風二首
連日輕帆滯水湄窗臨沙岸接柴籬焚香夜對妻兒話
只當蕭齋風雨時
繫纜停橈阻石尤紆回信宿此汀洲世間何事容人算
不擬將心更學愁
四弟武仕送予至潞河賦此
惠連惜别遠相隨醇謹承家爾最宜為愛紙窗情話好
不嫌沙岸片帆遲攜來邨酒停舟後呼取河魚出網時
風定月高春水闊清歌聽我扣舷詩
舟中
麥覆平畦綠漸勻好風簾外起青蘋膽缾自插桃花朵
春色今年倍可人
三月十八日
東巡逢
聖節虎拜憶旌門得與呼嵩日真成扈蹕恩歌風歡故
老講武讋諸藩流滯周南客長吟柳外邨
輕舸
輕舸三月賦歸歟人似汀鷗迥自如茭菜白時炊黍米
楊花飛處賣河魚香添爐火朝餐後茶愛鐺聲午夢餘
檻外清波簾外月何須高枕必吾廬
夜泊
鈴柝無聲夜轉遲荒鐙古岸一舟維世間饒有驚心處
不獨孤邨夜泊時
草花
雨溼青莎野岸垂草花紅白一枝枝自開自落無人管
只有銜泥燕子知
河干柳
長堤種柳遠成行臨水枝枝出短牆最愛微風新雨後
也如千箇看篔簹
倚櫂
倚櫂待新月時聽烏榜歌晩風吹麥穗夕照滿春波祗
覺鄉關遠偏逢水驛多
君恩閒歲月飄泊意如何
過四女祠
春水重過四女祠曾停孤櫂苦吟詩猶然十五年前客
非復丹顔黑髮時
舟中書懷
此身已乞向林邱飛札經營宅畔樓良夜何堪聞擊柝
芳時那合住扁舟閒看兒女紓鄉思數撿圖書慰旅愁
好與湖田兄弟約取魚嘗稻訂新秋
自遣
河流無力送輕橈苦憶前汀長暮潮濁酒一甌聊自遣
麥秋天氣雨蕭蕭
偶然作二首
捲地南風逆浪生栖遲空羨渚鷗輕世間何事容人算
千里河流一月程
舉網投竿事總虚春流空滿綠楊渠世間何事容人算
水畔經旬斷賣魚
雨後
細麥輕花帶雨痕捲簾閒立聽潺湲遥天雨過雲開處
一片斜陽在遠邨
舟夜泊
古岸煙將暝人衝宿鳥過月光將樹影窈窕落清波急
鼓催蘭槳懸鐙照畫舸素琴尋舊曲幽意覺來多
安得
河水妬人鄉思急咫尺不與前谿通安得深林桃竹簟
坐卧一枕槐花風
山東道中
百泉勞灌注千里送舟航石堰河流曲郵籖水驛長寺
過楊柳暗邨近棗花香莫憶江南路春風恰艷陽
紅藥
紅藥朱櫻爛漫天歸帆偏滯白楊邊人生幾度看花眼
一别青山十六年
舟行雜詩十四首
試香評茗有餘閒廿四年詩手自刪自是躭吟成癖性
放言安敢擬香山(香山詩莫怪氣粗言語大新排十五卷詩成)
七絃冷冷送斜暉蘋末風生乍入衣鷗鷺繞船飛不去
應知此曲是忘機(琴中有鷗鷺忘機曲)
蘭槳風輕疊鼓催撥簾閒看水花開詩成自起添爐火
一縷香消午睡來
菖蒲學泛酒微酡邨市龍舟鼓枻過多少隣船鴉髻女
凭肩齊聽采蓮歌
倦聽兒女語喁喁竹簟繩牀細細風一覺晩凉容易好
漸偷身入黑甜中
節過傳柑疏蚤陳江南慙負一年春金華秘殿都辭卻
耐作河干守牐人
縦苦淹畱莫漫嫌此心端合置安恬鳥聲過處閒欹枕
樹色來時自捲簾
仲子齠齡甫佩觿羣兒層遞與肩齊嬌癡百態差堪喜
不耐門東索果嗁
却擬煙波人渺渺翻成鄉國思緜緜平生最愛清光好
怕見臨窗月又圓
曲曲河流遶翠汀蔚藍天色遠峯青今年秋蚤蟬聲好
人在扁舟柳下聽
水鳥菰蒲噪夕陽漁舟逆浪聽鳴榔南陽湖畔釣簾久
為愛谿山似故鄉
山青湖碧柳毿毿向夕微凉夢獨酣莫怪先生眉色喜
計程明日是江南
蚤起凉生水一灣芙蕖香在卷書間閒情欲勝谿邊鳥
黛色新看雨後山
運河闊水此初經櫂語漁謳入窈冥地近下邳黃石路
平湖十里草煙青
答隣舟友人
柳覆平堤漾碧流月高清詠在隣舟故園久負鶯花約
長路飜成汗漫遊賴有瓊琚投錦字如搴蘭芷向芳洲
吟來畫舫新凉滿更復何心怨石尤
南旺
此日乘流便維舟日已曛河枯雙派接山斷百泉分地
擁南湖日波涵泰岱雲尚書遺像在安濟想前勲(岸有宋尚)
(書祠)
舟中秋蘭盛開漫成二首
畫舫蒲帆遡水湄秋蘭繞榻影披離花慵作態姿原澹
香久淪肌客未知曉夢將殘欹枕處微凉初動捲簾時
故園望裏增惆悵賴爾清芬慰所思
空谷奇姿迥絶倫移來九畹憶靈均一枝自飲清秋露
何處堪容世俗人風味遠同彭澤宰輕盈如見洛川神
幾回索句微香裏相對惟慙筆有塵
營讀易樓成三首
幽居深似野人家小搆山樓一徑斜開戶特教臨水石
拂窗時覺有煙霞蕭疎近對過牆竹綽約低臨遶砌花
珍重
君恩閒歲月莫將塵土負年華
脩梧翠竹蚤年移今見凌霄蔽日枝軒冕許抛猶喜健
園林容到莫嫌遲樓隂片石開三徑檻外名花接四時
但願閉門無剥啄茶罏詩卷日相隨
老梅作態試南枝屋角牆頭獨詠時顧影鳥猶憐好樹
梳翎鶴自愛清池况予農圃三生癖久客風塵十載思
體健時清機事少不耽吟歗更何之
前探梅絶句二首
女牆宫堞噪寒鴉油壁湘簾坐小車老我情懷誰得似
滿天風雪看梅花
為惜寒梅護短籬幾株疎影落清池山人十月探花信
喜見南檐第一枝
過仲兄湖上
蚤年揮手謝塵埃自結衡門水一隈遠岫似鬟新雨沐
平湖如鏡曉煙開鷺眠沙尾時雙起潮打橋頭日幾回
幽事肯容孤賞盡籃輿穿著萬松來
春蚤
春蚤園亭柳未催主人何事重徘徊疎林新得一雙鶴
小苑初開幾樹梅經雨不嫌苔徑滑衝寒常破曉煙來
蘭芽近日山翁贈自洗香泥取次栽
後探梅絶句三首
玉蘂瓊葩自結隣交枝接影十分春勞勞十載京華客
須得梅花為洗塵
山窗面面對疎梅掩暎清谿與綠苔詩客已偷三日醉
園官未報五分開(放翁詩蜀中梅花園官報五分開則遊人競往)
溶溶花睡壓欄干輕雨輕煙欲放難留得暗香三五日
昔人曾與賀春寒
山莊看梅花四首
嶺雲栖不散山雨泥春陰聞道梅花發還將蠟屐尋樹
欹沙岸古香護竹籬深竟夕當檐坐清寒沁此心
縦横紛衆態低亞小谿通花發輕雷後春深細雨中煙
霏知露重香靜覺山空倚徙無窮意何人解與同
端合臨清磵偏宜挂碧岑根梢枯衲相香色道人心斑
剥莓苔積披離苦竹侵寒宵霜月夜髣髴聽長吟
接影交柯處香光滿四圍樹深堂邃古花密晝霏微徑
僻蜂知晚天寒雀到稀樵歸煙暝後自起掩荆扉
山中即事十二首
荷耡喜見草微青手種朱櫻遶翠屛秋穫倘教餘數斛
誅茅先搆也紅亭
澹澹春隂薄薄寒經行不覺過層巒等閒一幅雲林畫
只把吾廬隔水看
燕市盆梅不易栽園官溫室火頻催今年飽著看花眼
繞屋沿谿爛漫開
烈侯祠畔酒旗斜谷口深林處士家一雨纔過驚蟄節
谿山到處是梅花(谷口為唐英烈侯張公祠墓吳中稱梅花為驚蟄花)
梅花開落已經旬來往山中不厭頻偶爾低徊小窗下
紫蘭香細欲畱人
輕寒幸不負花朝自荷春耡斸藥苗忽見嶺松低亞處
一峯晴雪補山腰
羊裘信宿白雲端不識春風料峭寒日暮奚童攜酒至
開簾先問鶴平安
門對方塘俯碧流柳風初暖菜花稠波心吹浪圓如鏡
忽見文魚逐隊遊
前宵風雨起奔雷惆悵空山笛裏梅枝上漸稀人始到
殷勤為送落花來
短檠紅燭放翁詩窗掩梅花月上遲茗椀爐香意親切
空山一夕最閒時
窗横遠岫青千點谿遶寒梅影一池老我閉門耽靜對
暖風晴日落花時
倦倚梅根久立時關情惟恐落花知微風忽向枝頭過
香雪中間自詠詩
四弟武仕之任武昌别駕為賦二首
世食參藩澤城南有故廬枝垂松柏蔭花愛棣棠舒欲
鍊層霄翮先題劇郡輿慈親嚴卻鮓莫寄武昌魚
連枝昆與季卓犖愛尤偏拄笏逢佳地鳴珂正少年湖
湘多舊蹟清白久流傳一櫂春江接含情望汝賢(伯父方伯)
(公曾官楚中)
文端集卷二十一
