文端集卷四十一
大學士張英撰
篤素堂文集五
序
講筵應
制集序
臣英謬以疎賤譾薄際昌時遘景會以康熙六年丁未
成繆彤榜進士授翰林院庶吉士是年冬以先大夫憂
去九年庚戌服闋補原官十一年壬子秋授編修次年
春充禮闈同考官三月
上幸南苑命臣英偕同官(臣)史鶴齡扈從於行宫進講
詔獻南苑賦嗣後每廵行必侍從或獨往或與侍讀(臣)
孫在豐偕是時扈蹕多在南苑新宫綠槐高柳掩暎
丹甍千幕周羅六師環列衛霍金張以及期門羽林之
士翼豹尾而處者雲蒸雷殷深嚴弘麗不可殫述(臣)
以書生抱簡牘其間晨則委蛇丹陛夕則退處直廬承
顔邀睞恩遇無比時從幸晾鷹臺觀試馬紫騮赤駱躡
雲追電
天子第其駑駿以賞勸諸王公大臣則獻試馬歌一日
漏下十餘刻
上御行殿秉絳蠟作大書使人問二臣知在直廬觀書
命作良馬詩以獻或風日和美
上率左右虎賁講武平郊歴上蘭踐甫草出則朱旗舒
徐入則鐃吹震發凌晨侵夜必召二臣講論經史殫究
義理日有程課㒺以寒暑間(臣)自顧雖陋劣無似然每
得以聖賢載籍陳說於
君父之前視古人奉屬車清塵詔獻甘泉上林賦者竊
以為榮此則
聖天子典學之勤俾臣子有稽古之益也是年秋授日
講起居注官其後學士(臣)熊賜履入典閣事内殿進講
專命(臣)及在豐從事雞未鳴時從長安門步至左翼門
祗候少頃東方漸白樓鴿羣起星稀殿角露浥階墄偕
奏事諸臣方曳組而入至乾清門候諸臣奏事畢内侍
傳入弘德殿殿中左右列圖書南向設
御座北向設講官席皆用黃絁幕中設鑪焚香講官既
入則侍從咸退講官再拜北向立敷陳經義時有所諮
詢既退命賜茶於乾清宫門如是者三年由左春坊諭
德優擢侍講學士先後同在講筵者則澤州學士(臣)陳
廷敬崑山學士(臣)徐元文(臣)葉方藹接
天顔於内殿蒙顧問於黼席圖書翰墨貂綺之賜歲數
至焉是時也海内寇賊未平
天子方宵旰殷憂四方將帥咸禀承
廟略指兵籌餉無虚晷且日御講筵與(臣)等討論古昔
於此窺
聖度之高深睿學之懋敏太平之所以立致也因輯
歴年所進詩若干首為講筵應制集而并叙其所遇
如此
内廷應
制集序
康熙十二年癸丑春
天子御講筵從容與學士言朕欲得文學之臣朝夕置
左右惟經史講誦是職給内廬以居之不令與外事其
慎擇醇謹通達者以聞時舉(臣)名入對
上心識之自是再四諮詢對者無異詞迄十六年丁巳
冬有
内廷供奉之命賜邸舍於瀛臺之西辰而入終戍而退
乾清宫之西南隅曰南書房
上舊所御讀書處也命處其中飲饍給于大官執事使
中涓筆墨側理器具之屬皆取於御府珍果饍饈之撤
自
御饌者日數至焉
御乾清門聽政後則召至懋勤殿辰巳前講經書午後
讀史咨詢對揚辨論之語詳於南書房記注自丁巳冬
迄壬戌春未嘗一日少間伏念自古人臣間從殿陛一
見天子數語達於宸聽終身以為榮幸如(臣)者侍從燕
閒趨承經席陪奉密勿前後近十載細旃廣厦之間陳
典謨談易象博綜前史上自洪荒下暨輓近握丹鉛於
香案聽鐘漏於華清霽顔温語恒如家人父子謂非遭
逢之極則恩遇之殊軌哉時或著為詩篇以紀述盛事
甫脱稿即陳於
御座之側吮毫授簡成於俄頃者多有之唐鄭亞序李
文饒制集有曰牙管既輕芝泥將熟嘗于席前親授
筆札公亦分隂可就落簡如飛(臣)固不敢追蹤贊皇而
殿陛之間一時情事則亦古今之所同也二十一年壬
戌春請假歸葬先大夫屢降
温綸渥被
恩賜俾得暫休沐於鄉里因輯四年以來詩為
内廷應制集二卷其中詞句粗疎淺劣當時多不暇點
竄今皆悉仍舊稿存其實也昔歐陽公既老歸淮潁之
間輯内外制而序之因念平生仕宦出處且謂瞻玉堂
如在天上(臣)今得奉
恩築室于龍眠山中與田夫野老稱說
聖天子盛德儒臣寵遇撫今思昔感激詠嘆更復何能
自己哉
小學詳說序
聖天子敦崇正學講藝明倫遠宗虞廷精一之傳大啟
鄒魯詩書之澤以至濂洛關閩諸書莫不盛行於時俾
海内翕然從風所由士務實行而尚闇修尤以小學者
為大學之門徑未有舍卑近而即至於高遠者内則少
儀曲禮諸篇士君子立身之始而即造道之基也人當
成童之時機識未開習染未深束身於禮節日聞正
言日見正事有先入者為之主而後世俗不能移所謂
少成若天性習慣如自然以斯日進於德而不難此小
學之為功大而為成就人才之要務也予侍從
内廷數十年仰見
聖人師古教胄子之義
庭訓之始則必以内則少儀曲禮講貫熟習故被服其
教者待人禮下謙冲而有禮恭敬而温文粹質早成盖
有由也
聖慮更欲以此嘉惠海内命童而習之於科歲試童子
時制藝一首小學論一首膠庠之地必資此為始進羔
鴈家傳而戸頌豈不蒸蒸然盛哉其宗旨所在必縷析
而條分之然後傳誦者知所向往江隂張子輩乃標明
旨趣著為詳說操觚家開卷了然如指諸掌俾朱子纂
輯羣書之意如日月之行天可不謂考亭以下千載功
臣乎近山陶子為同學友相與參訂成書謂私諸家塾
不若公諸天下梓而行之是亦導流德化之一助也近
山尊人曩時司鐸吾鄉教思廣被而性極恬淡有柴桑
之風余時官京師雖未接其丰範而心儀者久之今讀
是書知其家學淵源相承為有素也因不辭固陋而
樂為之序
張氏宗譜後序
英生也晩於前人之行事皆不及見趨庭之際大人輒
詔而進之為述先世功業出處文章行誼以及宦游㛰
媾子息之詳生卒某年月日葬某地縷縷不倦如是者
有年雖謹誌於中不敢忘然又竊自媿謭陋弇鄙每思
執筆以記其萬一而喻之於心者不能達之于言則又
慚恧退縮而自止如是者亦有年乙巳秋大人出舊譜
一帙且為述先世事縷縷不倦者如前命為記述英再
四遜謝退而自思吾先人之烈其不獲傳者多矣幸而
有可傳又以不能文欲自掩其固陋而聽其漸就湮没
也忍乎哉且為子孫者著為行實以持於當時仁人
君子之前乞其一言以誌不朽雖謭陋弇鄙容何傷况
兵燹屢經族人之土著者多罹於阨今幸生聚二十餘
年漸次蕃衍昭穆世系不可一日不明又安能竟自遜
謝以重違大人命也吾鄉諸世族皆有譜多為其先達
所編次如延陵如桂林如吳興天水及諸家譜皆遍求
縱覽知先輩之於家乘綦重矣而桂林譜為明善先生
所修尤詳簡適宜竊嚮往焉故義例多倣之譜莫先
于明世系為述世圖第一行字官爵以及生娶卒葬子
女㛰姻之事皆所當詳無可考者曰無可考婦改適
則生卒葬不書絶之也為述世紀第二人莫大於祖宗
莫重於墳墓而祭田祭儀附之為述丘隴第三人臣受
國恩以至榮及父母錫之綸綍所當與宗祊并重者也
為述錫命第四名公鉅卿表章先人之文如行状如墓
表如墓誌如記如傳如序不獨祖宗之行事頼之以傳
鴻文鉅篇亦當百世寶之為述贈言第五凡先大夫之
庸勛在朝逸德在野文譽在藝林英所熟聞於耳者
即一言一事不敢斁為述列傳第六壼政之修實為
内助鍾儀郝法昔人所稱為述内傳第七共為若干卷
至貴五公之後久已無傳小張之後亦莫可考惟山前
一𣲖迄今尚存觀舊譜遷桐圖支𣲖本親今皆另為一
卷附載于後不敢忘先人收族之誼也至若扳援依附
昔人之所深耻英亦用是凛凛信則傳信疑則傳疑不
敢一毫行胸臆於其間恐貽在天之恫而為賢人君子
之所誚譲也至叙述之挂漏蒐考之缺略自知不免謀
授剞劂則大人之志也小子敢乎哉惟期繼此三十年
則一修明潤色光大以兹編為初藁可耳旹康熙五
年歲次丙午孟秋之吉九世孫英百拜書
徽言秘旨序
古昔聖賢所以為修身理性禁止邪僻變易氣質至
今猶可以得其遺意者則莫若琴矣傳曰君子無故
不撤琴瑟又曰不學操縵不能安絃其見於曲禮學記
之篇者如是其詳且重也夫撫絃動操代不乏人予竊
以為宫羽之調適節奏之清真聲音之和暢充美不
佻不靡不躁不廹不凌節而亂不嘽緩而散此皆非可
以作而致強而能也恒視乎其人之性情焉故德性欲
其寬平廣大清和恬裕不糾紛於嗜慾不汨没於聲利
不駁雜于喜怒不煩擾於視聽湛然清虚翛然廣遠俯
視六合遊神古初然後寄之於心手託之於徽絃有純
古淡泊之音無促節繁絃之病寫古人忠孝之思則周
公孔子可睪然而高望也操古人高山流水之韻則伯
牙鍾期之徒奔會於腕下也發古人悲憤悽惋之音則
伯竒屈大夫慨嘆徬徨於其側也揮五絃而送飛鴻得
乎心而應乎手朝煙夕霞不足以喻其變幻崩崖裂石
不足以擬其竒峻海濤松籟不足以儷其雄邁流泉曲
磵不足以比其幽窅瀟湘之雲峨嵋之雪不足以絜其
曠渺空潭之龍吟九臯之鶴唳不足以方其清音逸響
古人所謂泠泠七絃遍一絃清一心者是豈非德性純
厚之所為器也而通于道乎予自弱齡即有志於據梧
之學盖歐陽子所云夙有幽憂之疾欲藉此以少自砭
治顧以塵事委頓隨學隨廢今且老矣慮嗣後指爪
拘攣雖欲從事于此而不能曲折與徽軫相赴間理舊
學一二引用以調習其心手冀異時倘可吟嘯於清泉
白石之間聊取以自娛又念古人類不能多學白樂天
止習秋思范希文惟彈履霜或亦其寄托高遠有在于
朱絃素琴之外者吾友孫君靜紫得琴之精義於芝仙
尹君訂其所著書曰徽言秘旨予求而覽之其論指法
最嚴且悉洞精達微窮極旨趣芟俗響而存古音矱
凡調而尊正始可謂集琴學之大成盖尹君數十年心
力寢食于兹而静紫紬繹而閘發之淵淵乎美矣備矣
且靜紫為徵君文孫道德之所涵濡中和之所衣被其
為人也冲夷恬曠離塵遠俗官于金門而讀書味道懷古
怡情宜其得於琴者深而有以發其性情自得之樂也
噫古人所以為修已教人之具而後世罕能發明其義
專求於聲則末矣故為舉其重者而序之
左長玉制義序
吾土山川之秀異傑出者無逾于城之東鄉白雲浮渡
諸峯極巗泉洞壑之竒盡烟雲林木之態顧以僻遠
城郭轍跡其間者或鮮少焉左子長玉讀書于白雲
之隈憑臨大江俯瞰湖澤近攬諸巗壑置于几案之側
發為文章思深而致遠旨隽而氣醇吐納風流卓然岸
秀盖有得於山川磅礴之氣而抒寫其胸臆故與時流
齪齪牖下者絶殊也忠毅公樹大節於海内尤精於人
倫之鑒其賞識多竒中至今朝廊藝林所稱述必曰浮
丘先生長玉為忠毅公從孫承藉家學素苦食貧獨
抱一編研鍊揣摩于煙雲曠邈之際初則落落難合果
一出而豋賢書懸其所作于國門洵可以鼓單寒讀書
之氣而為後來者勸也長玉既力學意彌冲然自下夙
昔以文章寄京師請業于予早决其必售而竊幸予言
之不謬今天益厚長玉俾其為六月之息從此肆力於
古學博其識裕其氣拓其才盡發山川之靈振起先賢
之緒當不僅為制義之名世云爾也于其文稿之刻而
書數語于簡端焉
百石圖序
天地清竒之氣露洩于兩間瑰異磊落而難于名状者
盖莫如石二華之雄峙崪峍蓮萼仙掌秀出天半灔
澦之巉巗磅礴奔流激湍富春之壁立幽峭匡廬之飛
泉萬仞武夷之蜿蜒九曲以至飛來峯之玲瓏虎丘山
之平曠凡著盛名於天壌者㒺非石也故山戴石而㠝
岏水激石而瀠洄林木蔭石而秀潤高之則數尋盈丈
號稱石林米顚之所拜也小之則一拳半握峰巒畢具
出入懷袖東坡之所寶而愛也無論鬱林洞庭泗濱崑
阜而其含蓄天地清竒之氣則一也可齋賈公以其胸
中清竒之氣畫而為百石標新領異變幻莫窮或正或
側或平或銳或立或卧或以髮濡墨而為之或染花草
而為之或舒毫而直寫或經營而後出無不盡態極妍
百幅無一相類其筆力腕力直與造化相侔然後天地
以之洩其竒于兩間者賈公收其竒于尺幅之中寧不
足以焜燿古今上掩前哲哉公與予交最久性篤嗜筆
墨樂與高人名士游政事之暇偶寓意寫生筆法不肯
𠞰襲前人而獨探其奥盖一事不苟者如此想見公退
食之時焚香清晝縱筆所如不過自寫其貞介直方之
㮣虚明峻潔之操竒懷逸趣奔會腕指掀髯一笑楮墨
淋漓而石成矣則是圖也公之性情器識見于此矣敏
妙本於性靈而寓之于石又隨筆綴以詩歌箴銘真行
間作吐納風流揚扢騷雅則是圖也公之文章見于此矣
古人云為政心間物自間公長才碩抱治民有經四境
肅如品物成遂以卓異報績故能以其暇裕游戲翰墨
則是圖也公之政事亦見于此矣即小可以觀大即微
可以知鉅故樂為公稱道而贊述之古人以石為雲根
故云泰山之雲觸石而雨徧天下以此為霖為雨霑洒
秦楚之民皆于是乎在又不獨几席之玩而已也昔東
坡亦官于黃枯木竹石至今片紙珍如拱璧况公以百
幅後先輝映傳之異時予言亦託以不朽矣
封大夫人李年伯母夀序
今上御極之二十一年歲在壬戌春王正月海内新奏
底定炎荒絶徼㒺不臣服
朝廷方布渙汗之德音沛休養之大澤士大夫數年來
夙夜勞勩之心得以少自慰釋相樂昇平且當温律融
和萬類熙皥凡為人子者咸思以康體之爵舉福嘏
以祝其親以仰副
聖天子養耆老禮高年之心甚盛事也學士厚菴先
生之母太夫人新被
綸封紫泥焜燿設帨佳辰適當歲首同官于
朝者咸以為榮舉觴相賀英與厚菴曾同讀中秘書共
朝夕起居者三年聞太夫人之賢至稔且詳故敢不辭
固陋而質言之夫文學侍從之臣旅進闕廷珥筆鳴玉
以文章受知者常也至遭遇之竒鮮有如厚菴者厚菴
請告定省絶處閩嶠當祲氛鼎沸之時獨能抱孤忠抒
密畫間道上書報
天子出竒制勝殄滅寇賊以一書生緩帶戎馬間犒將
士峙芻茭練義勇指形勢俾克成厥功為
當宁所嘉歎為海内所傳頌為舉朝所具聸為文章制
科之士所藉以為美談可謂竒矣然是時厚菴奉兩大
人家居入禀庭訓出而指麾不必如温嶠之絶裾而能
成折衝之功于鄉里之間者則尢竒也且又聞之閩故
多寇
國朝定鼎以來海氛未息伏莽時聞沿及藩變鮮有寧
宇
封大夫前後捍禦其疆厚菴克全大節皆太夫人内佐
之脱簮指廪衣食其貧窶惠施其族黨何有何無黽
勉不怠以聯絡腹心指臂之勢數十年來劬勞艱瘁不
可殫述也人第知太夫人此日迎養京華疊膺
命服子孫羅侍賓客歌頌為人倫之榮而抑知烽燹海
嶠之中室家飄摇之日所以佐其夫若子者荼苦有如
是哉抑又聞之太夫人事舅姑極誠孝處姻婭妯娌以
和敬為常訓誨諸子既勤且篤母儀女德無弗醇備夫
坤厚載物而百昌茂遂積之者厚則享之者弘厚菴昆
季光大未艾固其宜也昔張齊賢在中書門下母以八
齡封晉國太夫人太宗手勅褒美懽動都下厚菴之受
知
天子不異古人太夫人之德福後先輝映洊登期頤載
諸史冊不獨家之禎抑亦國之瑞矣
侍讀繆念齋同夫人七十䨇夀序
盖聞國家當全盛之日德化旁流風教洋溢重熙累洽
賢豪蔚興類必有文學侍從之臣樂恬退而尚闇修
託跡丘樊放情林壑以著作為事功以風義為坊表以
砥行礪節為報稱之具以講德論學為人倫之鑑俾世
人之仰慕其風者邈乎其不可即夐乎其不可攀躋故
能使躁者平競者愧頑者廉懦者立其足以助流朝廷
敦龐淳美之化未嘗不與在廷之亮工熙載者同有
功于斯世斯民也在漸之上九曰鴻漸於逵其羽可用
為儀夫鴻飛在冥冥之中而羽可為儀則其裨益乎
文明之治夫豈無其效哉居今日而求斯人于海内則
吾同年繆念齋先生其人也先生於
今上御極之六年
廷對擢為第一授官翰林即請歸養前後在館職不踰
數年中間皆退居于吳門始則承兩尊人歡繼則閉戸
治經學澡躬束行味道自腴所著詩古文詞沐浴涵
泳于昌黎南豐而自成一家之言屏跡䨇泉草堂時
往來靈巖震澤間絶不以顔色示當事端静直方簡
易誠慤吳人咸重之曩時有大吏入
覲首以先生讀書立品為對予聞之而喜慰己巳春
聖天子省方至吳會予忝扈從爾時先生朝服率兩
公子迎於里門
天語賜問知為舊時侍從臣為之霽容予見先生氣體
充盛齒髮不衰更為之喜慰今先生年且七十矣身愈
退而德愈進迹益遠而名益高深山大澤惟恃有拱璧
夜光潛藏其間而後光芒騰達以上翼雲漢日星之彩
先生之在今日殆如是哉丁未歲
今上首親政先生亦冠弁南宫三十餘年以來
聖天子勵精于上而成一代熙平之化先生亦潜修於
家行成名立而享福祐夀考之盛雲龍風虎之竒又豈
獨在堂陛間哉元配顧夫人孝淑恭懿閫德咸備治家
謹肅皆有法度逮下慈惠中外無間言先生之高夫人
實有以成之長先生一年閨門之内白首相莊福祉可
謂盛矣婿宋子義存官比部郎謀進先生與夫人介夀
之觴以予相知最深屬為文以侑之予不敏因舉數十
年來胸臆中語欲以告先生者而述其大略以當祝釐
並系之以詩曰植身如喬松蒼翠色不渝龐鴻比山嶽
福慶良有孚再登䨇泉堂庭樹正榮敷携手看雛鳳的
爍䨇明珠言過分雲亭烟霞瞰南湖老梅塞巷陌古桂
橫路衢快哉鹿門翁舉案多歡娱待我林屋山相將
問蓬壺
大中丞安溪李厚菴先生夀序
粤稽自昔畿甸之難治也左馮翼而右扶風地在三輔
之間其中吏道淳良為風紀之本四方之所則效况且
世家大族壌土相錯阡陌駢連屯莊雜仍強梗憑臨姦
究戢處盖地大者物之所託勢重者力之所聚于以撫
綏有方而安戢善良也豈不戞戞乎其難之開府者百
職司羣僚之長襟帶數千里外幅&KR0695;而内民社求其澄
叙官方肅清行伍俾武克固圉而文能奉職各安其所
以無覆餗隕越之患則最難此吏道之所以罕適於
治而為古今之所希覯者也自吾李公為政敦尚大體
力崇簡要本經學以為政術法古則以治今兹盖廉以
潔已清以涖物而于下吏絲粟毫髮之物一無所取于
官敝衣蔬食處之晏如而其馭下也一切苟且之事皆
不欲就其廉察官聯之道則必以吏治民生為事以愷
悌慈仁為本以精明廉幹為務而無取乎粉飾文譽炫
焕才名以塗飭一時之耳目是以從風者皆應之如響
其于民也務幹止善安養以興農田治水利為急務以
敦孝弟崇儉譲為盛事良善者存苦窳者去一時之
人情咸鼓舞樂生以觀其德化之成公之識尤能通奬
善類推與好賢其于人材也皆務舉所知
聖天子朗徹萬類洞開重門而每以公之言為正擇善
令登赤縣者多公所舉人而公自視則欿然也是以謙
冲善物屢被
恩綸如黼衣章服之華
御書夙志澄清之褒榮施重疊皆公之裕于中者素而
被之者有殊榮也京都地接九河水所至多澤國平原
千里忽為淤沮
聖天子憫民困為築堤以捍禦之歲縻費數十萬以施
惠于民公督理察視相其高下而胥度之奔走河堤殆
如下吏勤劬况瘁卒使治蕪萊為墾闢安閭閻富田
作者歲獲有秋以仰副我
聖天子惠元元愛百姓之至意豈不誠為鋐且鉅哉今
者嘉禾溢畆芝草生於庭闥以彰我公享大年毓景祐
之瑞兹秋為公介夀之辰賢大夫謀所以祝公夀而乞
言于予余竊謂詩之言夀者屢矣而其言曰躋公堂
而稱兕觥繼之以介夀則繋之于豳風七月篇毋乃詩
言農桑之業興則根本之計固公之所經營者皆農桑
之事亦可即公之事以夀公不亦可質言之而無所附
屬寄託益以有耀也夫
文端集卷四十一
