文端集卷三十五
大學士張英撰
篤素堂詩集六
辛巳新歲四日
高枕經旬免坐衙徐看晴日下檐牙猶餘臘瓮盈樽酒
恰對薰鑪繞坐花撾鼓頗知隣舍樂賣餳莫厭市兒譁
青梅翠滴楊梅紫且試江南顧渚茶
紙閣梅花
静對方知絶世姿横斜書幌一枝枝根梢磊砢疎偏好
風骨清嚴澹益竒紙閣夢廻春淺日布簾香耐夜寒時
冰霜歲晩誰能識千首龜堂贈爾詩
春深
春深鑪火不須催温室初開二番梅京國且看花滿屋
鄉園休憶雪成堆膠牙徧試盤中果婪尾徐傾燭下杯
碧落空騰辭禄疏
君恩未許重徘徊
小室即事八首
碧玉疎梅影一行粉紅桃萼倚東牆分明水照谿堂路
忘卻寒宵客
帝鄉
琴絲挂處礙芳叢書幌開時點落紅塞破屋廬無坐地
剪澆人似賣花翁
喧寂閒忙各性宜繁華未必勝栖遲放翁九十誰能似
挂杖行遊日有詩
簫鼓如雷結隊來氍毺似火錦堂開幽人坐歗看天壤
綠樹黃鸝酒一杯
高窗㬉送初晴日古鼎香温淺碧茶九陌輭紅塵裏客
幾人静坐對梅花
丹青一束寫幽巒中有吾家舊考槃潦倒鄉心無寄處
鐙前時展畫圖看
燭龍飛度不容鞭老去流光倍倏然壁上題詩如昨日
驚看己是十年前
虯枝矮樹足婆娑若比龜堂不啻過最愛朝來欹枕看
筆牀琴薦落花多
雪後過右闕
鳳闕門西水滿渠古壇松柏一千株褰帷路入瓊瑤圃
摩詰新成雪霽圖
方壺二首
方壺事隔海雲東剰有人間鶴髮翁芒屩任沾蘭蕙露
蒲帆徐漾芰荷風穿雲一磵來天上照水千峰落鏡中
穩閉桃源溪口路莫將漁子姓名通
曳杖行歌野水濱耕雲亭草綠初勻花開恰似新來客
松老真如古逸民栩栩蝶猶迷宿露翩翩鶴亦動香塵
佗時畫取田家樂一幅河陽未足真
寄荅范彪西同年
射策同時對
紫宸高賢白首卧松筠等身書卷師前哲畢世邱園養
老親天為吾儕留碩果人知斯道有傳薪鴻編静讀梅
花下畀我仁風四座春
春晩
堂堂春色到將離寂寂情懷付竹枝庭有草花歸燕識
門無俗客落花知常疎冠櫛迴翔地閒弄琴書卧起時
昨日江鄉傳好語又言農事滿東菑
辛巳春日之豐臺二首
今朝無事探芳叢細雨初晴草露融出郭心情偏覺好
籃輿十里綠隂中
一庭風露浩無邊紅紫相偎萬朵姸頼有烏衣王謝宅
藥欄偷看已三年
四月清和二首
四月清和藥圃開門稀剝啄長莓苔京華作意營幽事
廊廟無端置散材匣底頻搜兒札看擔頭多市野花栽
故園兄弟俱衰老棠棣隂中首重回
溪畔田坳結小廬此身無計狎樵漁風光苦憶三三徑
問訊惟憑六六魚竹綠生香迷别圃桃紅飛片過前渠
人間剰有垂雲沜猶恐公麟畫不如
寄亭治具游宛平相公怡園
勝日園林愛探尋多君載酒復擕琴憑臨傑閣嵐光滿
偃息高齋樹色深花檻新添芳砌外泉聲舊落古藤隂
不辭夕照歸偏晩邱壑由來本素心
三月望後遊天壇各道院二首
古壇雲氣外沙路一停車永日閒人酒春風博士家深
林多野色荒圃有穠華紫綺留人久狂歌待日斜
憑高營小閣指顧百花叢老樹迎人入春城滿望中綠
槐鋪輦路翠柏隱齋宫頓覺塵襟滌翩然鶴背同
南榮
中庭蔭高槐垂簾復深窈蘭開滿坐隅清芬徹昏暁公
事喜多暇退食日方蚤輿馬各休憩門庭跡如埽午睡
卻炎曦輕衣御纖縞紅紫點青叢未覺庭軒小静坐撫
嗚琴清音自繚繞有時瀹佳茗宫觀名泉好一啜復再
啜悠然散懷抱西隣新月上晩凉月彌皎妻子坐南榮
歸鴉亂林杪兒亦生白鬚笑語悅翁媪塵慮都棄損天
真可長葆
夜起移蘭入檐下避雨二首
薄暮移蘭出短楹為承沆瀣露華清香消寶鴨雞初唱
愁聽芭蕉葉上聲
閒庭幽事惜花難著意殷勤為探看莫訝老夫中夜起
恐教風雨損紅蘭
辛巳六月廿一日寄亭聲山招遊祖家園觀荷避
暑
樹深溪轉
帝城隈疎豁偏宜避暑來車馬早衝微雨過茶瓜坐待
夕陽回綠楊煙重雙塘合紅藕花繁十畆開零落昔年
游賞地波光猶繞舊池臺
板橋村落静無譁蘚濕泥融一道斜芳草含情迎舊雨
古藤為客放新花樹邊酒榼遊人跡陌上瓜塍老圃家
賓從壺觴多逸興圖成詩就總堪誇
抱膝
廊廡經行迮堂坳抱膝宜枝頭紅點綴簾外綠參差敝
簏堆千卷閒花接四時清吟躭陸子猶足比東籬
菊
綠覆叢叢花萬枝含烟帶露滿東籬曾經暑雨當春夏
不負三秋漫爛時
題澤州陳先生午亭山圖
澤州先生午亭住託心遠在烟霞間雲耶山耶太行麓
岡巒盤互水潺湲展卷置身入巗谷縱觀適意投烟鬟
中有長松冒層嶺桃花歴落滿春山先生世宅幾何年
疊岫竒巒紫翠殷築城翼翼倚山麓有亭有閣同飛攀
千樹罩廬林影直一川滿地苔花斑傍對浮屠列輪相
門臨古道接間關婦子耕耘雅可樂桑麻雞犬不須刪
此是先生遊釣處一水一石常往還思山容易令人老
莫將林壑凋朱顔兹山兹圖豈常有雲樹茫茫非等閒
寄語山中舊猿鶴留君且與澤人寰
引退偶吟五首
三十餘年侍從臣慚無文藻荅楓宸忽聞當宁傳温語
慚殺冰銜感激人
三徑初開舊宅邊一庭芳樹簇寒烟老翁莫道歸來晩
已種梅花十五年
拜疏新陳引退詞
九重宣詔出丹墀五更不寐聆
天語恰似南宫放榜時
風吹衣領雪翩翩拜
命南歸喜自然萬首鴻編須記取乞歸猶及放翁年(放翁)
(以六十五歲乞休)
小庭風月喜無邊芳序纔過驚蟄天寄語梅花須晩放
君恩留與度寒年
得請
衰年脫屣遠紛埃願就空山養不才少聽隣雞深夜起
閒看曙色紙窗來經營温室將迎雪檢點寒花欲放梅
竚看黃河冰泮日晴沙新柳㬉烟開
將歸
松葉青青草放芽山童相報客還家纔過驚蟄無多日
猶有殘梅晩著花
十二月初二日梅放數枝卻憶歸塗所見
地鑪朝夕㬉如春梅萼纔舒便可人幾樹寒香開蚤豔
一年花事逗芳辰櫻紅杏白村村有柳眼桃腮處處新
從此溪山無限好芒鞵端許蹋香塵
寄溪上小園
聖恩垂老許抽簮便可移家住碧岑久置田園新入眼
舊栽松竹漸成林龐公妻子同禪說鄭谷烟霞識素心
寄語壺觴風月道常留清景助清吟
老梅作花
寒梅斂未舒老幹色偏腴合浦波初㬉融融一串珠
置我
萬斛車塵盡日忙拂衣揮袂汗如漿天公作意君知否
置我金鰲玉蝀傍
題景峰皆山園圖二首
高梧雙影落空庭中有幽人醉復醒拄笏翠巗丹壑裏
一樓收得萬峰青
山繞花村水抱廬豐年正是刈禾初先公家世兼農士
銍艾聲中聽讀書
壬午正月廿六日行有期矣
三千里外客還家文杏霏烟柳簇芽傳語清溪南北岸
好教鶯語喚桃花
二月十七日宿沙河蚤起烟景清曠
烟開麥浪綠初生露滴茅根雞未鳴惟有橋邊東畔柳
麯黃顔色暁寒輕
廿二日渡黃河
戲馬臺前春草生驅車路入古彭城謾言故國天涯遠
人到江南第一程
杏花
翠陌烟濃蹋淺沙主人蕭散正還家莫將春色輕相負
斜倚肩輿插杏花
小園詩
小園近居宅經營自屢歲我來謝煩囂春風適修褉池
水既渟泓庭樹亦幽翳牡丹燦天葩海棠蔟繁麗時序
入丹榴紅英點階砌濃隂垂四幄翠色侵人袂穿林雙
白鶴花間發清淚叩門無雜賓歡言昆與弟翔步或高
吟投枕得小憩四體任舒閒萬累埽塵滯盈盈清淺波
幽曠渺無際優哉復游哉是吾終老計
山中觀農夫雨中力田之苦
黃梅節近苦滂沱正是山中力作多雨濕短蓑泥沒骭
農人猶聽插田歌
賦得負杖閱巗耕
空林淹積雨扶杖偶閒遊莎濕看眠犢泥深聽叱牛樹
喧歸鳥集山霽晩烟收自適巗居趣何妨信宿留
隂雨竟日小溪不能渡
翠靄空山雨霧初河泥深闊往來疎小兒夜課無鐙火
乞得松肪自照書
北園荷花初開
青蔥一林竹淪漪半畆蓮人生但得此亦足遂幽偏自
予來北墅萬竹森如椽翠幄光照地鳳羽影參天獨惜
池水深荷葉空田田白華三五朵照水亦娟娟山泉苦
沙礫希見藕如船我幸山澤人兹福不能兼乃知造物
意取予惡求全且躭千畆趣看取數枝妍
小園隂雨浹旬
經旬積雨長蒹葮澤國居然水一涯屋角數叢湘浦竹
堂圍四座嶺南花近人鴈鶩何嫌閙索果兒童不厭譁
撿點經箱消睡物故人猶有碧山茶
小圃
小圃長廊雨最宜繞花臨水路逶迤祗因地與隣園近
泛取青萍綠滿池
蘭初開
歸來萟秋蘭盈盈滿盆盎日夕勞顧視寒暄慎所向幸
逢積雨後翠色喜無恙朝來蔟百箭英氣日騰上時方
夏至初清芬日舒鬯藉以媚長晝聊可佐閒曠
蘭開日閒居
積雨連宵未肯晴小池風定水痕生奚童亦解人深意
報取蘭開滿一莖
鶴
花間相喚便相從老僕真成放鶴翁餉爾魚蝦應久識
每當平旦起開籠
黃菊有于六月中開花者
榴火初開爛似霞如何籬落見黃花紫英翠盖三秋色
霜菊先開六月華
幽蘭盛開至數百箭
碧梧黃鳥翠庭空中有幽蘭數十叢坐愛清芬躭静對
為君一月住城中
小庭蘭蕙滿
小庭蘭蕙滿帶露白紛紛暑退清風至香從静裏聞素
波寒越女修竹怨湘君自愜谷中賞忘情嶺上雲(經旬未入)
(山)
避暑三首
避暑幽人戶自扄日長午睡覺初醒閒中樂事君知否
新摘蓮房插滿缾
午隂初過轉庭柯散髮披襟奈暑何識得物情予亦樂
閒看鳬鴈浴清波
經營五𤱔愛吾廬不用招呼客伴予野老胸中大有事
剪蘭澆菊數芙渠
夏日
濃隂高樹蚤啼鴉唼喋遊鱗戲淺沙魚鳥頗忘城市客
蕭疎稱是野人家種蓮初長新開葉翦蕙猶看二番花
日暮湛華亭上望紫薇暎水似晴霞
入山
路入龍眠石徑西松屏竹隖令人迷臨流細數新荷葉
恰聽黃鶯自在啼
五𤱔園長夏
園林歸卧莫嫌遲綠暗紅稀避暑時啼樹鳥知無俗響
傍人鶴亦有竒姿牆隂路轉幽蘭谷橋畔花圍錦石池
老我得分優暇日臨風搔首歎恩私
溪中謀具小艇
清波曲折數鮮鱗兩岸芙蓉夾去津計日放舟溪水上
不妨天際有真人
長廊落成二首
逶迤路轉小池東荷引清波柳受風避客莫嫌三徑淺
竹深遥入蕙蘭叢
日長風定柳絲斜静聽蟬吟細啜茶隔岸魚翻紅浪出
一川風落紫薇花
幽栖
小營别業遂幽栖避暑追凉自杖藜庭草茜紅新雨後
樹隂潤綠小池西噞喁影動看魚躍剝啄聲稀任鳥啼
老我獨閒誰可伴不須人渡落花溪
五畆園池種荷至秋始發
秋荷作葉滿方池恰似田田貼水時我構小軒臨水看
願開數朵照漣漪
出西郭視田禾
西疇來往任婆娑一徑籃輿野色多社飲相呼知歲樂
篝車滿路識時和灌秧雨足支餘澑穫稻田空萟晩禾
自是為農家世勩此身終合老巗阿
盆蘭先後作花恰滿五十日
棐几湘簾暎綠筠小窗風細淨纖塵瓊枝玉蕊隨時發
飽飫蘭香恰五旬
種柳成隂當秋益密三首
昔年種樹傍堤斜欲借青隂隔市譁最愛牆東看不厭
綠楊隂壓紫薇花
水畔微凉拂柳絲小池波動雨來時絺衣團扇無人識
一片閒情碧水知
嫩色鵝黃染麯塵可憐濯濯幾枝新關情最是吟秋柳
一種輕盈更可人
余所居陽和坊可比白傅履道里
履道南坊搆一㕓近居池館亦翛然葛衣紈扇容吾嬾
柳暗花濃喜地偏鶴正眠時驚鵲起魚無人處蹴波圓
幾回斷續蟬聲裏長日真堪似小年
桂花始開
秋林一何曠耳目寄寥廓黃葉落樹杪桂香初破萼幸
無剝啄聲隔簾見白鶴林動知鳥歸波喧見魚躍塵慮
一以寡鄙性躭寂莫俯觀天壤間信無逾兹樂
溪中小艇成二首
新從碧澗泛舟廻衣履猶沾石上苔睡起悠閒無一事
滿庭香露桂花開
山色蒼凉水碧澄芙蓉小艇喜初登奚童亦解移蘭櫂
蕩漾中流剝紫菱
桂花十數株中置一石臺
日暮倚修廊徘徊桂花側金英燦竒葩氤氲香霧塞貞
幹挺勁姿碧葉淨如拭天地惜秋光畀此好顔色余亦
淡蕩人清懽澹無極
初凉
正是初凉落葉天絺衣新卸薄裝緜三秋桂雨蘭香裏
盡日無人手一編
入山泛舟
嶺頭楓葉已微丹纔有芙蓉照碧灘我正扁舟溪上住
不妨薄酒耐初寒
題小舟
一溪含淺碧棹影入寒山磵石丹青合雲蘿紫翠殷心
同秋水淨夢與白鷗閒盡日烟波裏無人覺往還
詣勝山看芙蓉因憶聽翁
昔共仙翁舊隠淪名山歲月老松筠亭基猶是當年地
折取芙蓉憶故人
鐙下閱鴈湖聽雪集有作即贈鴈湖
我讀唐人詩錢郎愛清婉風流起後人高唱領詞苑渭
川竹千箇湘渚蘭九畹冰雪淨聰明氣格卑近輓一卷
花間讀悠然令人遠
日暮看溪上芙蓉
夕陽泛溪水晩色上芙蓉倩女臨粧鏡烟鬟倚暮松江
湖秋色好娟淨若為容為爾關情久淹留待晩鐘
勺園招遊社壇
河流曲曲繞深松繡嶺雕崖一萬重八十老翁猶壯健
深秋擕我一扶笻
夕歸
路凍無行跡樵歸老衲從隂雲迷石磴積雪耀寒松沙
白連平瀨天青顯衆峰言旋時已暮烟際起昏鐘
文端集卷三十五
