文端集别集類六(國朝)
提要
臣等謹案文端集四十六卷
國朝張英撰英有易經衷論已著錄此乃其
詩文全集凡存誠堂應
制詩四卷存誠堂詩集二十五卷篤素堂詩集七
卷篤素堂文集十卷英遭際
昌辰仰蒙
聖祖仁皇帝擢侍
講幄入直
禁廷簪筆雍容極儒臣之榮遇矢音賡唱篇什最
多其間鼓吹昇平黼黻廊廟無不典雅和
平至於言情賦景之作又多清微淡遠抒
寫性靈臺閣山林之二體英乃兼而有之
其散體諸文稱心而出不事粉飾雖未能
直追古人而原本經術詞旨温厚亦無忝
於作者焉乾隆四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
文端集原序
余自束髮學為詩今自順治已亥年以迨於康熙壬申
約略凡三十四年存其詩若干首為二十五卷自幼至
老多好言山林農圃耕鑿之事即與人贈荅往來游歴
之所至亦不能離乎此迨年五十以後山林之思益迫
引退之思愈急每不憚其言之重複而恒苦出於不自
覺殆歐陽子所謂年益加老病益加衰而其心漸迫其
言愈多者歟余自弱冠即抱此志每見才雋之士著作
非不多當其言廊廟則志躭軒冕言山林則志躭邱壑
一卷之中忽而慕夔龍忽而慕巢許乍濃而乍淡倏近
而倏遠情隨境遷心與物移令人讀之而茫然不知其
志之所在夫詩以言志雖中更出處進退而無中變其
志之事洵如此則其詩可知矣則其人可知矣余詩謭
鄙固多重複而自少至老止言其志之所在而無暇計
論工拙聊可以免於讀其詩不知其志之所在云爾敢
云望古人堂奥哉既又輯癸酉以後詩以年月為次序
為篤素堂詩若干卷康熙甲申年三月望日雙溪英自
序
