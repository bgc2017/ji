文信公集杜詩别集類三(宋)
提要
(臣)等謹按文信公集杜詩四卷一名文山詩
史宋文天祥撰蓋被執赴燕後于獄中所作
前有自序題歲上章執徐月祝犁單閼日上
章協洽案上章執徐為庚辰歲當元世祖為
至元十七年乃其赴燕之次年祝犁單閼為
己夘之月上章協洽為庚未之日于干支紀
次不合考是年正月癸夘朔二月内當有三
庚日二未日必傳寫者有所錯互至以歲陽
歲名紀日本于吳國山碑中日惟重光大淵
獻語而併以紀月則獨見于此序又序後有
跋稱壬午元日則天祥授命之歲也詩凡二
百篇皆五言二韻專集杜句而成每篇之首
悉有標目次第而題下敘次時事于國家淪
喪之由生平閱歴之境及忠臣義士之周旋
患難者一一詳誌其實顛末粲然不愧詩史
之目吳之振宋詩選徒以裁割巧言評之其
所見抑亦末矣劉定之序稱原書序跋中有
缺文指元之君臣宋之叛逆缺而不書今皆
補之為白字又題姓某履善甫者即指南集
中所謂越蠡改陶朱之意按今本序跋並無
缺字蓋即定之所補而履善甫上已署天祥
之名則不知何人增入又定之稱分為四卷
而今本止一卷殊失原第今仍析為四卷以
存其舊焉乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
文信國集杜詩原序
天與人不能兩得道與身不能兩全古之忠臣義士惟
知合乎天而於人有不校也惟知全其道而於身有不
恤也故人雖有愛憎之殊身雖有死生之異而天理之
昭昭吾道之明明者為不昧夫然後匹夫為天下之師
一言為後世之法譬之麗水之金昆吾之劍愈煉愈堅
愈試愈利不少變也予嘗嘆古之人名之重者身多阽
危才之長者時多不偶以屈大夫之忠自沉以賈太傅
之賢早夭文如韓柳而遭貶斥武如關岳而得竒禍何
也盖天欲壽其名故使之危其身所謂天人不兩得身
道不兩全以此宋有天下三百年待士之禮甚厚至其
季世死事者不少獨丞相信國文公天祥之名最著以
其拘幽數年略不改節卒之從容就義視死如歸此則
衆人之所難者其詳已載國史公初在燕獄中不遑他
及日惟集杜工部之詩句以寫憂國之懷句雖得之少
陵義則關乎時事讀之未有不慘悽而怛悼者且少陵
在唐有才而不盡用不得已託之吟咏之間所選三百
篇之作謂其可配風雅信公獨有取焉忠義之在人古
今無間若此予晩生後進景仰信公如祥麟威鳳欲見
不可得得序公之集幸莫大焉夫信公大節不待詩而
見詩亦不待序而傳然使後之人因言以得其心因心
以知其人則是集也非世之流連光景雜於嘲謔應時
人之求述一時之興者可比而凡為人臣者得是集而
觀之誠能探索其義懲艾其失以之酬酢萬變經綸大
經必能審義利之辨識輕重之分人不可以詭隨身不
可以倖免惟合乎天全乎道此則信公集杜之本心也
不然公豈徒為是者哉王偉撰
予少時得宋丞相信國文公指南集讀之然聞公在幽
囚中有集杜句詩未見也及官詞林始見而錄得之詩
皆古體五言四句凡二百首分為四卷首述其國次述
其身次述其友次述其家而終以寫本心嘆世道者莫
如何于人勝天夷猾夏而有待于天勝人夏變夷之必
有日也卷目皆公所自分其先公而後私盡已以聽天
于此亦可以見而俗本或混之今皆為復其初集首有
總序又有小序散于章首其後又有䟦尾序䟦中有缺
文者指元之君臣宋之叛逆缺而不書使知者以意属
讀今皆補之而為白字者不沒公初意也不書紀年者
陶靖節削永初之意也姓某履善甫者指南集中所謂
范睢變張禄越蠡改陶朱之意也而其事之難有甚于
指南之時焉者矣小序之末多曰哀哉者公所以傷其
國之亡憫其忠臣義士之同盡慟其家族之殉國而自
處其身于死豈待南向再拜引頸受刃之際而後有决
志哉嗚呼孔子不以仁許人而獨以許殷之三臣孤竹
之二子予以為若公者文山之隱京口之脱去而不汚
矣伯顔拘于江艦弘範縶于海舟世祖維于燕獄囚而
不屈矣仰藥于庾嶺絶粒于鄕郡已而殞首于燕市死
而不悔矣兼微箕比干之心而為心者其在公乎若乃
是詩之作而豈徒哉麥秀黍離之歌作于其國已亡之
後而其身可以不死也懷沙抱石之辭作于其身臨絶
之際而其國猶未至于亡也身且死矣國已亡矣于是
乎有首陽采薇之歌燕獄集杜之作所謂求仁得仁而
奚怨者也合伯夷叔齊之言而為之言者不在是詩乎
以是心也為是詩也公其可謂仁矣仁者天地之元氣
古今之人極其在上為日月之明風霆之壯其在下為
江湖之所以長流山嶽之所以常鎮其混然在中為君
臣民物之所賴以長治久安而在宋之末世為公之本
心在公之死也為是詩有讀是詩而不䀌傷者是豈仁
人也哉劉定之撰
予坐幽燕獄中無所為誦杜詩稍習諸所感興因其五
言集為絶句久之得二百首凡吾意所欲言者子美先
為代言之日玩之不置但覺為吾詩忘其為子美詩也
乃知子美非能自為詩詩句自是人情性中語煩子美
道耳子美於吾隔數百年而其言語為吾用非情性同
哉昔人評杜詩為詩史盖其以詠歌之辭寓紀載之實
而抑揚褒貶之意燦然於其中雖謂之史可也予所集
杜詩自予顛沛以來世變人事槩見於此矣是非有意
於為詩者也後之良史尚庶幾有考焉歲上章執徐月
祝犂單閼日上章協洽文天祥履善甫序
是編作於前年不自意流落餘生至今不得死也斯
文固存天將誰属嗚呼非千載心不足以語此壬午
正月元日文天祥書
