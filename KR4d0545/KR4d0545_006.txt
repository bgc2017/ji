僑吳集卷六元鄭元祐撰
五言絶詩
石湖十二詠
石湖
滄波渺千頃何處覓鴟夷同姓千年後流芳著斷碑
新郭
闔廬創城郭俄徙傍湖山酒旆千家室今猶作市寰
拜郊臺
吳子築圜丘祀帝存壝址魯亦取聖譏大禘同失禮
行春橋
醉擁捧心過韶華豔綺羅至今湖觜上彩霓卧滄波
越來溪
始由嘗膽鑿戰檻逐波通今日憑誰占漁家一笛風
觀音巖
碧潭通海眼崖設大士座宛如訪天台石梁飛度過
治平寺
雲塢藴招提開窗面湖渚時發鐘磬音驚散沙鷗侣
茶磨嶠
孤嶼突蒼翠波環欝盤盤誰嗜先春味當來製鳳圑
楞伽塔
危峰聳浮屠七級雕闌曲影落湖波心魚龍駭常伏
越公井
隋將移城時鑿供萬夫飲清冷尋丈餘倒浸青天影
御書亭
勅賜宋名臣穹碑載奎畫至今孤亭中虹光照山白
紫嶶村
公退紫薇省宅種紫薇花千樹臨山麓秋來粲曉霞
懷王敏德長者
清風起喬木虞麓浣花莊老我成長望平安字數行
懷亡友岳漢陽
白璧埋黃壌清風憶錦袍何當絮酒酹斜日下林臯
寄張景昭
舊宅桃花塢流波映草堂睽離將二月聽雨在方床
梧竹蔭蕭齋苔花綠上階可堪春欲去捉筆遣吟懷
朱澤民山水
吹簫江浦秋舟蕩碧雲幽擬遡巖松下詩盟訂白鷗
永定空衲者送茶
塵慮困春華蒙分糓雨芽醍醐滋舌本清氣溢詩家
岳生畫竹
修篁含雨餘枝拂清風起掃破碧玲瓏高堂净如洗
陳正孚畫
馮嶺少微星羣峯列帝青太邱親貎得巖壑想嘗經
高彦敬畫
千疊硯㘭雲巖崖杳莫分圖餘清興在又為客書裙
過九里寺
湖邊法喜樓千頃冷涵秋吟遶維摩室風生杜若洲
李遵道新竹
逗土細行鞭苔茵暖透穿生生無限意都屬薊邱仙
陳摶像
十年營一睡醒起欲安民忽睹金烏彩還山遂老臣
雲林小景
雲起野橋西層峰翠隔溪欲尋清閟閣古木壓簷低
王元章梅
明月西湖上清光儗舊時東風露消息香雪滿南枝
子昂蘭
孤臣萬古愁湘渚水東流江芷汀蘺滿空令泣楚囚
子固水仙
仙姿艷玉肌輕拂五銖衣羅襪凌波去香塵蹙步飛
柯敬仲竹
羈栖江梅姿飛墨鬢如絲天遠鸞留影篔簹雨後枝
子庭古木
巨材千稔資特立僵挺挺東風吹不回雪厓冰壑冷
明雪窗蘭
結跏向雙峩濡毫成九畹襲佩芳馨多懷人江浦遠
六言絶詩
憶杭
湖山今古姸麗寢園此際荒凉春晚花開花落故交誰
在誰亡
淵明像
棄官亟返柴桑家資日付壺觴莫道先生長醉義熙年
號不忘
畫(二首)
六椽僦居避世一瓢淡飲怡情短褐少陵已往小冠子
夏復生
雪噴滿谿泉溜雲屯匝地松隂隔岸芙蓉千疊助我吟
詩撫琴
七言絶詩
懷徐士弘
錢唐湖上篠驂遊一榻長為孺子留頭白無成兩漂泊
輸君天地一沙鷗
懷張天民
金壇郭裏掃塵齋移向宜興傍古槐孫子讀書兒致養
更無塵雜到苔階
張貞居神光樓看雨
東風吹雨弄新晴仙子樓居吹玉笙不是春隂在簾幕
已應顛倒落紅英
濛濛靈雨向東來曙色軒窗面面開為愛條風吹潤綠
莫教人跡印蒼苔
碧雲千仞紫陽山都在東風化雨間細與陽春同霡霂
岸花汀柳亦斑斑
贈製筆温生
今春予入杭貞居張尊師方建神光樓葛井西師與
予知舊因留宿樓上對酒聫句予尚左不善書而師
之書知名天下予出句捷甚師捉筆便書然屢索輙
叱其弟子謂筆不佳最後出一枝上標温國寳姓名
師乃喜曰是固揭學士所賞識予雖不善書見師用
筆書不已因取傍赫&KR1389;小紙試之誠善筆也既還吳
國寳之子持行卷來首列揭公所品題而尊師獨缺
然夫揭公寓師樓居四月餘子得公品藻而遺尊師
可謂獲連城而失照乘矣行且入杭求師言以為重
因詩送之
神光樓上春聫句醉裏縱横筆屢揮歸到吳中見蒙子
斯文微藝有神機
温生有子能傳業鄭老無書可寄君他日製成壼領記
尚憑毛穎話慇懃
病中寄王叔明
跌宕王郎天馬駒胷蟠百篋外家書雨窗卧病三十日
裹飯何曾見子輿
陶靖節像
袖裏慚無博浪槌酒醒空賦稚桑詩悲凉一曲山陽笛
滿眼山河是義熙
謝太傅像
秦兵百萬壓東南宗社安危已獨擔却置捷書棋局底
諸君猶認罪清譚
病中寄光孝禪翁
我病在床身欲飛棋鋒何日賭神機想應近日繙經後
只有青山到竹扉
寄金山普納
金鰲背玉欎藍天長有神龍衛法筵午夜江聲推月上
浪花如雪寺門前
畫
舒歗風林雲滿谿白駒空谷草萋萋相逢不作蘇門聽
應有長松鶴未棲
濯足清溪水已寒青山猶有此衣冠黃塵三尺烏靴底
誰與歸來把釣竿
水繚山廻深復深白雲茒屋住溪隂溪南十畆堪耕(缺一)
(字)何必囊中季子金
桂樹連蜷山石幽蕭然冠屦白雲秋只愁畏壘無尸祝
不愧長年為爾留
桃花源上蝶飛飛誤却漁郎苦欲歸雲白山青一回首
落紅如雨點春衣
仙人樓觀隔層霞隱者烟蘿便作家萬壑千巖何處是
停橈試問碧桃花
肥瘦二馬
獅子花驕蹴暖風滿臕如瓠氣如虹年來恣飽天閑粟
朔漠當收血戰功
百戰纔餘骨與毛枯株倚着費抓搔何人終惠還芻秣
拂拭風鬉氣尚豪
叢竹圖
賦詩何處極幽探多在青山海岳菴一片綠雲塵跡斷
萬竿烟雨大江南
遊魚圖
潑剌春波荇藻深方池容得五湖心硯㘭更有神龍在
難邈商巖旱歲霖
題文山佩刀帖
逕露刀金柄屬誰空聞斷指血淋漓杜鵑啼暗江南月
臣甫年年淚雨垂
子昂臨東坡竹
戲墨王孫似子瞻雞棲石上着毿毿汴京回首西風急
流落江南共海南
東坡笠屐圖
得嗔如屋謗如山且看蠻烟瘴雨間白月遭蟇蝕不盡
清光依舊滿人寰
伏生授經圖
老無牙齒語音訛斷簡殘編缺字多不頼閨中賢弱息
帝王典則竟消磨
蘇武牧羊圖
飛鴻歴歴度天山何處孤雲是漢關不滴望思臺下血
君王猶及見生還
岳王廟
復得中原後殺身將軍未必恨奸秦甘將三百年宗社
君相偷安葬塞塵
武侯像
魚水君臣百世師風雲魚鳥識旌旗三分天下何經意
恨未中原復本支
讀碑圖
摩挲漢鼎朵饞頥臣道為忠孝可移枉使南來五千里
越江漫讀孝娥碑
月夜懷十五友
庚寅中秋夜月色如晝而貧居溪渚因念晉人云感
念存沒心焉如割遂用東坡明月明年何處看詩平
韻賦詩懷友云
剡剡台躔映五雲通明殿上玉宸君今宵賞月延秋桂
滿袖天香不見分趙宛邱
月華浮海綠烟收曾照神光湖上樓惆悵塵生白玉麈
詩盟從此負閒鷗張貞居
屋角冰盤擁爛銀清光千里不疎親棄官歸去輕如葉
應念滄江有釣綸李雲中
覽古樓高桂影寒飛觴不厭接清歡天香落盡黃金粟
軟語何由接夜闌倪雲林
每念道人張一無京塵填眼髑髏枯師資賊害無人理
負子清光白玉壺張文德
汳水秋風吹鴈聲一時分省有更生登高弔古中秋近
盖有危言答聖明劉張掖
天章閣下月孤明仍是中秋此夜情便到蓬萊宫裏住
謝安應便念蒼生秦白野
芝雲如盖擁冰盤擕得王珣午夜看山色湖光秋十里
詩成應更刻琅玕草堂賓王
闔閭城裏寄閒身四壁秋蛩語近人何異京華舊時月
清光且照白頭親程敬初兄弟
月上溪頭樹影長婆娑老子據胡床九天風露歸來後
桑落園林酒正香黃金華
飛雲樓上月華明幾度中秋在帝京却有錢郎揮翰手
倚闌横笛最含情王季野錢伯行
南來看月異常年身在仙巖溪水邊名簡帝心歸想近
清歌莫惜杖頭錢張京兆
送張貢士
睢陽世緒邈如雲君獨胷蟠錦綉文莫為書裙散香墨
好攄三策表竒勲
送處州杜同知
見說吾家光禄墳長松萬箇入青雲子孫為庶杭頭住
應立車塵候使君
含輝天上少微星曾照蒼蒼古栝城山水高深民俗險
不忘辛苦事巖畊
誰如别駕杜侯賢純吏心腸鐡石堅山坂高低時雨足
郡齋篝火看畬田
贈麗水治農少府
一寸山㘭一寸田高低巖溜接山泉論升起稅斤稱糓
此是山城大有年
牛羊日夕下山時出穴耽耽虎正饑不是仁侯護羸畜
麒麟折角獍梟肥
寄顔元卿院判
戸外梅花落峭寒窗前銀燭剪更闌賈生只為憂明主
華髮蕭蕭鏡裏看
年華汨汨可相饒魚躍春冰逆上潮畎畆懷君不忘處
汲生難遠武皇朝
寄王可矩宗伯
江上羊裘把釣翁一竿烟雨致時雍客星祠下山千尺
不在雲臺彩畫中
昔年簮筆上瀛洲萬里青雲映黑頭相業要知霜後栢
烝徒有楫濟川舟
寄沈存齋
終惠長歌瘦馬行杜陵頭白淚縱横風雲滿地無春草
頃刻難忘向主鳴
寄倪雲林
經鉏齋外月娟娟嘗照梅花紙帳眠回首三年幾圓缺
塵埃堆垜白雲篇
劉功父漢川亭
玉峯深隱漢川君安穩書巢卧白雲天禄校書兒軰在
青山留為客書裙
虞學士小像為其姪孫堪題
光岳英靈盖世雄九天象緯貫心胸六經文字關時運
韓柳孫丁又及公
紫芝眉宇鳳麟姿自是文章百世師何必凌烟畫冠劍
雲仍翼翼奉烝祠
郭天錫雲山
飛墨來從海岳菴春風吹雨滿江南青山肯被雲遮盖
時聳尖竒一兩簮
朱澤民山水
樓觀參差山磵㘭漁舟遠嘯出林梢白雲度盡千峯碧
鬻石幽人始定交
次泰監司提兵東廣留别吳中諸友韻
萬里南征瘴嶺過夜聞何處竹枝歌貂蟬原自兜鍪出
盍斬鯨鯢靖海波
白髮蕭蕭尚草元故人江海慰衰年功成竚俟歸來日
只在城南尺五天
寄宇文國相
精思亭上李文饒且袖經綸鎮海潮相業從容龍尾道
唐家復數中興朝
寄黃泰甫授經
姑蘇臺下雨聲寒舍館青燈語夜闌父子日為師友處
遺經不厭静中看
風風雨雨百花洲何日春晴一醉遊滿日青山吟藉草
鴟夷未許獨扁舟
送陳元禮之杭
錢唐湖上鴈聲秋凉入明公紫綺裘庾信清貧何遜老
登臨難寫古人愁
青山遶郭候潮過今古興懷意緒多到夜令人尚無寐
彎彎月子竹枝歌
送何舉人北上
練川文學舊從游戶屨儒生學最優北上神京當六月
凉風桂子已含秋
聞說京師喜氣多萬家齊唱董逃歌塢金何日寬民賦
海宇頻頻望泰和
送僧還開先
廬山面目翠千層飛屩孤禪不壓登絶頂倚雲無脚力
潭珠三伏洒寒冰
贈曹相士
魏武子孫誰尚賢相人唐舉得真傳王侯螻蟻知同盡
留取雙瞳鑑碧天
陸仲明居笠澤以卜養親裕如也詩以贈之
韓墅橋邊陸抗家灼龜靈應足生涯行人握粟遥相顧
虔奉慈親度歲華
事親能孝祗天知母子團圞不皺眉賣卜得錢勤孝養
菜羹香裏及時炊
顧定之竹
虎頭孫子顧參軍八法縱衡寫墨君龍伯由來寳湖石
鳳毛何事刷春雲
王元章梅
孤山無復看梅花寂寞咸平處士家留得王髯醉時筆
歲寒仍舊發枯槎
虞勝伯畫雨竹
渭川烟雨綠漪漪公子飛雲出硯池萬箇青琅秋一抹
高梢特聳鳳凰枝
館娃宫圖
複殿廻廊遶翠岑鴛鴦嬌擁畫屏金謾誇歌舞留君醉
千古人猶怨捧心
揩癢馬圖
(原缺一字)瘡烏去未斜陽雨足春堤草正長摩擦樹根休技
癢明朝要爾戰沙場
僑吳集卷六
