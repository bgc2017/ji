僑吳集卷十二元鄭元祐撰
行狀
元故昭文館大學士榮禄大夫知祕書監鎮太
史院司天臺事贈推誠贊治功臣銀青榮禄
大夫大司徒上柱國追封申國公諡文懿湯
隂岳鉉字周臣第二行狀
曾祖諱天祐字賢佐金太醫院副行司天臺事
祖諱熙載字壽之金司玄大夫贈資善大夫集賢院
學士上護軍追封南陽郡公諡簡惠
考諱壽字椿卿贈榮禄大夫大司農柱國封申國公
諡僖成
岳得姓遠矣由唐虞三代降至漢唐五季無大顯者及
宋渡南而太史岳王起相州湯隂縣事宋高宗用功名
顯著于天下若其忠義大節則尤冠絶古今王薨而家
南徙子孫在北方者更兵燹禍亂分徙于燕遂為燕人
者公之家是也院副公精于推步占候之學盈虛消息
之道仰觀于上俯察于下究于天之道而不忒驗于人
之事而□合且攻軒岐難素諸書方是金所策上有精
通玄象科博贍醫藥科其選甚精覈與傳術同院副能
以其學連中兩科累官至太醫院副使行司天臺事簡
惠公幼而警敏稍長讀書五行俱下日記幾萬言正大
間亦以玄象科登第授司玄大夫簡惠既以占候之學
起其家于是甚有所論載有天文精義賦天文祥異賦
列舍史傳星總主管等書金南遷從宣宗都汴迄金之
後還燕用其所學進見太宗皇帝既以推騐無不應者
遂以天文屬之公逮僖成公用其家學事奎騰太子行
司天臺太子征行屯戍十餘年間無一日不以公自隨
也禡牙建陣掩襲攻取多諮于公而後行配張夫人夢
神抱嬰兒下雲間授之夫人者夢覺而生公公在孩抱
即警敏異羣兒髫鬌便嗜學時北南阻修國家起翔漠
戡金定中國書籍經喪亂其得見者盖甚寡有以資治
通鑑示者公見大喜即手鈔成帙晝夜伏讀故公于史傳君
臣治政之美惡世統修為之長短禍福倚伏之兆興壊理亂
之迹餘二千年間概不異于燭照枚計而周知也若夫觀天
之道由院副公來三世于兹矣年未冠自通姓名見劉太保
劉方得列舍星總等書讀之有疑碍無碍無從質問知公司
天岳氏子孫試叩之公得書即掩誦以其義歴歴語太保大
竒之翌日即以公見世祖皇帝顧謂太保曰是兒骨髮聳
秀目光爍人俾之觀天其有契于玄象必矣是日降旨許
公出入禁近時至元十年也至十三年陞授中議大夫司
天臺提默廿四年納延反北方勢張甚上親征命公從軍凡
屯行日時營壘止作乘機邀利皆命禀于公先是上無意于
必殺故親御象與以督戰意其望見車駕必就降鋒既交兩
陣矢激射幾蔽天乃顔悉力攻象輿時公已勸上下輿御馬
矣平章李牢山固請以其衆陷陣而入盡殱乃顔非上意也
先是上行殿西南塵起漲大衆謂賊且大至公曰是將有糧
儲以餉我師母驚已而槖馳八百載皇后所進糗&KR1458;以餉
軍公之精于占候皆此類也乃顔平車駕還京策勲行
賞擢授嘉議大夫知祕書監賜玉帶一金織幣四端自
是親信深篤公往往入奏事帝后雖並坐上必問曰卿
豈有欲言者乎無所言則已將有意于敷奏雖皇后亦
起避親王大臣望見未嘗不歎羨其得君也公益感激
遂抗章言以為臣所職者天文所司者測候然天道遠
而人道邇天道幽而人道著古之聖王其于敬天恒若
對越其于勤民恒切撫馭是故勤民者敬天之實古人
謂敬天以實不以文何謂實茂選賢才使居相位一相
既得其人則必慎簡羣僚布列中外進則盡忠獻納以
廣上之聰明退則修身齊家以宣布上之德澤刑賞當
功罪而必信賦歛罷誅求以養民是皆敬天之實也夫
紫微上宫三師上輔皆環拱帝座下應宸極由此為輔
相者天豈可以非其人哉時權姦僧格當國故公言及
之是年尚書省以民間逋負係官錢糧僧格奏立徵理
司設官置吏使軺將命者旁午于道所在貪墨吏並緣
為姦欺民貲産破蕩不足償至榜繫猶纍纍相屬民間
騷然幾無以存活時彗星見方掃掃宿指處山崩地震
上春秋高權姦方務蔽塞聰明而其威燄軋天下人懷
私憤無敢為言者公竊歎曰我蒙恩遇厚矣懼禍不言
是孤聖言時從獵柳林從容諫諷大意以為臣職司乾
象所當言者日月之推移或失經星辰之飛流或失度
今天垂象星耀光芒地震動坤道失其常況皇上聖躬
違和皆大臣欺聖明虐黎庶所致非除舊布新洗濯苛
穢則何以回天心釋民怨于是上即柳林命詞臣草詔
大赦天下比使臣馳至闕命百官具朝服諸崇文門聽
德音僧格知有赦乃大驚馳詣柳林密令其黨與察上
近臣敢啟沃者其黨以公對僧格大怒召公詰責公徐
言曰某所言者天象宰相大臣不當與聞僧格怒愈甚
至令人以椎捶公者二公先僧格往泣訴于上僧格繼
至其所言以為天下之大既已屬之臣矣方理財助國
今建官徵誅方就緒而岳某乃敢啟赦以沮臣上令公
與之辨公則曰宰相者論道經邦爕理隂陽者也今國
家疆宇亘日出没何少于區區錢糧而宰相乃為國歛
怨況聖上春秋高體諐和丞相權輕重果何在僧格語
塞上留公問以事因力言僧格之姦不誅無以謝天下
于是上始有誅格意臺省知公為上所親信多欵門候
謁以自通慇懃公與言一惟忠信孝悌而已設正人端
士遭誣罔陷害公必懇懇言之當路其人或知而來拜
敘謝意公必拒之未嘗言出于我也先是世皇與劉太
保語問其壽猶有幾太保謂尚可得三年活上復問三
年後孰可倚任者太保一一為上言至于司天則以公
為對上嘗以宋銀宫漏賜公製作極工贍公不敢藏于
家請置之司天監成宗皇帝即位以公先朝舊臣尤加
眷寵超授昭文館大學士中奉大夫知祕書監且賜古
白玉環後賞賚益頻疊多故不書大德三年有告山西
某家私藏䜟緯圖書者朝命公辯覈公曰山野愚民豈
知䜟緯法象之典苐恐怨家誣罔已而推驗果得其實
公臨事忠厚多類此五年彗星見公言聖上宜仄躬修
省進賢去佞省錄寬抑以答天戒乃分遣使臣宣撫天
下七年監修地理書大一統志八年上以久不豫庶政
多取決于中宫公從容言于朝曰六年之間彗星見者
五此豈尋常變故哉桑門道士禱祠頻瀆皆非應天之
實惟帝后深自修省慎選忠賢以為輔相如此庶可以
少回天心言達中宫后大怒同列皆為恐怖公曰天垂
異象臣盡忠言雖死何憾公歸謂所親曰余言非過分
而觸怒中宫一當聽于天耳翌日復對后已怒解且俾
盡言毋有所諱公因感激力言天人之道非有二致人
心和則天心悅也近年灾異頻見上自宫壼下自廟堂
宜一新庶政以格非心由是權貴人多不喜公而公處
之泊如也同列以灾異請于朝宜從事禱禳規取金帛
公皆拒不受十一年成宗崩武宗鎮北藩仁宗在懷孟
后將有所挾立藩王時丞相達爾罕心憂甚彷徨未決
公潛往勸丞相以天心有所在測候見之矣丞相宜蚤
定大計於是迎仁廟入京師内難悉平定武宗入即位
超拜正奉大夫長祕書監仁宗既即位登拜榮禄大夫
仍知祕監領太史院天臺事公以耄力辭不不允仁宗
每謂公世皇舊臣不特精於占候忠言嘉猷所以禆贊
累朝者不一方有意大用而以皇慶元年三月五日薨
於官享年六十有四訃聞上為哀悼賜中統鈔五萬錠
為賻仍勑有司具儀注為襄葬薨一月諸子奉靈輀葬
大都城南之鄧林先瑩之次配樂氏封申國夫人子男
三長初義初任太史院都事娶馬氏今官溫州路平陽
州知州次宗禮由國子生任中書舍人娶于民次嗣貞
未娶女一適許某而寡孫男六人公有兄諱斌簡惠公
從奎屯太子西征時賜某氏出也家羌中公篤念同姓
每因西人物色求訪至元癸巳斌來京羌公即引見世
祖上為歎息俾同知西涼州總管府事且厚贐其行先
是大德間公嘗言于上以為旬日内妃后當有菑乞厚
自愛上詰爾言妃后定為何人公曰在皇太后上遂命
書之至九日皇太后崩又遇熒惑入南斗司天者以為
言公笑謂曰是不在朝廷吳越明年當大稔但不利於
江浙省相臣耳已而果然公於天象雖究極幽奧然未
嘗以自負故能出入宫禁四十餘年小心慎密恒若不
勝衣弗輕漏一言于外故自禁近重臣省憲僚屬靡不
稱公為本分人平居言議絶口不及推測事每曰高允
崔浩一可為師一可為戒況吾家三世業此逮予猶莫
之測何可以授非其人故公三子每教以修身慎行而
已若夫推候之學則一不與言國家承平久官署多峻
陞凡在職者亦就遷司天祕監以為言而公恬莫之聽
家貧泰然弗介意每遇賞賚輒分給親友京城私第所
居蕭然一室幾不異于山僧野人然公氣禀剛直遇所
得言雖鼎鑊刀鋸不少挫怯若平居無事則惴惴不以
其所能驕人若此者抑亦可謂純德君子也已公薨後
二年朝廷始推恩享贈䘏之典然而諸孤薄宦四方寶
公遺訓皆清慎自持因循久尚未乞銘當代大手筆粗
述公行事萬分一以章示不朽云謹狀
哀詞
元故水南王先生哀辭
越故水南先生王公卒五寒暑矣某嘗因杜君原父謁
先生于當塗杜尊師之玄尤館先生長身寬衣幅巾白
髭鬢屣履徐出某以諸生謁拜其情言風致望而知為
厚德長者時方飢驅欲為子弟都養弗可得頗聞先生
仲子艮官兩浙都轉運鹽使司經歷迎養錢唐朝廷加
恩封承事郎新昌縣尹當大歷改元壽八十七用是年
春正月卒初先生與東陽許古道同客武林宋亡漸東
道梗于是先生拉古道入越舍古道中霤而自居前榮
古道念妻子存没不可知出其賫裝白金二百兩託先
生買田築室而身往東陽迎妻子垂抵舍而殁先生走
往往哭盡哀悉其所託金歸之其妻子固弗知一旦得
金意料外悲愕歎訝以其半壽先生揮手謝弗顧先生
于書徧讀每惟身隠而言文是求顯也故其詩文不多
見然其言論亹亹上下今古興壊理亂枚數條析若之
何隳可完廢可舉使人聳聽如指諸掌睹世降俗漓觸
目感心不能自己者言之未嘗不涕下歔欷于書覽而
有得必懇懇為人言見人製述合體要輒稱道不容口
否必欵曲開示務引之蹈榘度乃已親舊行有過差聞
即弗樂見其人必輸肺腑以告而不令人知也故士于
諧謔不稍謹苐恐先生知先生初名鯉後入京學更名
理字倫卿杜尊師嘗為某言宋行都已破淮安忠武王
命史勝帥偏師下越趙孟崧黨與繫獄勝夜夢神入盤擊
生鯉指語勝曰是鯉不可殺詰旦獄上勝悟縱遣之去
尊師老人言不妄質諸其子信然嗚呼為善責諸天固
有冥夢不可必者而天于先生為善之報者執左劵交
相付于是脫非辜享壽考清強裕謐及見其子朱衣象
笏躬致禄養諸孫伸揚仲廬等皆勤慎績學某素承教
益為製哀詞列之墓云植之腴兮藝之良子始穫兮遲
年穰天之報施兮靡不償子孫其賢兮稼日以美一稃
二米兮天降嘉祉公侯子孫兮自今以始
墓誌銘
元從仕郎廣濟庫提領張君墓誌銘
國家以大寧為北京其民㞐參錯以國族信厚朴直天
性然也君既世為北京懿州人而出于蒙古氏因曾祖
妣年扎克氏者譯言張姓也君諱信字子誠繇父千戶君
載筆從軍而君遂好讀書淮安忠武王帥師南征君載
筆從軍凡幕府文簿皆憑主之江南内附尋辟甘肅省
江淮譯史用年勞授將仕佐郎弋陽縣主簿邑更兵燹
盜椎埋肆姦君為擒獲殘民用安乃捐俸建縣學人士
至今德之尋轉常州路錄事常民被殱無遺者君糾錄
郛内掩遺骼定坊巷建官署立廛市事多由君監倉庾
出内四年人誦其平直繼擢長興州判官獄多平反部
使者錄其勤而君一不以介意陞從仕郎廣濟庫提領
未幾引去君佐長興既代遇故人馬尚書掌銓曹遺人
語人曰漕運千戶皆宣授我力能為君豈欲之乎君謝
之曰父母老矣何忍以遺體涉鯨波乎尚書復謂曰橦
樹鎮務官歲可得萬錢君豈欲之乎君復謝曰親今僑
于常而安之願得近常者以便養于是調庫官君既篤
孝其親而其父名簡字居敬嘗從軍東平其太師國王
用為長陽糓鄂囉千戶公長者殊不疑人欺飲酒幾斗
不亂君仕既南父母亦皆老矣君左右就養官卑禄薄
而能樂其心志君二弟珪桂後君同居盖其先四世不
析炊及君生子女而四世實相見初君之從戎南下也
才不逮君者往往立功名取卿相而君盡瘁尺籍伍符
之間雖為淮安王器重而終不能自顯者非命也歟及
淹抑州縣在他人則浮湛徇俗矣君獨持身廉勤毫不
苟取所至吏畏民愛表有政績顧其家則甚貧然而益
以養親自樂也及千戶公捐館君廬墓哀戚甚人愈賢
之君配耶律氏生一子五女子衷充樞密院譯史婿姚
成楊衍孫儀白溥馬讓孫男一壽安孫女一適李仁延
祐乙未年七十二十一月十八日卒之十七年為至元
二年衷以孤貧始克葬君于常之東門外從千戶公之
兆是宜銘銘曰孰勇其逢孰嗇其終是天不可詰而歸
全于先人之宮松檟滋茂益昌厥後常更億年世保其
東門阡
李處士墓誌銘
夫退處士雖良史不能無譏褒善人在政典尤所當謹
然而藏密者道恒晦善卷者跡若汙世之君子不以其
卷而貶其迹因晦而詘其道也若句吳李處士其人乎
處士諱敦字誠功其先占籍龍興武寧縣之裏溪逮其
父和父官遊入吳而遂家焉和父娶沈生處士處士生
而俊穎少長從師講學知為已力行務徇義和父歎曰
吾兒于聲利不苟取楚江以西茶荈所自出于(原闕二字)君
以營什一而致養焉不欲速貧尼父猶申以子夏豈其
(原闕二字)嬴政乃慕于懷清顧惟其人何如耳嘗鬻茶儀真
樣茶為(原闕三字)嘗而仍内之筠篋者處士默以鈔幾千實
之篋不令人(原闕三字)族有賣其女于人處士贖而教育之
俟長擇配嫁之間(原闕三字)貲逃湘潭者處士怡然不以語
人其厚德往往皆類此事(原闕三字)孝養甘膬親嘗溫凊節
適嚴慈先後殁哀毁頓瘁吊者(原闕二字)娶許生男一良臣
教之能不負其學言必顧行以遵素履(原闕二字)勝義克任
雅度撫其庶弟良祐尤盡恩意至順四年秋七(原闕二字)五
日卒壽七十有四即是年冬十月廿五日葬長洲縣武
(原闕二字)祖瑩之原卒之六年至元為後紀元之四年良臣
用儒術(原闕一字)家湖廣行省檄桂陽州學正處士于是孫
曾孫詵詵蘭茁其芽(原闕一字)銷其鑛可以推見其為人矣
處士暮年家益裕而自奉益簡(原闕一字)衣蔬飡泊如也良
臣饌滫髓製麗密以奉輒蹙然却去之曰(原闕二字)以堪之
夫人内省者不外慕貴天守者賤其人斯之謂乎(原闕二字)
深惟幽潛之輝素履之行&KR1576;無傳乃圖銳堅珉示後世
夫(原闕一字)郎之盛製獨不媿于林宗東觀之雄丈豈宜後
于君公哉用(原闕一字)使刻之曰理欲兩岐在為適宜魚鹽
致富飯牛而肥曾不以(原闕一字)謂與道違婉婉李君惟道
是鄉躬營什一圖致終養營養其親(原闕一字)侃和樂兒聞
詩禮身重然諾我居其厚孰處其薄善念日滋(原闕一字)源
日長瞻吳西門松柏鬱蒼為善庸式隠君之鄉
信菴李先生墓誌銘
(原闕二字)燕自太子丹傾身結客故其風流多尚氣而好義
喜賓友(原闕一字)然諾其來遠矣信菴先生家于燕累世由
其上皆饒貲至先(原闕一字)乃結交天下知名士若商左山
姚牧菴暢純父高彦敬及焦(原闕二字)鮮于伯幾李仲方若
仲賓父則先生從兄弟而劉蘇州嗣(原闕二字)又姻家也世
祖皇帝駕馭天下豪傑布衣一言動萬乘立(原闕二字)相無
難者先生生長輦轂下其一時游從皆海内名德鉅公
(原闕二字)大臣有以言于上宣授泉福司提舉先生笑曰堯
舜之佐(原闕二字)巢由豈可強其所不欲哉竟辭以不仕之
節高諸公間久(原闕二字)欲強之仕者于是挈家南游時故
人有尹江隂者遣使過(原闕二字)迎先生過申浦買田築室
為住計矣而嗣宗以北京憲除(原闕三字)再遣使江隂迎先
生入吳劉既無子撫其甥如兒四方(原闕二字)以先生素喜
客而姻家為中吳守客沓至先生莫不典衣(原闕二字)所以
慰藉之者惟恐失人懽心而未嘗令劉知比劉卒于(原闕)
(二字)先生衣貲罄盡故人南來者皆思所以處先生獨高
公鍾(原闕二字)切至凡能以禮待士者高皆懇懇致禱而先
生尤能以禮自(原闕二字)語不合意便引去僑吳若干年終
始能以禮事先生不少(原闕二字)惟荆溪岳仲遠氏已而浙
以西文獻故家日益凋落求如(原闕二字)者不可一于是先
生居鬱鬱而遂卒于吳時某年月日也其(原闕二字)祖字志
仁先生卒後若干日亦逝志仁室劉更幾日亦殁(原闕三字)
子謙力度不能舉不免焚而函其骨暫寄隣僧菴念先
(原闕三字)者含淚北還燕即先曾故廬教小學數十百童子
得脯(原闕三字)食淡一錢不妄用累若干年乃揭來南奉其
三喪歸葬(原闕三字)平縣西柳村之原距先生卒若干年為
至正十年某月(原闕三字)生諱某字英發享年六十二謙將
葬其祖乞銘于予曰(原闕三字)岳氏知吾祖獨子在銘不得
辭也故序而為之銘銘曰
(原闕三字)孰汝主處易而出難與其難而刓也孰若易而獲
完嗟(原闕三字)自計明一朝南遊一羽輕拱木蒼蒼家宛平
孝哉有孫負函骨歸葬歲時矢弗没勒銘堅珉其永昭
示千秋春
慎獨陳君墓誌銘
吳有隠君子曰陳君叔方自其上世皆以讀書績學服
膺儒術然以隠約終其身至叔方父三世于兹矣始予
東入吳識其尊人寧極先生沈潛問學淹貫羣經年已
髦會諸先輩著書立言咸造底藴予與先生有維私之
契而先生長予廿餘年先生降屈齒德時相過從高談
亹亹不絶予于君一年之長而君能以文行學術結知
士林時方承平巨室大家欲淑其子弟者必厚幣延致
有非乘壺牽犬所能致禮也君尤篤孝每館授歸其浣
滌不但中裙厠牏若夫温淨室廬則其上世蔽風日者
至于滫&KR1329;飲食之奉必躬庖烹價固貴有所不計也以
故老先生壽體康寧無少不如意者君能力學其為文
以經為準貫穿諸史百氏褒其菁華以立言其為詩尤
刻苦精練本之于杜而參以唐諸名家在宋則尤喜陳
黃至于畫思之盤礴鬱積山林泉石幽篁怪木各盡其
變態然貴富以挾而求之者雖百金不與一筆兼之襟
度洒落其割三牲以奉客亦肴膳兼豐潔與人交重然
諾至正壬寅辜月五日卒享年七十娶費早世繼夏生
二子長訥先殁次謹女二長慧適俞沂次清適曹敬謹
以卒後十五日葬吳縣靈岩鄉朱墩之原曾祖考德一
配張祖暹配柳寧極先生諱深字微靜配周君諱植自
號慎獨叟朋舊私諡曰慎獨處士謹乞銘于予為序而
銘曰士而處矣久當舉矣胡為乎更三世而益傴也身
雖屯而道則純豈得于天者而嗇于人耶既以有行有
言無緇磷矣其示不朽有堅珉矣尚何痛慟有弗信者
矣
王處士墓誌銘
中吳山水深秀自昔多古仙神人其最顯著則王方平
降蔡經家又如王可交嗜酒斫鱠遇星宫七真雖玉壺
縹醪不得飲而得㗖火棗其骨遂仙事載郡乘豈虛言
哉近日王處士盖亦仙者類其先本會稽人大父以上
皆宋衣冠世胄後徙居吳長洲之永昌溪釣游耕鑿縱
浪大化浩然自以為葛天氏之民而獨好飲酒盡擺脫
世故以自適于酒而扁其室曰醉鄉當其時悲歡窮達
興壊理亂曾弗絲毫繫心世降習媮非達人曠士可以
外骸形齊物我也于是其家不能無朘削然猶嗜酒不
問有無其孫翥能自力于學博洽淹貫鄉人士推重之
而翥也能悉意以奉處士于是得陶然醉鄉云處士取
朱氏先卒卒後鰥居屏處四十餘年能待其孫之成立
以屬其家處士雖飲酒而神觀明朗人不敢欺諱元字
元之二子長亨次良亨娶周良娶郁二女長清次明清
適陸明適陳翥亨之子也卒年七十九顔貎如孩嬰人
皆以酒仙稱之而處士亦自笑曰神仙道人亦人而已
耳生于戊寅卒于丙申七月廿日翥卜十月五日葬函
骨于許墅鳳山之先塋翥言處士當屬纊時猶索酒曰
吾醉鄉雖蓬萊瀛洲不是過也惜宗人可交福不逮不
得分飲玉壺春耳然以遇仙馳名豈若吾之樂無涯也
哉翥摭斯來乞予銘是為銘銘曰醉而死其不死者吾
不知誰之子斯言也吾聞諸耼史何以知其然盖所謂
一念萬年不為刑毁不為形全是之謂醉鄉之古仙
平江路總管致仕張公壙誌(代其子都中作)
張氏世占吳都籍而為長洲之相城人至先公始以謹
飭小心入仕于朝儤直殿廬久之成皇以先公忠勤愛
之賜名伯顔大德五年宣授將作院判官十年冬出為
泉州路總管府治中至大初陞授同知邵武路府事明
年改兩浙都運鹽使司同知丁内艱服闋延祐元年除
慶元路同知七年陞授奉政大夫池州路同知泰定三
年進階朝散大夫福寧州尹至順二年超遷大中大夫
漳州路總管至元二年丙子先公年六十有五是夏代
歸先公素有止足意即告老于朝于是以正議大夫平
江路總管致仕歸卧吳下舂容丘園而以三年夏六月
十四日卒于相城之私第不肖孤忍死用是冬蜡月七
日函骨葬同邑益地鄉謝澤原清河侯之兆嗚呼先公
自元貞初入見闕廷繼拜恩寵一為中朝官四貳郡政
一佐鹽運司晚年一再典牧藩翰而引退之志亟矣漳
州代乞懸車未匝歲而天奪之痛哉先公諱世昌字正
卿先大父諱顯江淮等處財賦副總管累贈亞中大夫
廣德路總管輕車都尉追封清河郡伯祖母酆氏封清
河郡君配沈氏子男二人長不肖孤都中次好禮早夭
女一人適羅烈嗚呼先公歷政清操善著之民心傳之
士論後來太常議之國史傳之非玄堂所得識也于是
不肖孤謹抆淚摭世緒官封生卒葬歲月納諸幽云(某)
(人填諱)
江西行中書省左右司郎中高昌布達實哩公
墓誌銘
至正七年冬十有二月朔奉政大夫江西等處行中書
省左右司郎中高昌布達實哩卒于吳享年四十有四
卒之日其父榮禄大夫前江西等處行中書省平章政
事敏珠爾公告老於朝懸車戶下哭之慟曰吾賢子也天
不留為家與國吾何以生為吳自寓公若水司漕臺及
郡侯牧皆會哭于其私第一是皆曰以孝以廉而天乃
奪之速可不為天下慟邪按布達實哩諱也字仲溫其
大父光禄大夫河南河北等處行中書省平章政事柱
國秦國公諱阿勒台托音配阿勒台德濟杜氏皆封秦國大
夫人曾大父贈光禄大夫上柱國中書平章昌國公諱
和齊納配伊德濟勒氏封昌國太夫人其母伊蘇津氏都
哩哈爾吉氏皆封秦國夫人仲温以世胄當文宗時儤直
禁禦謹飭端重為上所知召宰相問曰某可倚任以事
中書遂擬除承事郎尚乘寺大使上顧其名曰是宜寘
清要相臣對曰初任試此遄重用矣時至順改元秋也
是年冬十月御史臺以除目奏上復指其名曰良御史
也御手點除陜西諸道行御史臺監察御史就任即有
威望關陜間遇少暇輒從宿儒學人見其夜參半猶篝
燈讀書人訝而問曰豈欲窮經作博士耶仲溫謂益人
神智無如讀書縱紛冗猶當學況兹事簡不委已於學
異時悔何及乎由是材識與學俱進四年秋轉南臺其
所建明興利除害要皆有得于講學故其言切于用而
不刻本于理而不迂元統三年春奏授承務即擢拜内
臺上自乘輿次關廊廟又其次朝署之間皆有所匡正
時權奸柄國仲溫力言其非疏入不報納印乞去權奸
罷黜乃已是年冬超拜淮西廉訪僉事淮本宋疆埸内
附後民氣猶未復建言乞妙擇守令涵煦其民而孳育
之至元四年奏陞奉直大夫遷廣東仲溫言廣海去天
遠朝廷三年一差官分詣行省自三品以下皆得優等
斟量銓注謂之廣選然年勞未及者有之品敘猥冗者
有之上任未久多見奪于省部匹授官以故人懷苟且
莫肯盡心遂至路府州縣往往闕官廣海之間計闕八
百餘員仲溫意謂地遠近不同其為土臣一也宜慎選
其人即同實授庶不闕官敗事食鹽害民所至皆是而
嶺海之間其害尤甚鹽官既設辨鹽提舉司所司辨鹽
裁三之一其二分則驅迫州縣民至破家蕩産猶不充
具言世皇中統詔凡以鹽椿配處一切停罷文廟時詔
海北散辦鹽課自今悉停仲溫建明嚴設科條禁止鹽
司非理害民等件雖鹽禁未全寬然所以恤民之意見
矣部使者每季慮囚官吏勞擾仲溫謂一歲兩讞為庶
幾所在獄囚往往有死者此皆士師不加之意今後囚
死者坐獄官罪仍于解由開寫囚死數目以明降黜嶺
海官員死無以歛喪無以歸雖舊有恩例然宜加厚六
年夏擢授西臺經歷關陜仲溫嘗冠薦于昔年矣見仲
溫後來咸驚喜迎迓未幾擢浙東海右廉訪副使巡按
所至威不殘寬不弛溫州路平陽州民倪景元嘗捕海
寇後為克埒州判及其子雅勒呼攘其功賞反以倪為賊
遂枉問于連沈貴寧拷掠死仲溫察倪冤克埒坐罪滅
死一等倪冤獲伸斷官吏罪必殷勤訓諭至曰汝母畏
威匿冤弗言也咸曰公長者我罪自我分尚何冤尤急
於興學勸士具宣教養之意誘掖其人士多抵成效至
正二年冬陞授奉議大夫遷湖北其治如浙東四年春
擢拜奉政大夫江西省郎中仲温天性至孝每念其父
母老矣宦轍無由得合并其在湖北時平章公奉旨首
宣政而仲温有江西之除亟與平章會于吴一再遣使
趣仲温上而仲温樂與親聚首朝夕色養惓惓焉而兄
布尼雅實哩方為吴江州達嚕噶齊次兄僧格實哩廣
東僉憲僑居吴而弟敖拉努色爾將上岳州路平陽州
達嚕噶齊亦會于吴仲温深念骨肉聚合之日無幾其
志將辭職以為養平章毅然不許乃是怏怏之江西既
而祖母杜夫人卒於京乃由江西入吴且將從平章北
上葬秦國一再行皆以病作復歸吴盖仲温之孝弟由
中以著乎外自非勉強而然者再北上舟發閶門而復
病止更四閱月而卒卒之日平章俾其室人奉衣斂則皆
弊素無鮮(原闕一字)者詢其子五十四奉其母以告于平章
曰不惟衣不給其假(原闕一字)于人者至四百緡平章乃始
知仲溫平日所以奉事之者非(原闕一字)有羨也哭之頓絶
曰吾兒力孝若此天忍奪之耶盖仲溫以親年幾何竭
力以奉猶恐不及敢計有無哉然不知中道遽(原闕二字)没
猶張目視平章曰兒負父不得盡孝矣烏乎使仲溫稍
待(原闕一字)大用移其孝親者必效忠于國如之何止于斯
也配金圖氏封大興縣君子一即五十四女二孫男一
觀音努將以某年月日歸葬于秦國公之兆其子以平
章之命來拜乞銘銘曰壽雖中道夭其特立者固表表
峨廌三臺佐憲四道顧豈無其人哉求如公之賢則猶
劍之有龍泉不缺不折斯全其節是則仲溫(原闕一字)皎如
玉雪者也歸葬于燕以從秦國之阡名德章章久益傳
白雪漫士陶君墓碣
君姓陶氏其得姓始于堯至晉長沙公與靖節處士皆
以垂名無窮更江左五朝歷唐沿五代以入于宋衣冠
蟬聯世不乏人有諱榎者台州司戶參軍遂家于台八
世孫諱若晦始居之地乃以姓顯生子諱辰史館校勘
校勘生太常寺簿諱居安(原闕二字)生太學錄諱應雷至元
丙子淮安忠武王統兵平宋偏師至(原闕一字)學錄為鄉里
請命將授以官則曰吾欲全父母之邦豈知有(原闕一字)已
而築室清陽溪上藥病者槥死者賑飢者煦寒者其配
繆(原闕一字)靜慈而克賢故志得伸及生君有異質未髫鬌
即異常兒稍(原闕一字)從周仁榮先生學邃于易逮百家九
流皆曉達學成乃出遊(原闕一字)跡幾徧天下上京師王公
貴人聞君言論莫不驚喜傾下然所持者連城之璧照
乘之珠襍之碔砆魚目為病于是翩然南歸每曰燕趙
古稱多竒士今所見何不逮所聞耶既歸齒髮方壯而
家貧鄉里諸儒先力勸君宜少屈以就禄遂試吏蘭溪
州民盜騖連逮一十三人當刺臂君念其貧輕騖直得
賖免浙省檄補江隂州州民劉鐵欲強姦趙屠妻趙訟
鐵鐵抵罪一日縛其妻犯之痛箠趙幾至殞趙乘急捉
刀刺劉斃君謂事出俄頃非有意故殺也趙得減死州
重建治所君主辦社稷壇歷久寖壊每春秋社祭之道
氏院門外君白于尹社稷復建壇壝調松江創聽事後
燕堂六楹君才優長能使民不知役而事集屬邑上海
民徐德訟戴千戶強刦二人瘐死十九人獄具民皆以
為冤君平反之時部使者韓公審讞一如君所言移文
陞賞而辭縣豪民朱管坐戮死籍其家悉以兩家田賜
丞相托克托丞相威權震海内差官高成劉錫副以惡少
年為瓜牙南下肆虐設計陷民掊財無辜被搒掠死者
無筭府縣曲承風指莫敢誰何王兼善以母老被詬辱
奪不顧死言于官官吏悉驚避獨知府楊侯伸憤痛之
意未決君進曰朝廷命公守是邦寧忍坐視赤子啖餓
虎頤耶侯喜遂與謀傾諸惡少勢稍減所差官乃轉委
憲省遣使至府考立官猶震懼君獨抱案條折理明詞
直悉依律斷遣事聞丞相賞鈔幣以年勞省除杭州東
北隅錄事司典史輝和爾人拜布哈與其妻呼喇章自昔
同艱苦生女已十歲一朝為省宣使乃娶呼都克女觀音
努為小妻貌美貲豐善迎合至抑正妻正妻不勝憤布
哈擲刃以剚弗斃閉一室囚之及其女日少予食欲俾
餓死婢引兒訴主母枉于官錄事揮使去君曰此婢去
三人必俱死于是叩頭白憲府使得伸理獲全拜布哈
雖遇赦釋免猶坐黜矣至正壬辰春除信州弋陽縣以
病不赴秋再除湖州歸安縣時方兵興長興州已陷浙
省參政托克托檄君與烏程縣各(原闕二字)萬斛給餽餉君募
巨艘二十以載君未至半道潰即指(原闕三字)使各有定處
甫二日湖州陷君白參政畫計策遄復湖州(原闕二字)無見
糧君走一介召諸艘其至無時刻違遂加賞賚錄功(原闕)
(二字)不報方事變時守土大吏望風奔潰槌埋竊發至有
火人(原闕二字)淫殺縱恣君禀命參政按其罪不少貸良民
始復蘇丙申(原闕二字)紹興上虞縣歎息言曰吾懷抱利器
出將為家國天下用(原闕二字)浮沈下僚今年七十其所藴
曾不得少試以没尚何言哉(原闕二字)月廿日卒于府城都
昌坊之寓舍享壽七十有三配趙氏(原闕二字)真故宋宗室
孟本女也有淑德先君十二年卒葬黃巖州(原闕二字)鄉逍
奥之原今侍講張公翥為應奉時銘其墓子男三人(原闕)
(二字)儀娶都漕運萬戶松江費雄女元珍次宗傳娶錢唐
于從(原闕二字)淑英次宗儒未娶女三人長宗媛適同郡杜
思絅次宗媏(原闕二字)國楊至次宗婉尚幼孫女没時艱路
梗寓殯會稽玉笥山(原闕二字)其為人倜儻磊落于為義若
飢渴居父母喪哀毁骨立四(原闕二字)享感愴怛悼待人以
誠律已以廉盖天禀然也君諱煜字(原闕二字)自號逍奥山
人又號白雲漫士喜吟詠善樂章夫其游歷(原闕二字)交友
及所抱負當大有為可也乃老死簿書期會間然觀(原闕)
(二字)心吏牘不怵于勢不溺于利享尊爵厚禄者愧于君
多矣(原闕二字)其履歷之槩以副其子之請庸揭諸墓以俟
銘傳者采焉
畬山老人墓誌銘
嗚呼士而抱利器屈下僚如轅下駒受牽縶于庸妄之
手(原闕二字)一展足為千里試此龐士元幾困頓於漢昭烈
何況常人(原闕二字)東吳直東南瀕大海九峯三泖間才器
如畬山老人卒厄(原闕二字)書期會其可哀已老人諱仁字
子壽姓陳氏其先浚儀人大父鼎宋迪功郎崇德監酒
稅遂家錢唐父嗣青鎮酒醋務都監没時家貧母杜殊
賢淑脫簪珥營襄事誓守節弗移躬紉紡蠶織給其子
讀書而老人能淬勵力學時宋亡人以吏為師老人念
親老人迫從舅杜汝霖居華亭業吏獲禄為養旨甘無
少闕母喪哀泣甚人至不忍其舅亦漸老養之如母至
八十三而卒大德間松江陞府老人筦庫與計偕解府
諸項鈔若干萬緡時府為皇太后湯沐邑直隸徽政院
道路以歲祲往往椎埋竊發老人用智周防卒善達畿
甸院官以老人才可大用比南歸勑其府擢之調上海
以年勞為府史地瀕海斥鹵宜荳麥不宜稻其事合言
浙省而衆皆首鼠憚行老人毅然請往意為東南民力
竭征徭寬一分受一分賜抱吏牘翻覆辨諭曰海隅罷
氓迫其所有急供上庸何辭今輸官欲以其所無有是
殺之也宰臣韙其言止科荳麥已而調常州更鎮江焦
山寺有田在府寺僧端挾寺貲隂持丹徒縣長短與同
寺僧醒有憾殺醒以滅其迹事逮所謂嚴閏于湛等拘
之獄榜掠誣服人皆冤之老人按而得直時天久旱而
雨人以為洗冤雨次年勞浙省除老人婺州路錄事典
史浙東憲治在婺守土大吏日惴惴懼飛語而老人以
才幹稱婺民有殺已女舁尸沈潤竈陘下圖陷以得賄
老人直其冤秩滿轉衢州衢俗獷號難治而老人從容
案牘間三年如一日一日嘆曰湛卑職固吾命顧止足
則在我於是引年以歸松江有舊田廬琴書畫册足以
娛歲時邑人長者喜而攜子弟相從奉几杖進尊罍靡
少間吳興趙魏公為書秋圃二大字遺之金華黃侍講
賦之詩浯溪俞伯貞父為記秋圃堂其大致以老人持
官不剋而樂廉退故安於晚節且有子四人長元善次
亨道利用貞固皆以儒術致身女二人皆適士族孫男
曾畀思配何氏先卒老人雖從吏而酷嗜問學經史百
氏言往往能成誦遺子從許文懿公講道金華山故其
子皆知名當世亨道從事漕府時迎老人居吳時猶承
平每嬉遊山水間意甚樂也至正八年詔賜高年帛老
人亦與焉還松江是年秋九月五日捐館於其里壽八
十諸子以十一年蜡月望葬於邑之集賢里畬山之原
十八年享道自閩任滿歸走吳謁予銘墓予惟老人出
而為用弗殫才而子多才俊皆可書于是序其事而為
之銘銘曰稼于石田固難望其有年忽倍其獲獲濯溉
然嗟嗟老人百僚底施于其難而可紀壽康令終又有
子畬山藏極邃美嗟嗟老人是之謂不死
蜀虞處士墓碣銘
宋亡今八十年能以文儒丕顯于國家無如虞雍公子
孫其顯者海内章章知其為侍講諱集者矣然族之宗
有居吳者至正十五年秋七月庚子公六世孫處士君
卒其子堪衰斬哀毁以某先公太史與有世契迺從其
從父太常奉禮愷來乞銘哭曰先人生不諧俗竟以隠
約終其身顧先人之孝行懼泯泯無聞大父諱栩博極
羣書内傳後北南從遊者衆已而病病且一紀先人勤
苦以養恒手浣中裠厠牏大母夏氏病目至以舌䑛之
先人既老而堪問學蕪淺亦館授以為養溫凊之室廬
滫&KR1329;之飲食曾不足以少慰其心今没已未能盡大事
嗚呼痛哉夫欲致養而莫遂雖菽水盡懽斯謂養歛手
足形無槨斯謂葬今堪是已處士諱炫字明之蜀隆州
長壽縣人雍公既相孝廟故其家有在吳者于是處士
生于吳其諱兟累官至朝請大夫戶部郎中知岳州者
處士之曾大父也處士生至元十八年辛巳年七十五
娶宣氏生二子長堪次坊女一堪既貧重以兵興世艱
棘舉無助者能以是年八月庚申奉葬吳縣下駕邨烝
山之先塋去其高祖雍郡侯墓在玉遮山張市村者可
一望而近宜為之銘曰宋相世系有克保其墓地者百
無一二而堪能守其先塋奉其先人以葬以志斯可謂
忠孝之懿而詩書之澤百世不墜者已
廬山陳天倪墓誌銘
天倪諱徵字明善姓陳氏蘊懷瓌竒不屑屑求世用嘗
讀莊周氏書至曰和之以天倪困之以漫衍故以天倪
為自號其先本蜀人遠祖篆嘗登宋宣和進士第歷官
至左朝散大夫以蜀險遠遂徙家廬山之下其曾大父
霦大父洽皆宋鄉貢進士父同隠居不仕娶黃氏生處
士始予在杭計籌山中得從黃松瀑先生游先生長不
踰四尺自六藝百家之書無不讀而猶清介孤峭然以
侏儒竟自為道士當時名流如吳興趙文敏公巴西鄧
文肅公皆歛袵畏敬其甥陳誠善亦厲志苦學已而先
生没誠善亦蚤夭而予亦東入吳顧乃于無錫梁溪之
上始識天倪聚語已洽乃知為黃氏甥而誠善則其兄
也又始知幼嘗從草廬吳先生學學于先生之門者盖
夥然獨稱天倪既卒業迺北上燕趙古所謂悲歌慷慨
之士今所謂公卿大夫之賢天倪皆得與之握手傾肺
腑論天下事甚可措之于用既久之南歸若北庭貫君
酸齋山東李君溉之無不稱其才雋如青城虞公伯生
豫章揭公曼碩亦甚稱而形之詩文者皆可考見夫士
不得志于時浪遊海宇以才氣與人相軒輊觀其所與
交可以知其人矣矧重之以黃先生之甥耶已而入吳
知舊有延之取資者于是遂僑于吳娶故宋相古心江
公孫女生二男子曰汝秩曰汝言女三人天倪卒于至
正八年戊子歲秋七月廿有六日得年五十二而二子
能力貧而學養其母能盡歡以至正十六年四月四日
葬于吳縣雅宜山大墩之原夫以天倪懷才負氣盍措
諸用乃不遇而殁非命也夫非命也夫二子以予嘗從
其外氏遊來拜哭乞銘于是為之銘銘曰嗚呼天倪竟
止于是而歸耶保身全歸人孰以汝為非耶殁而有子
九原其泯汝輝耶
張子昭墓誌銘
吳人張旻字子昭其先浚儀人宋宣政間其遠祖通官
御器械從高宗南渡居錢唐宋亡其祖世傑父興嘗居
燕已而居吳遂為吳人子昭髫鬌便嗜學喜從儒先君
子游時宋社已屋三十稔矣故老遺黎殘枝退卒猶有
存者子昭從其人問宋遺事朝廷宗廟宫室制度會同
燕享生殺除拜車輿章服征屯討伐文詞經術下至幽
人遁士言論出處雖不能盡得其詳然依約什一于千
百視後生晚進懵懵無聞知不可同日語已喜遊錢唐
錢唐實宋故都歲必一往或再往左江右湖山川之勝
城邑之舊以至荒臺欹榭壤冢故墓斷碑殘碣頽垣廢
宅更久湮没未嘗有過而問之者子昭每游息登眺必
徘徊躑躅吁歎感嗟哀不能已人或指目笑之不顧也
兼通聲音律呂清濁高下長短疾徐每遇張筵設樂八
音並奏坐客方懽譁而子昭獨顰蹙歔欷人問之輒俯
首不答或嘆曰時根于音其有兆乎尤好樂府詞曲遇
故舊笑樂輒為之歌又時吹洞簫觱篥奏調清越方其
發聲噴氣旁若無人而子昭亦洋洋自喜遇其不欲歌
雖貴為王公弗能強也臨市衢搆楼蓄書其上上經傳
子史下逮稗官百家之言無不備子昭日繙閱研究至
其會心得意處引卷疾讀往往能成誦然不喜人言科
第得失官程吏牘與夫巧宦逆富其為人大致如此故
窶約終其身年六十四歲卒于至正十六年十一月廿
七其子田葬于吳邑胥臺鄉黃山之原娶陳氏繼黃氏
次子里孫男一名肯田讀書苦學能紹父志裒子昭所
著書繼潛錄若干卷意盖繼潛夫論也畫記補遺書補
遺并墨記凡若干卷予讀其書皆終卷田泣而言曰先
人與物無競其為學不求人知浮沈中吳閭巷間今没
矣僅其書存耳不幸没之年遭世變平生知舊舉皆淪
落故田居益貧若臨街小樓先人没之日又讓與田仲
父今葬已久而墓碣未有銘先人幸無靳夫子昭更事
時宋亡已久而子昭若感于宋豈有所徼覬以沽名于
萬一哉此與周頑民有懷于商嗚呼其在周則頑矣在
商則惡得不謂之義哉然子昭之心尤為隠約而難見
予讀其繼潛錄其間有可衷者多然不出于憫宋之亡
其遺文陳迹儘可以補野史之闕他如畫記書補遺之
類又皆博洽有考匪空言也昔歐陽公於五代史作獨
行或出或處雖皆不同然士不可以一途取故為之銘
銘曰混于俗而其行獨譬之玉其庶乎全其璞者歟
邵景義室人陸氏壙誌銘
邵氏居華亭之胥浦為康節先生支胤故猶有讀書績
學之士若景義父其一也景義襟抱坦朗言論達古今
喜賓友每坐定或不如意輒泫然流涕曰使吾室人在
安至此哉人問之則曰吾室人姓陸諱靜貞父潤卿居
雲間為右族室人年廿一歸於吾吾族蕃衍吾室人性
嚴潔上事舅姑順婦道則稱之曰孝婦中接姻妯遵禮
度則稱之曰邵氏子舍之賢下御僕妾則稱之曰賢哉
主饋之人生一男宋永娶謝女媛清媛貞皆有適媛齡
待年於室以吾室之賢宜左右以偕老詎意四十六歲
而卒至正戊戌七月十日也嗚呼痛哉今欲奉祭祀潔
牲醴以相予復何人所以凄斷梗塞尚忍言哉以某年
月日安葬乞予銘之曰
為婦賢為母明(叶)猗壽弗長良人傷猗子克紹庶幾昌
猗
金母沈媼墓誌銘
媼姓沈諱性貞蘇之吳江人同里金潤甫之側室潤甫
四世祖宋迪功郎家已饒于貲而好施予赴人急難不
啻從已出至潤甫莫不皆然潤甫尤篤于學媼奉其夫
婦惟謹上下安之生子天麟裁九歲而甫謝世媼躬紉
績勤劬以育其子者恩禮備至天麟方成童即遣從師
受學歸每誨之曰吾至汝家惟見攻學行義而已汝齒
已長苟弗紹隆汝家異日使吾何以見汝父于地下于
是天麟感激務以遠大自期先是媼本姓屈媼父成從
其母嫁沈因冐沈姓屈自祖父來皆好善誦佛書成之
祖海陵居士每勸迪功積德既深當益于前而昌于後
故自媼之奉其主增益其家而為人所稱道媼十餘年
來病風痺不良于行天麟醫禱殫力竟弗瘳乃于至正
己亥四月卒壽六十以是年六月壬寅葬長洲縣金墩
之原既葬五視朔始克弔天麟于哀次見其居喪以禮
慨然歎曰喪禮三年之中自轉徙執事而後事行者面
垢而已聞媼久病天麟每輿其母以行今居喪若是其
可謂篤行之士也已以其友虞勝伯狀媪之行乞予銘
銘曰
金墩之隆土厚而豐是為媼之宫更萬子孫孝弟樂施
振祖父之風其永弗痌
僑吳集卷十二
