李太白集注卷十三
錢塘王𤦺撰
古近體詩共二十五首
安陸白兆山桃花巖寄劉侍御綰(一作春歸桃花巖貽許侍御)
(太平寰宇記白兆山在安州安陸縣西三十里一統志白兆山在德安府城西三十里下有桃花巖)
(及李太白讀書堂綰烏板切彎上聲)
雲卧三十年好閒復愛仙蓬壺雖冥絶鸞鳳心悠然歸
來桃花巖得憩雲忩眠(一作幼采紫房談早愛滄溟仙心跡頗相誤世事空徂遷歸來)
(丹嚴曲得憩青霞賦)對嶺人共語飲潭猿相連時昇翠微上邈若
羅浮巔兩岑抱東壑一嶂横西天樹雜日易隠崖傾月
難圓芳草換野色飛蘿搖春烟入遠構石室選幽開山
田獨此林下意杳無區中緣永辭霜臺(一作繡衣)客千載方
來旋(鮑照詩雲卧恣天行拾遺記蓬壺蓬萊也埤雅猿不踐土好上茂木渴則接臂而飲爾雅翼猿好攀)
(援其飲水輒自高崖或大木上纍纍相接下飲飲畢復相收而上翠微者山未及頂上而在旁坡陀之處詳見)
(十卷注太平寰宇記廣州增城縣東有羅浮山浮水出焉是為浮山與羅山並體故曰羅浮非羽化莫有登其)
(極者嶮尖之峰四百四十有二同歸於羅山上則三峰争竦各五六千仞其穴冥然莫測其極北通句曲之山)
(茅君内傳云第七洞名朱明耀真之天璿房瑶室七十冇二&KR3058;崿穹窿自然雲竦爾雅山小而高岑邢昺疏山)
(形雖小而高嶔崟者名岑也韻會嶂山峰如屏障者謝靈運詩緬邈區中緣張鳳翼註區中世間也緣塵緣也)
(霜臺御史臺也詳十一卷註)
淮南卧病書懷寄蜀中趙徵君蕤(唐書地理志淮南道夀州夀春)
(郡本淮南郡天寶元年更名唐書藝文志趙蕤字太賓梓州人開元中召之不赴有長短要術十卷)
(北夢瑣言趙蕤者梓州鹽亭人博學鈐韜長於經世夫妻俱有節操不受交辟撰長短經十卷王霸)
(之道見行於世四川志趙蕤鹽亭人隠於梓州郪縣長平山安昌巖博考六經諸家同異著長短經)
(十卷明王霸大略其文亦申鑒論衡之流凡六十三篇又注關朗易傳明皇屢徵之不就李白嘗造)
(其廬訪焉)
吳會一浮雲飄如遠行客(一作萬里無主人一身獨為客)功業莫從就
歲光屢奔迫良圖俄棄捐衰疾乃綿劇古琴藏虛匣長
劔挂空壁楚懷奏鍾儀越吟比莊舄(二句一作卧來恨已久興發思逾積)
(又蕭本上句作楚冠懷鍾儀)國門遥天外鄉路遠山隔朝憶相如臺
夜夢子雲宅旅情初結緝(一作如結骨)秋氣方寂歴風入松
下清露出草間白故人不可見幽夢誰與適(一作故人不在此而)
(我誰與適)寄書西飛鴻贈爾慰離析(魏文帝詩西北有浮雲亭亭如車蓋惜哉時不)
(遇適與飄風會吹我東南行行行至吳會潘岳詩人居天地間飄若遠行客左傳晉侯觀於軍府見鍾儀問之)
(曰南冠而縶者誰也有司對曰鄭人所獻楚囚也使税之問其族對曰泠人也公曰能樂乎對曰先父之職官)
(也敢有二事使與之琴操南音范文子曰樂操土風不忘舊也杜預註南音楚聲王粲登樓賦莊舄顯而越吟)
(詳見九卷贈崔侍御詩註初學記王褒益州記曰司馬相如宅在州西笮橋北百步許李&KR0574;云市橋西二百步)
(得相如舊宅今海安寺南有琴臺故墟太平寰宇記益部耆舊傳云相如宅在少城中笮橋下北百餘步是也)
(有琴臺在焉今為金花寺成都志相如琴臺在城外浣花溪之海安寺南今為金花寺元魏伐蜀下營於此掘)
(塹得大甕二十餘口蓋所以響琴也太平御覽成都記曰成都縣南百步有揚雄宅今草玄亭遺跡尚存太平)
(寰宇記子雲宅在益州少城西南角一名草玄堂一統志揚雄宅在成都府城内西南内有草玄堂及墨池今)
(成都縣治即其地也江淹詩寂歴百草晦李善註寂歴凋疎貌謝靈運詩路阻莫贈問云何慰離析何晏論語)
(註不可聚會曰離析)
寄弄月溪吳山人
嘗聞龐德公家住泂(蕭本作洞)湖水終身栖鹿門不入襄陽
市夫君弄明月滅影清淮裏高蹤邈難追可與古人比
清揚杳莫覩白雲空望美待我辭人間㩦手訪松子(後漢)
(書龐公者南郡襄陽人也居峴山之南未嘗入城府夫妻相敬如賓荆州刺史劉表數延請不能屈乃就候之)
(後攜其妻子登鹿門山因採藥不反章懷太子註襄陽記曰司馬德操年小德公十歲兄事之呼作龐公故俗)
(人謂龐公是德公名非也鹿門山舊名蘇嶺山建武中襄陽侯習郁立神祠於山刻二石鹿夾神道口俗因謂)
(之鹿門廟遂以廟名山也泂湖事無所考證孟浩然詩亦有聞就龐公隠移居近泂湖之句按酈道元水經註)
(蔡洲大岸西有洄湖停水數十畆長數里廣減百步水色常綠楊儀居上洄楊顒居下洄與蔡洲相對在峴山)
(南廣昌里云云與後漢書峴山之南相合豈泂湖即洄湖之訛歟然道元不言洄湖為德公所居而以漁梁洲)
(為德公所居則又未敢據也謝靈運山居賦廣滅影於崆峒許遁音於箕山傅咸詩豈不企高蹤麟趾邈難追)
(詩國風有美一人清揚婉兮毛萇傳清揚眉目之間松子赤松子也詳見六卷註又抱朴子赤松子以玄蟲血)
(漬玉為水而服之能乘烟上下真誥我之所師南岳松子松子為太虚真人左仙公)
秋山寄衛尉張卿及王徵君(衛尉卿見九卷註)
何以折相贈白花青桂枝月華若夜雪見此令人思雖
然剡溪興不異山隂時明發懷二子空吟招隠詩(沈約詩月)
(華臨静夜夜静滅氛埃晉書王徽之嘗居山隂夜雪初霽月色清朗四望浩然獨酌酒咏左思招隠詩忽憶戴)
(逵逵時在剡便夜乘小船詣之經宿方至造門不前而反人問其故徽之曰本乘興而來興盡而返何必見安)
(道耶明發猶明早也詳見二卷註)
望終南山寄紫閣隠者(史記正義括地志云終南山一名中南山一名太乙)
(山一名南山一名橘山一名楚山一名秦山一名周南山一名地肺山在雍州萬年縣南五十里圖)
(書編終南乃關中南山西起隴鳳東踰商洛綿亘千里有餘其南北亦然隨地異名總言之則曰南)
(山耳西安志紫閣峰乃終南山之一峰也詳見五卷註)
出門見南山引領意無限秀色難為名蒼翠日在眼有
時白雲起天際自舒卷心中與之然託興每不淺何當
造幽人滅跡棲絶巘(後漢書昔人之隠遭時則放聲滅跡巢棲茹薇張協七命發絶巘遡)
(長風張銑註絶巘高峰也巘語蹇切年上聲)
夕霽杜陵登樓寄韋繇(元和郡縣志杜陵在京兆府萬年縣東南二十里胡)
(三省通鑑註自漢宣帝起杜陵邑至後漢為縣屬京兆隋遷京城并杜陵入大興縣唐改大興曰萬)
(年)
浮陽滅霽景萬物生秋容登樓送遠目伏檻觀羣峰原
野曠超緬關河紛錯(蕭本作雜)重清暉映竹日(一作水竹)翠色明
雲松蹈海寄遐想還山迷舊蹤徒然迫晚暮未果諧心
胷結桂空佇立折麻恨莫從(一作採菊竞誰舉游蘭恨莫從)思君達永
夜長樂聞疎鐘(張協詩浮陽映翠林吕向註浮陽日光也謝靈運詩浮陽滅清暉楚辭坐堂伏)
(檻臨曲池些王逸註檻楯也鮑照詩綺肴紛錯重楚辭結桂枝兮延佇王逸註延長也佇立也結木為誓長立)
(而望也楚辭折疏麻兮瑶花將以遺兮離居謝靈運詩行觴奏悲歌永夜繼白日徐陵玉臺新咏序厭長樂之)
(疎鐘三輔黃圖長樂宫本秦之興樂宫也高皇帝始居櫟陽七年長樂宫成徙居長安城三輔舊事宫殿疏皆)
(云興樂宫秦始皇造漢修飾之周迴二十里)
秋夜宿龍門香山寺奉寄王方城十七丈奉國瑩
(蕭本作營)上人從弟幼成令問(河南通志龍門山在河南府城西南三十里兩)
(山對峙東曰香山西曰龍門石壁峭立伊水出其間故又名伊闕左氏傳晉趙鞅納王使女寬守闕)
(塞服虔謂南山伊闕是也杜預註洛陽西南伊闕口也而今謂龍門矣壁間石佛大小數百皆後魏)
(及唐時所鑿香山寺在龍門山上後魏時建白居易修香山寺記洛陽四郊山水之勝龍門首焉龍)
(門十寺游觀之勝香山首焉唐山南東道之唐州有方城縣)
朝發汝海東暮棲龍門中水寒夕波急木落秋山空望
極九霄迥賞幽萬壑通目皓沙上月心清松下(一作裏)風
玉斗横(一作生)網戸銀河耿花宫興在趣方逸歡餘情未
終(一作咫尺世喧隔微冥真理融)鳳駕憶王子虎溪懷遠公桂枝坐蕭
瑟(一作銷歇)棣華不復同流恨(一作浪)寄伊水盈盈焉可窮(劉琨)
(詩朝發廣莫門暮宿丹水山枚乘七發南望荆山北望汝海李善註汝稱海大言之也郭璞山海經註汝水出)
(南陽魯陽縣大盂山東北至河南梁縣東南經襄城潁川汝南至汝隂褒信縣入淮梁簡文帝詩夕波照孤月)
(九霄即九天也詳見明堂賦註玉斗即北斗色明朗如玉故曰玉斗綱戶門扉上刻為方目如羅網狀若今之)
(隔亮也楚辭網戶朱綴刻方連些詳見明堂賦註初學記天河亦曰銀河謝朓詩秋河曙耿耿吕延濟註耿耿)
(明净也花宫佛寺也佛說法處天雨衆花故詩人以佛寺為花宫何遜詩鳳駕啓千羣王子謂仙人王子喬一)
(統志虎溪在九江府城南晉僧惠遠送客過此虎輙鳴號因名道書以虎溪山為七十二福地之一鮑照詩容)
(華坐銷歇棣華詳見七卷註王子以喻王方城遠公以比國瑩上人棣華謂幼成令問二弟水經註伊水出南)
(陽縣西蔓渠山東北過伊闕中又東北至洛陽縣南北入於洛元和郡縣志伊闕山在河南府伊闕縣北四十)
(五里兩山相對望之若闕伊水流其間故名古詩盈盈一水間脈脈不得語)
春日獨坐寄鄭明府
鷰麥青青遊子悲河堤弱柳鬱金枝長條一拂春風去
盡日飄揚無定時我在河南别離久那堪對此當(蕭本作坐)
(此對)忩牖情人道來竟不來何人共醉新豐酒(邢昺爾雅疏蘥一名)
(雀麥一名燕麥本草云生故墟野林下苗似小麥而弱實似穬麥而細在處有之本草綱目燕麥野麥也燕雀)
(所食故名宗奭曰苗與麥同但穗細長而疎唐劉夢得所謂莬葵燕麥搖蕩春風者也河堤弱柳鬱金枝言弱)
(柳之枝似鬱金之黃也本草鬱金生蜀地及西戎苗似薑黃花白質紅末秋出莖心而無實其根黃赤梁元帝)
(詩試酌新豐酒遥勸陽臺人)
寄淮南友人
紅顔悲舊國青歲歇芳洲不待金門詔空持寶劔游海
雲迷驛道江月隠鄉樓誰作淮南客因逢桂樹留(陳子昂春)
(臺引遲美人兮不見恐青歲之還遒楊齊賢曰青歲猶青春也漢書東方朔傳待詔金門稍得親近三輔黃圖)
(東方朔主父偃嚴安徐樂皆待詔金馬門淮南王招隠士詞桂樹叢生兮山之幽攀援桂樹兮聊淹留)
沙丘城下寄杜甫(楊齊賢曰趙有沙丘宫在鉅鹿此沙丘當在魯𤦺按在鉅鹿者)
(乃沙丘臺趙於其地作宫故有沙丘宫非沙丘城也太平寰宇記萊州掖縣有沙丘城殷紂所築始)
(皇崩處夫紂所築始皇崩處古今皆指在鉅鹿者是不云在萊州樂史所証亦誤據此詩而約其地)
(當與汶水相近唐書杜甫字子美襄陽人少貧不自振客吳越齊趙間李邕竒其才先往見之舉進)
(士不中第困長安天寶十三載玄宗朝獻太清宫饗廟及郊甫奏賦三篇帝竒之使待制集賢院擢)
(河西尉不拜改右衛率府胄曹參軍至德二年拜右拾遺出為華州司戶參軍嚴武節度劔南東西)
(川表為參謀檢校工部員外郎)
我來竟何事高卧沙丘城城邊有古樹日夕連秋聲魯
酒不可醉齊歌空復情思君若汶水浩蕩寄南征(莊子魯酒)
(薄而邯鄲圍謝朓詩嬋娟空復情一統志汶水其源有三一發泰山之旁仙臺嶺一發萊蕪縣原山之陽一發)
(萊蕪縣寨子村至泰安州静封鎮合馬名曰塹汶西南流與徂徠山之陽小汶河合又西南流注洸河入濟按)
(水經有五汶北汶嬴汶柴汶浯汶牟汶名雖有五而其流則同)
聞丹丘子於城北山(簫本缺山字)營石門幽居中有高
鳳遺跡僕離羣遠懷亦有棲遁之志因叙舊以寄
之
春華(一作弄)滄江月秋色碧海雲離居盈寒暑對此長思
君思君楚水南望君淮山北夢魂雖飛來會面不可得
疇昔在嵩陽同衾卧羲皇綠蘿笑簪紱丹壑賤巖廊晚
塗各分析乘興任所適僕在雁門關君為峨嵋客心懸
萬里外影滯兩鄉隔長劔復歸來相逢洛陽陌陌上何
喧喧都令心意煩迷津覺路失託勢隨風翻以兹謝朝
列長嘯歸故園(古詩同心而離居憂傷以終老禮記予疇昔之夜鄭玄註疇發聲也昔猶前也)
(嵩陽嵩山之陽羲皇猶云自謂是羲皇上人鮑照詩妍容逐丹壑漢書游於巖廊之上文潁曰巖廊殿下小屋)
(也晉灼曰廊堂邊廡巖廊謂巖峻之廊也韻會巖廊殿旁高廡也太平寰宇記雁門關在憲州東南六十里屬)
(天池縣雁門鄉其關東臨汾水西倚高山接嵐朔州一統志雁門關在山西馬邑縣東南七十里東西山巖峭)
(拔中有路盤旋﨑嶇絶頂置關南通代州元和郡縣志峨嵋山在嘉州峨眉縣西七里蜀都賦云抗峨眉於重)
(阻兩山相對望之如峨眉故名此山亦有洞天石室高七十六里吳均詩陌上何喧喧匈奴圍塞垣謝靈運詩)
(脱冠謝朝列潘岳詩長嘯歸東山)故園恣閒逸求古散縹帙久欲入(一作)
(尋)名山婚娶殊未畢人生信多故世事豈惟一念此憂
如焚悵然若有失聞君卧石門宿昔契彌敦方從桂樹
隠不羡桃花源高風(繆本作鳳)起遐曠幽人跡復存松風清
瑶瑟溪月湛芳樽安居偶佳賞丹心期此論(徐陵玉臺新咏序開)
(兹縹帙散此緗編後漢書向長字子平隠居不仕建武中男女娶嫁既畢敕斷家事勿相關當如我死於是遂)
(肆意與同好北海禽慶俱游五岳名山不知所終沈約詩早欲尋名山期待婚嫁畢謝靈運詩中飲顧宿心悵)
(焉若有失淮南王招隠士桂樹叢生兮山之幽桃花源見二卷註劉孝綽詩華茵藉初卉芳樽散緒寒湛牀)
(減切巉上聲澄也又直禁切沈去聲投物水中也又子禁切音浸浸也)
淮隂書懷寄王宋城(一作宗城繆本作宗成淮唐書地理志淮南道楚州隂)
(郡有淮隂縣河南道宋州睢陽郡有宋城縣)
沙墩至梁苑二十五長亭大舶夾雙艪中流鵝鸛鳴雲
天掃空碧川岳涵餘清飛鳬從西來適與佳興并眷言
王喬舄婉孌故人情復此親懿會而增交道榮沿洄且
不定飄忽悵徂征暝投淮隂宿欣得漂母迎斗酒烹黃
雞一餐感素誠予為楚壯士不是魯諸生有德必報之
千金恥為輕緬書羈孤意遠寄棹歌聲(按通典宋城縣即漢睢陽縣其)
(地有漢梁孝王兔園平臺雁鶩池長亭即斥堠也古制十里一長亭二十五長亭則二百五十里矣唐書釋音)
(舶大舟艣與櫓同鵝鸛鳴謂舟人喧䀨有似鵝鸛之聲耳王喬舄詳見十一卷註後漢書婉孌龍姿章懷太子)
(註婉孌猶親愛也謝莊月賦親懿莫從李善註親懿懿親也左氏傳富辰曰兄弟雖有小忿不廢懿親杜預曰)
(懿美也沿逆流而上也汨順流而下也陸機詩駕言遠徂征漂母事已見六卷註𤦺按太白因在淮隂故用淮)
(隂古事為喻所謂楚壯士者正指韓信而言楊氏以淮隂侯傳中辱信少年當之未是史記叔孫通使徵魯諸)
(生三十餘人謝莊月賦羈孤逓進李善註羈孤羈客孤子也西京賦縱棹歌李善註棹歌引棹而歌也舶音)
(白孌音戀)
聞王昌齡左遷龍標遥有此寄(唐書王昌齡字少伯江寧人第進士)
(補校書郎又中宏辭遷汜水尉不護細行貶龍標尉以世亂還鄉里為刺史閭丘曉所殺昌齡工詩)
(緒密而思清時謂王江寧云漢書周昌傳吾極知其左遷顔師古註是時尊右而卑左故謂貶秩位)
(為左遷唐書地理志黔中道叙州潭陽郡有龍標縣)
楊花落盡(一作揚州花落)子規啼聞道龍標過五溪我寄愁心
與明月隨風(繆本作君)直到夜郎西(通典五溪一辰溪二酉溪三巫溪四武溪五沅)
(溪今黔中道謂之五溪又云五溪中地歸漢以後列代開拓今播州涪川夜郎義泉龍溪溱溪等郡地)
寄王屋山人孟大融(河南通志王屋山在懷慶府濟源縣西北九十里接山西)
(平陽府垣曲縣及澤州陽城縣界山有三重其狀如屋或曰以其山形如王者車蓋故名或曰山空)
(其中列仙居之其内廣闊如王者之宫也其絶頂曰天壇山峰突兀即濟水發源處常有雲氣覆之)
(輪困紛郁雷雨在其下相傳古仙靈朝會之所其東峰曰日精其西峰曰月華道書謂之清虚小有)
(洞天唐司馬承禎修道於此)
我昔東海上勞山飡紫霞親見安期公食棗大如瓜中
年謁漢主不惬還歸家朱顔謝春暉白髮見生涯所期
就金液飛步登雲車願隨夫子天壇上閒與仙人掃落
花(太平寰宇記萊州即墨縣有大勞山小勞山按郡國志云吳王夫差登之得靈寶度人經晏謨齊記云太)
(山雖言高不如東海勞昔鄭康成領徒於此山高二十五里周廻八十里在縣東南三十八里山東通志勞山)
(在萊州府即墨縣東南六十里海濱山有二其一高大曰大勞山其一差小曰小勞山二山相聯又名牢盛山)
(秦始皇登牢盛山望蓬萊即此處顔延年詩本自餐霞人李周翰註餐霞仙者之流真誥九華真妃曰日者霞)
(之實霞者日之精君惟聞服日之法未知餐霞之精也夫餐霞之經甚秘致霞之道甚易此謂體生玉光霞映)
(上清之法也史記李少君曰臣常游海上見安期生安期生食巨棗大如瓜抱朴子金液太乙所服而仙者也)
(合之用古秤黃金一斤并用玄明龍膏太乙旬首中石冰石紫游女玄水液金化石丹砂封之百日成水真經)
(云金液入口則其身皆金色郭璞詩翹手攀金梯飛步登玉闕洛神賦載雲車之容裔劉良註神以雲為車)
憶舊遊寄譙郡元參軍(唐時所稱譙郡即亳州也隷河南道)
憶昔洛陽董糟丘為余天津橋南造酒樓黃金白璧買
歌笑一醉累月輕王侯海内賢豪青雲客就中與君(一作)
(與君一見)心莫逆迴山轉海不作難傾情倒意無所惜(天津橋在)
(河南縣北洛水上詳見二卷註蜀都賦樂飲今夕一醉累月莊子子桑戶孟子反子琴張三人相與為友曰孰)
(能相與於無相與相為於無相為孰能登天游霧撓挑無極相㤀以生無所終窮三人相視而笑莫逆於心遂)
(相與友)我向淮南攀桂枝君留洛北愁夢思不忍别還相
隨相隨迢迢訪仙城三十六曲水迴縈一溪初入千花
明萬壑度盡松風聲銀鞍金絡到(蕭本作倒)平地漢東太守
來相迎紫陽之真人邀我吹玉笙飡霞樓上動仙樂嘈
然宛似鸞鳳鳴袖長管催欲輕舉漢中太守醉起舞(一作)
(漢東太守酣歌舞)手持錦袍覆我身我醉横眠枕其股當筵意
氣凌九霄星離雨散不終朝分飛楚關山水遥余既還
山尋故巢君亦歸家度渭橋(淮南王招隠士攀援桂枝兮聊淹留李善文選註凡)
(草木花實榮茂謂之明枝葉凋傷謂之晦早延年詩銀鞍何煜爚陌上桑古辭驄馬金絡頭唐時漢東郡即隨)
(州也隸山南東道漢中郡即梁州也本名漢川天寶元年始更名漢中隸山南西道紫陽先生於隨州苦竹院)
(置飡霞樓詳見三十卷紫陽碑銘毛萇詩傳自旦及食時為終朝史記索隠渭橋有三所一在城西北咸陽路)
(曰西渭橋一在東北高陵路曰東渭橋其中渭橋在故城之北)君家嚴君勇貔虎作尹
并州遏戎虜五月相呼渡太行摧輪不道羊腸苦行來
北涼(當作京)歲月深感君貴義輕黃金瓊杯綺食青玉案
使我醉飽無歸心時時出向城西曲晉祠流水如碧玉
浮舟弄水簫鼔鳴微波龍鱗莎草綠興來攜妓恣經過
其若楊花似雪何紅(一作鮮)糚欲醉宜斜日(一作如花落)百尺
清潭寫翠娥翠娥嬋娟初月輝美人更唱舞羅衣清風
吹歌入空去歌曲自繞行雲飛(周易家人有嚴君焉父母之謂也書牧誓勖哉)
(夫子尚桓桓如虎如貔如熊如羆於商郊陸璣詩疏貔似虎或曰似熊一名執夷一名白狐其子為□遼東人)
(謂之白羆唐書百官志開元十一年太原府置尹及少尹以尹為留守少尹為副留守舊唐書開元十一年改)
(并州為太原府史記正義抬地志云太行山在懷州河内縣北二十五里有羊腸坂又云羊腸坂道在太行山)
(上南口懷州北口潞州李善文選註羊腸其山盤紆如羊腸魏武帝詩北上太行山艱哉何巍巍羊腸坂詰屈)
(車輪為之摧北涼即張掖郡按漢武帝始置張掖郡魏晉時隸凉州及沮渠蒙遜立國於此號為北涼以涼州)
(五郡張掖在其北也唐時為甘州又謂之張掖郡然上文言并州太行下文言晉祠中間忽言北涼不合當是)
(北京之訛耳蓋天寶之初號太原為北京也張衡詩何以報之青玉案李善註玉案君所憑依劉良註玉案美)
(器可以致食揚升菴曰古詩青玉案即盤也今以為桌非矣孟光舉案即舉盤也若桌安事舉乎琦案周禮玉)
(人案有十二寸史記高祖過趙趙王自持案進食萬石君對案不食皆指棜禁之類而言不謂几案也元和郡)
(縣志晉祠一名王祠周唐叔□祠也在太原府晉陽縣西南十二里山西通志唐叔虞祠在太原府太原縣西)
(南十里懸甕山之麓乃晉水發源處今謂之晉祠叔虞始受封為唐侯後改國號曰晉祠亦以名魏地形志云)
(晉陽有晉王祠即此水經註山海經曰懸甕之山晉水出焉今在縣之西南昔智伯之遏晉水以灌晉陽其川)
(上&KR1140;後人踵其遺跡蓄以為沼沼西際山枕水有唐叔虞祠水側有凉堂結飛梁於水上左右雜樹交蔭希見)
(㬢景至有淫朋密友羈游宦子莫不尋樂契集用相娛慰於晉川之中最為勝處漢武帝秋風辭簫鼓鳴兮發)
(棹歌潘岳詩濫泉龍鱗瀾埤雅夫須莎草也可以為笠又可以為簔疎而無温故字從沙廣韻嬋娟好恣態貌)
(高唐賦更唱迭和赴曲隨流列子秦青撫節悲歌聲振林木響遏行雲貔音近皮)此時行(一作歡)
樂難再遇西遊因獻長楊賦北闕青雲不可期東山白
首(一作髮)還歸去渭橋南頭(一作渭水橋南一作渦水橋南)一遇君酇臺
之北又離羣問余别恨今(蕭本作知)多少落花春暮争紛紛
(一作鶯飛求友滿芳樹落花送客何紛紛)言(一作情)亦不可盡情(一作言)亦不可
極呼兒長跪緘此辭寄君千里遥相憶(揚雄從成帝至射熊館還上長)
(楊賦詳見一卷大獵賦註漢書蕭何治未央宫立東闕北闕顔師古註未央殿雖南嚮而上書奏事謁見之徒)
(皆詣北闕公車司馬亦在此焉是以北闕為正門陶潛詩帝鄉不可期太平寰宇記酇縣漢縣屬沛郡古今地)
(名即酇亭是也輿地志云魏以酇縣屬譙郡漢封蕭何為酇侯茂陵書云何封國在南陽姚崇曰兩縣同作酇)
(字南陽酇音贊沛郡酇音嵯班固泗水亭高祖碑云文昌四友漢有蕭何序功第一受封於酇以韻而言則非)
(南陽者音贊也錦繡萬花谷酇有二縣音字多亂其屬沛郡者音嵯屬南陽者音贊此所云酇臺者屬於譙郡)
(當作嵯音讀我唐仲言曰歴叙舊游之事凡合而離者四焉在洛則就君游適淮則君隨我往并州戎馬之)
(地而攜妓相遇西游落魄之餘而不忘晤對叙事四轉語若貫珠絶非初唐牽合之比)
月夜江行寄崔員外宗之(崔宗之事見十卷註)
飄颻(蕭本作飄飄)江風起蕭颯海樹秋登艫美清夜挂席移
輕舟月隨碧山轉水合青天流杳如(一作然)星河上但覺
雲林幽歸路方浩浩徂川去悠悠徒悲蕙草歇復聽菱
歌愁岸曲迷後浦沙明瞰前洲懷君不可見望遠增離
憂(江總詩海樹一邊出鮑照詩登艫眺淮甸李善註李斐曰艫船前頭刺櫂處也謝靈運詩挂席拾海月廣)
(韻瞰視也楚辭思公子兮徒離憂瞰音勘)
宿白鷺洲寄楊江寧(太平御覽丹陽記曰白鷺洲在縣西三里隔江中心南邊)
(新林浦西邊白鷺洲洲上多聚白鷺因名之唐書地理志江南東道有上元縣本江寕縣肅宗上元)
(二年更名上元隸昇州江寧郡)
朝别朱雀門暮棲白鷺洲波(一作沙)光搖海月星影入城
樓望美金陵宰如思瓊樹憂徒令魂作(蕭本作入)夢翻覺夜
成秋綠水解人意為余西北流因聲玉琴裏蕩漾寄君
愁(六朝事跡晉咸康二年作朱雀門新立朱雀浮航在縣城東南四里對朱雀門南渡淮水亦名朱雀橋地)
(志云朱雀門北對吳都城宣陽門相去六里又云朱雀門晉都城南門也按晉作新宫立三門於南面正中曰)
(宣陽與朱雀門相對吳均詩思君甚瓊樹不見方離憂)
新林浦阻風寄友人(一作金陵阻風雪書懷寄楊江寧景定建康志新林浦)
(在城西南二十里闊三丈深一丈長十二里源出牛頭山西七里入大江秋夏勝五十石舟春冬涸)
(一統志新林浦在應天府西南二十里一名新林港)
潮水定可信天風難與期清晨西北轉薄暮東南吹以
此難挂席佳期益相思(一本作洄㳂頗淹遲其下又多使索金陵書又叨賢宰知絃歌)
(止過客惠化聞京師四句)海月破圓(一作團)景菰蔣生綠池昨日北湖
梅開花已滿枝(一作昨日北湖花初開未滿枝)今朝(一作看)白(蕭本作東)門柳
夾道垂青絲歲物忽如此我來定(一作復)幾時紛紛江上
雪草草客中悲明發新林(一作板橋)浦空吟謝朓詩(潮水晝夜再來)
(其大小早晏依期而至不爽時刻故人謂之潮信藝文類聚日將暮曰薄暮謝靈運詩挂席拾海月楚辭與佳)
(期兮夕張謝靈運詩圖景早已滿梁書瀆中並饒菰蔣爾雅翼菰者蔣草也生水中葉如蔗荻江東人呼為茭)
(草刈以飼馬甚肥其苗有莖梗者謂之菰蔣至秋則為菰米徐爰釋問晉大興三年始創北湖築長堤以壅北)
(山之水東自覆舟山西至宣武城六里宋元嘉中有黑龍見因改名玄武湖江南通志玄武湖在江寧府太平)
(門外一名蔣陵湖晉元帝始名北湖宋文帝改名習武湖元嘉中又名玄武湖白門柳詳見四卷楊叛兒註庾)
(信詩岸柳被青絲詩小雅勞人草草毛傳云草草勞心也謝朓有之寅城出新林浦向板橋浦詩)
寄韋南陵冰余江上乘興訪之遇尋顔尚書笑有
此贈(唐時江南西道有南陵縣隸宣州宣城郡唐書肅宗即位顔真卿拜工部尚書兼御史大)
(夫乾元二年拜浙西節度使)
南船正東風北船來自緩江上相逢借問君語笑(一作聲)
未了風吹斷聞君攜妓訪情人應為尚書不顧身堂上
三千珠履客甕中百斛金陵春恨我阻此樂淹留楚(一作)
(此)江濱月色醉遠客山花開欲燃春風狂殺人一日劇
三年乘興嫌太遲焚却子猷船夢見五柳枝已堪挂馬
鞭何日到彭澤長(一作狂)歌陶令前(身猶我也魏晉後多自稱曰身史記春申)
(君客三千餘人其上客皆躡珠履金陵春酒名也唐人名酒多以春杜子美詩云聞道雲安麴米春韓退之詩)
(且須勤買抛青春劉夢得詩鸚鵡杯中若下春白樂天詩註云杭州釀酒趁梨花時熟號為梨花春國史補云)
(酒則有滎陽之土窟春富平之石凍春劍南之燒春裴鉶傳竒有松醪春之類詩國風一日不見如三歲兮王)
(子猷乘船訪戴安道陶淵明宅邊有五柳樹及為彭澤令俱己見前註)
題情深樹寄象公
腸斷枝上猿淚添山下樽白雲(蕭本作虎誤)見我去亦為我
飛翻(格物論猿性急而腸狹哀鳴則腸俱斷而死)
北山獨酌寄韋六
巢父將許由未聞買山隠道存跡自高何憚去人近紛
吾下兹嶺地閒諠亦冺門横羣岫開水鑿衆泉引屏高
而在雲竇深莫能準川光晝昏凝林氣夕淒緊於焉摘
朱果兼得養玄牝坐月觀寶書拂霜弄瑶軫傾壺事幽
酌顧影還獨盡念君風塵遊傲爾令自哂(一作安知世上人名利空)
(蠢蠢曰韻會將與也偕也世說支道林就深公買印山深公未聞巢由買山而隠南史劉虬以江陵西沙洲)
(去人遠乃徙居之說文岫山穴也殷仲文詩風物自淒緊米果謂果中之米色者耳蕭註以為火棗異名未是)
(老子谷神不死是謂玄牝玄牝之門是為天地根河上公註玄天也在人為鼻牝地也於人為口夫五炁從鼻)
(歸五藏出入於口也江淹詩寶書為君掩李善註道學傳曰夏禹撰真靈之玄要集天官之寶書李周翰註寶)
(書真經也琴下繫絃之柱謂之軫或以玉為之故曰瑶軫陶潜詩傾壺絶餘瀝又飲酒詩序偶有名酒無夕不歡)
(顧影獨盡忽焉復醉岫音就)
寄當塗趙少府炎(當塗少府俱見八卷註)
晚登高樓望木落雙江清寒山饒積翠秀色連州城目
送楚雲盡心悲胡雁聲相思不可見迴首故人情
寄東魯二稚子(在金陵作)
吳地桑葉綠吳蠶已三眠我家寄東魯誰種龜隂田春
事已不及江行復茫然南風吹歸心飛墮酒樓前樓東
一株桃枝葉拂青烟此樹我所種别來向三年桃今與
樓齊我行尚未旋嬌女字平陽折花倚桃邊折花不見
我淚下如流泉小兒名伯禽與姐亦齊肩雙行桃樹下
撫背復誰憐念此失次第肝腸日憂煎裂素寫遠意因
之汶陽川(蠶將蜕輙卧不食古人謂之俯荀卿蠶賦三俯三起事乃大己是也後人謂之眠本草蠶)
(三眠三起二十七日而老是也水經註龜山北即龜隂之田也春秋定公十年齊人來歸龜隂之田是也太平)
(廣記李白自幼好酒於兖州習業平居多飲又於任城縣構酒樓日與同志荒宴客至少有醒時邑人皆以白)
(重名望其里而加敬焉劉琨詩據鞍長嘆息淚下如流泉劉楨詩起坐失次第一日三四遷鄭康成禮記註素)
(生帛也顔師古急就篇註素謂絹之精白者即所用寫書之素也汶水已見本卷註)
獨酌清溪江(似缺一祖字)石上寄權昭夷(清溪江租石俱在池州註)
(見八卷秋浦歌下)
我攜一樽酒獨上江祖石自從天地開更長幾千尺舉
杯向天笑天迴日西照永願(蕭本作賴)坐此石長垂嚴陵釣
寄謝山中人可與爾同調(蘇武詩我有一尊酒欲以贈遠人嚴陵釣臺詳見二卷註)
禪房懷友人岑倫(太白自註時南游羅浮兼泛桂海自春徂秋不返僕旅江外書)
(情寄之十一統志羅浮山在廣東惠州府博羅縣西北三里即道書十大洞天之一昔有山浮海)
(而來博於羅山合而為一故曰羅浮又曰博羅南越志山高三千六百丈周迴三百餘里嶺十五峰)
(三十二其峰之秀者曰飛雲玉鵝麻姑仙女會真會仙錦繡玳瑁洞之幽者曰金沙石白朱明黃龍)
(朱陵黃猿水簾蝴蝶大小二石樓登之可望滄海樓前一石門方廣可容几席二山相接處有石磴)
(狀如橋梁名曰鐵橋橋端兩石柱亦曰鐡柱人跡罕到又有跳魚石伏虎石阿耨池夜樂池卓錫泉)
(皆兹山之竒勝唐六典註桂水出桂州臨源縣歴昭富梧三州界入鬱水江淹詩文軫薄桂海李善)
(註南海有桂故曰桂海是以南海為桂海太白所云桂海雖襲其文而實則指桂州之桂水也亦猶)
(枚乘七發稱汝水為汝海其義一也)
嬋娟羅浮月搖豔桂水雲美人竟獨往而我安能羣一
朝笑語隔萬里懽情分沉吟綵霞沒夢寐羣(繆本作瓊)芳歇
歸鴻度三湘遊子在百越(蕭本作粤)邊塵染衣劔白日凋華
髮春氣(蕭本作風)變楚關秋聲落吳山草木結悲緒風沙淒
苦顔朅來已永久頽思如循環飄飄(一作飄颻)限江裔想像
空留滯離憂每醉心别淚徒盈袂坐愁青天末出望黃
雲蔽目極何悠悠梅花南嶺頭空長滅征鳥水闊無還
舟寶劔終難託金囊非易求歸來儻有問桂樹山之幽
(廣韻嬋娟好恣態貌三湘見一卷悲清秋賦註通典自嶺而南當唐虞三代為蠻夷之國是百越之地亦謂之)
(南越古謂之雕題漢書高帝紀從百粤之兵服虔註非一種若今言百蠻也謝靈運詩覽物起悲緒何遜行經)
(孫氏陵詩朅來已永久年代曖微微蜀都賦殆而朅來相與劉淵林註朅去也韻會朅去也又發語辭長門賦)
(遂頽思而就牀李善註頽懷也淮南子注喙江裔高誘註裔邊也漢書太史公留滯周南不得與從事楚辭思)
(公子兮徒離憂詩國風行邁靡靡中心如醉鮑照詩安能行嘆復坐愁楚辭目極千里兮傷春心南嶺即大庾)
(嶺在廣東南雄府其上多梅亦曰梅嶺史記高祖使陸賈賜尉陀印為南越王尉陀賜陸生槖中裝直千金宋)
(之問詩不求漢使金嚢贈蓋用其事也淮南王招隠士桂樹叢生兮山之幽朅邱謁切音近揭)
李太白集注卷十三
