李太白集注卷三十四
錢塘王𤦺撰
叢說(二百二十則)
國朝能為歌詩者不少獨李太白為稱首盖氣骨高舉
不失頌咏風刺之道(吳融禪月集序)
歌詩之風蕩來久矣大抵喪於南朝壊於陳叔寶然今
之業是者苟不能求古於建安即江左矣苟不能求麗
於江左即南朝矣或過為豔傷麗病者即南朝之罪人
也吾唐來有業是者言出天地外思出鬼神表讀之則
神馳八極測之則心懷四溟磊磊落落真非世間語者
有李太白(皮日休劉棗強碑文)
張碧貞元中人自序其詩云碧嘗讀李長吉集謂春拆
紅翠闢門蟄戸其竒峭者不可攻也及覽李太白辭天
與俱高青且無際鵾觸巨海瀾濤怒翻則觀長吉之篇
若陟嵩之巔視諸阜者耶(唐詩紀事)
宋景文諸公在館嘗評唐人詩云太白仙才長吉鬼才
(文獻通考)
人言太白仙才長吉鬼才不然太白天仙之詞長吉鬼
仙之詞耳(滄浪詩話)
世傳杜甫詩天才也李白詩仙才也長吉詩鬼才也迃
齋詩話唐人以李白為天才絶白樂天人才絶李賀
鬼才絶(海錄碎事)
詩總不離乎才也有天才有地才有人才吾於天才得
李太白於地才得杜子美於人才得王摩詰太白以氣
韻勝子美以格律勝摩詰以理趣勝太白千秋逸調子
美一代規模摩詰精大雄氏之學句句皆合聖教(徐而菴說)
(唐詩)
嘗戲論唐人詩王維佛語孟浩然菩薩語李白飛仙語
杜甫聖語李賀才鬼語(居易錄)
荆公云詩人各有所得清水出芙蓉天然去雕飾此李
白所得也或看翡翠蘭苕上未掣鯨鯢碧海中此老杜所
得也横空盤硬語妥帖力排奡此韓愈所得也(漁隱叢話)
李文叔云予嘗與宋遐叔言孟子之言道如項羽用兵
直行曲施逆見錯出皆當大敗而舉世莫能當者何其
横也左丘明之於辭令亦甚横自漢後千年唯韓退之
之於文李太白之於詩亦皆横者(墨莊漫錄)
李唐羣英唯韓文公之文李太白之詩務去陳言多出
新意至於盧仝貫休輩效其顰張籍皇甫湜輩學其步
則怪且醜僵且仆矣(珊瑚鈎詩話)
雪浪齋日記為詩欲氣格豪逸當看退之太白(詩人玉屑)
莊周李白神於文者也非工於文者所及也文非至工
則不可為神然神非工之所可至也(楊升菴外集)
文至莊詩至太白草書至懷素皆兵法所謂竒也正有
法可循竒則非神解不能及(顧璘息園存稿)
觀太白詩者要識真太白處太白天才豪逸多卒然而
成者學者於每篇中要識其安身立命處可也
太白發句謂之開門見山(滄浪詩話)
臞翁詩評李太白如劉安雞犬遺響白雲覈其歸存恍
無定處(詩人玉屑)
李太白詩語帶烟霞肺腑纏錦繡(釋德洪跋蘇養直詩)
李太白周覽四海名山大川一泉之旁一山之阻神林
鬼冢魑魅之穴猿狖所家魚龍所宫往往遊焉故其為
詩疎宕有竒氣(孫覿送刪定姪歸南安序)
太白歌詩度越六代與漢魏樂府爭衡(黃山谷文集)
明皇世章句之風大得建安體論者推李翰林杜工部
為尤(皮日休郢州孟亭記)
詩眼云建安詩辯而不華質而不俚風調高雅格力遒
壯其言直致而少對偶指事情而綺麗得風雅騷人之
氣骨最為近古者也唐諸詩人高者學陶謝下者學徐
庾惟老杜李太白韓退之早年皆學建安晚乃各自變
成一家耳如老杜崆峒小麥熟人生不相見皆全體作
建安語今所存集第一第二卷頗多韓退之孤臣昔放
逐暮行河堤上亦皆此體但頗自加新竒李太白亦多
建安句法而罕全篇多雜以鮑明遠體(漁隱叢話)
李太白始終學選詩所以好杜子美詩好者亦多是傚
選詩後漸放手䕫州諸詩則不然也(朱子語類)
李杜韓柳初亦皆學選詩者然杜韓變多而李柳變少
變不可學而不變可學(朱考亭跋病翁先生詩)
鮑明遠才健其詩乃選之變體李太白專學之(朱子語類)
雪浪齋日記云或云太白其源流出於鮑明遠如樂府
多用白紵故子美云俊逸鮑參軍盖有譏也(漁隱叢話)
李杜二子往往推重鮑謝用其全句甚多(李夢陽章園餞會詩引)
郭璞構思險怪而造語精圓李杜精竒處皆取此
謝靈運以險為主以自然為宗李杜深處多取此
六朝文氣衰緩惟劉越石鮑明遠有西漢氣骨李杜筋
骨取此(陳繹會詩譜)
李太白詩逸態凌雲映照千載然時作齊梁間人體段
略不近渾厚(西清詩話)
李太白詩非無法度乃從容於法度之中盖聖於詩者
也古風兩卷多效陳子昂亦有全用其句處太白去子
昂不遠其尊慕之如此然多為人所亂有一篇分為三
篇者有二篇合為一篇者(朱子語類)
唐之有天下陳子昂蘇源明元結李白杜甫李觀皆各
以其所能鳴(韓退之送孟東野序)
陳子昂懸文宗之正鵠李太白曜風雅之絶麟(楊升菴四川總)
(志序)
陳子昂為海内文宗李太白為古今詩聖(楊升菴周受菴詩選序)
王荆公嘗謂太白才高而識卑山谷又云好作竒語自
是文章之病建安以來好作竒語故其氣象衰薾愚謂
二公所言太白病處正在裏許(古賦辯體)
太白詩飄逸絶塵而傷於易學之者又不至玉川子是
也猶有可觀者有狂人李赤乃敢自比謫仙比律不應
從重又有崔顥者曾未豁達李老作黃鶴樓詩頗似上
士遊山水而世俗云李白盖與徐凝一場决殺醉中聯
為一笑(蘇東坡集)
周伯弼云言詩而本於唐非因於唐也自河梁而後詩
之變至於唐而止也謫仙號為雄俊而法度最為森嚴
况餘者乎(趙宧光彈雅)
潘禎應昌嘗言其父受子鄉先輩曰詩有五聲全備者
少惟得宫聲者為最優盖可以兼衆聲也李太白杜子
美之詩為宫韓退之之詩為角以此例之雖百家可知
也(懷麓堂詩話)
詩人多蹇如陳子昂杜甫名授一拾遺而迍剝至死李
白孟浩然輩不及一命窮悴終身(白樂天與元微之書)
人徒知李杜為詩人而巳矣而不知其行之高識之卓
也杜甫能知君故陷賊能自拔而從明肅於搶攘之中
也李白能知人故陷賊而有救以能知郭汾陽於卒伍
之中也(草木子)
李白杜甫陶淵明皆有志於吾道(陸象山語錄)
新唐書杜甫傳贊曰昌黎韓愈於文章慎許可至歌詩
獨推曰李杜文章在光燄萬丈長誠可信云予讀韓詩
其稱李杜者數端石鼓歌曰少陵無人謫仙死才薄將
奈石鼔何酬盧雲夫曰高揖羣公謝名譽遠追甫白感
至誠薦士曰國朝盛文章子昂始高蹈勃興得李杜萬
類困凌暴醉畱東野曰昔年因讀李白杜甫詩長恨二
人不相從感春曰近憐李杜無檢束爛漫長醉多文辭
并唐書所引蓋六用之(容齋四筆)
予嘗論書以為鍾王之跡蕭散簡遠妙在筆墨之外至
顔柳始集古今筆法而盡發之極書之變天下翕然以
為宗師而鍾王之法益微至於詩亦然蘇李之天成曹
劉之自得陶謝之超然蓋亦至矣而李太白杜子美以
英瑋絶世之姿凌跨百代古今詩人盡廢然魏晉以來
高風絶塵亦少衰矣(蘇東坡書黃子思詩集後)
作詩先看李杜如士人治本經本既立方可看蘇黃以
次諸家(朱子語類)
詩之極至有一曰入神詩而入神至矣盡矣蔑以加矣
惟李杜得之他人得之蓋寡也(滄浪詩話)
李杜數公如金翅劈海香象渡河下視郊島輩直蟲吟
草間耳(滄浪詩話)
李太白杜子美詩皆掣鯨手也余觀太白古風子美偶
題二篇然後知二子之源流遠矣李云大雅久不作吾
衰竟誰陳王風委蔓草戰國多荆榛則知李之所得在
雅杜云文章千古事得失寸心知騷人嗟不見漢道盛
於斯則知杜之所得在騷(韻語陽秋)
作詩者陶冶萬物體會光景必貴乎自得蓋格有高下才
有分限不可強力至也譬之秦武陽氣蓋全燕見秦王
則戰掉失色淮南王安雖為神仙謁帝猶輕其舉止此
豈由素習哉予以為少陵太白當險阻艱難流離困躓
意欲卑而語未嘗不高至于羅隱貫休得意於偏霸誇
彫逞竒語欲高而意未嘗不卑乃知天禀自然有不能
易也(詩人玉屑)
唐自李杜之出焜燿一世後之言詩者皆莫能及(吕居仁江)
(西宗派圖序)
詩之所以為詩所以歌咏性情者衹見三百篇耳秦漢
之際騷賦始盛大抵怨讟煩冤從諛侈靡之文性情之
作衰矣至蘇李贈答下逮建安後世之詩始立根柢簡
靜高古不事夫辭猶有三代之遺風至潘陸顔謝則始
事夫辭以及齊梁辭遂盛矣至李杜兼魏晉以追風雅
尚辭以詠性情則後世詩之至也然而高古不逮夫蘇
李之初矣(郝經與撖彦舉論詩書)
唐人諸體之作與代終始而李杜為正宗(虞伯生傅于礪詩序)
詩之尊李杜文之尚韓歐此猶山之有泰華水之有江
河無不仰止而取益焉(吳偉業與宋尚本論詩書)
天寳末詩人杜甫與李白齊名而白自負文格放達譏
甫齷齪而有飯顆山之嘲誚元和中詞人元稹論李杜
之優劣曰予讀詩至杜子美而知小大之有所總萃焉
始堯舜之時君臣以賡歌相和是後詩人繼作歷夏殷
周千餘年仲尼緝拾選揀取其干預教化之尤者三百
餘無所聞騷人作而怨憤之態繁然猶去風雅日近尚
相比擬秦漢以還採詩之官既廢天下妖謠民謳歌頌
諷賦曲度嬉戲之辭亦隨時間作至漢武賦柏梁而七
言之體興蘇子卿李少卿之徒尤工為五言雖句讀文
律各異雅鄭之音亦雜而辭意簡遠指事言情自非有
為而為則文不妄作建安之後天下之士遭羅兵戰曹
氏父子鞍馬間為文往往横槊賦詩故其遒壯抑揚冤
哀悲離之作尤極於古晉世風槩稍存宋齊之間教失
根本士以簡慢歙習舒徐相尚文章以風容色澤放曠
精清為高蓋吟寫性靈畱連光景之文也意義格力無
取焉陵遲至於梁陳滛豔刻飾佻巧小碎之詞劇又宋
齊之所不取也唐興官學大振歷世之文能者互出而
又沈宋之流研練精切穩順聲勢謂之為律詩由是之
後文體之變極焉然而莫不好古者遺近務華者去實
效齊梁則不逮於魏晉工樂府則力屈於五言律切則
骨格不存閒暇則纖濃莫備至於子美盖所謂上薄風
騷下該沈宋言奪蘇李氣呑曹劉掩顔謝之孤高雜徐
庾之流麗盡得古今之體勢而兼人之所獨專矣使仲
尼考鍜其旨要尚不知貴其多乎哉苟以為能所不能
無可無不可則詩人以來未有如子美者是時山東人
李白亦以竒文取稱時人謂之李杜余觀其壯浪縱恣
擺去拘束摸寫物象及樂府歌詩誠亦差肩於子美矣
至若鋪陳終始排比聲韻大或千言次猶數百詞氣豪
邁而風調清深屬對律切而脱棄凡近則李尚不能歷
其藩翰况堂奥乎自後屬文者以稹論為是(舊唐書杜甫傳)
元微之作李杜優劣論謂太白不能窺杜甫之藩籬况
堂奥乎唐人未嘗有此論而稹始為之至退之曰李杜
文章在光燄萬丈長不知羣兒愚那用故謗傷則不復
為優劣矣洪慶善作韓文辯証著魏道輔之言謂退之
此詩為微之作也微之雖不當自作優劣然指稹為愚
兒豈退之之意乎(竹坡詩話)
予評李白詩如黃帝張樂於洞庭之野無首無尾不主
故常非墨工槧人所可議擬吾友黃介讀李杜優劣論
曰論文正不當如此子以為知言(黃山谷文集)
李杜二公正不當優劣太白有一二妙處子美不能道
子美有一二妙處太白不能作子美不能為太白之飄
逸太白不能為子美之沉鬱太白夢遊天姥吟遠别離
等子美不能道子美北征兵車行垂老别等太白不能
作論詩以李杜為準挾天子以令諸侯也又少陵詩法
如孫吳太白詩法如李廣(滄浪詩話)
杜甫李白以詩齊名韓退之云李杜文章在光燄萬丈
長似未易以優劣也然杜詩思苦而語竒李詩思疾而
語豪杜集中言李白詩處甚多如李白一斗詩百篇清
新庾開府俊逸鮑參軍何時一樽酒重與細論文之句
似譏其太俊快李白論杜甫則曰飯顆山頭逢杜甫頭
戴笠子日卓午為問因何太瘦生只為從來作詩苦似
譏其太愁肝腎也杜牧云杜詩韓筆愁來讀似倩麻姑
癢處搔天外鳳凰誰得髓何人解合續鸞膠則杜甫詩
唐朝巳來一人而巳豈白所能望耶(韻語陽秋)
李太白一斗百篇援筆立成杜子美改罷長吟一字不
苟二公盖亦互相譏嘲太白贈子美云借問因何太瘦
生只為從前作詩苦苦之一辭譏其困雕鐫也子美寄
太白云何時一樽酒重與細論文細之一字譏其欠縝
密也(鶴林玉露)
詩之豪者世稱李白李之作才矣竒矣人不迨矣索其
風雅比興十無一焉杜詩最多可傳者千餘首至於貫
穿古今覼縷格律盡工盡善又過於李焉然撮其新安
石壕潼關吏蘆子關花門之章朱門酒肉臭路有凍死
骨之句亦不過十三四(白樂天與元微之書)
李杜號詩人之雄而白之詩多在於風月草木之間神
仙虚無之說亦何補於教化哉惟杜陵野老負王佐之
才有意當世而骯髒不偶胷中所藴一切寫之於詩(趙次)
(公杜工部草堂記)
李太白當王室多難海宇横潰之日作為歌詩不過豪
俠使氣狂醉於花月之間耳社稷蒼生曾不繫其心膂
其視杜少陵之憂國憂民豈可同年語哉唐人每以李
杜並稱韓退之識見高邁亦惟曰李杜文章在光燄萬
丈長無所優劣也至宋朝諸公始知推尊少陵東坡云
古今詩人多矣而惟稱杜子美為首豈非以其饑寒流
落而一飯未嘗忘君也歟又曰北征詩識君臣大體忠
義之氣與秋色爭高可貴也朱文公曰李白見永王璘
反便從惥之詩人没頭腦至於如此杜子美以稷契自
許未知做得與否然子美却高其救房琯亦正(鶴林玉露)
李謫仙詩中龍也矯矯焉不受約束杜則麟遊靈囿鳳
鳴朝陽自是人間瑞物施諸工用則力牛服箱德驥駕
輅李亦不能為也(藝圃折中)
李杜詩雖齊名而噐識迥不仝子美之言曰廟堂知至
理風俗盡還淳舜舉十六相身尊道何高秦時任商鞅
法令如牛毛用為羲和天道平用為水土地為厚其志
意可知若太白所謂為君談笑靖胡沙又如調笑可以
安儲皇此皆何等語也(水東日記)
清新俊逸子美嘗稱太白自謂不如也耶太白得古詩
之竒放專效之者久則索然老杜以平實叙悲苦而備
衆體是以平實無竒而得自在者也(方以智通雅)
太白天才放逸故其詩自為一體子美學優才贍故其
詩兼備衆體而植綱常繫風化為多三百篇以後之詩
子美其集大成也(傅若金清江集)
李白詩類其為人駿發豪放華而不實好事喜名而不知
義理之所在也語用兵則先登陷陣不以為難語游俠
則白晝殺人不以為非此豈其誠能也哉白始以詩酒
奉事明皇遇讒而去所至不改其舊永王將竊據江淮
白起而從之不疑遂以放死今觀其詩固然唐詩人李
杜稱首今其詩皆在杜甫有好義之心白所不及也漢
高祖歸豐沛作歌曰大風起兮雲飛揚威加海内兮歸
故鄉安得猛士兮守四方高祖豈以文字高世者哉帝
王之度固然發於中而不自知也白詩反之曰但歌大
風雲飛揚安用猛士守四方其不達理如此老杜贈白
詩有細論文之句謂此類也哉(蘇灤城集)
唐以詩取士三百年中能詩者不啻千餘家專其美者
獨李杜二人而巳李頗不及止又一杜(草木子)
李杜光燄千古人人知之滄浪並極推尊而不能致辨
元微之獨重子美宋人以為談柄近時楊用修為李左
袒輕俊之士往往耳傳要其所得俱影響之間五言選
體及七言歌行太白以氣為主以自然為宗以俊逸高
暢為貴子美以意為主以獨造為宗以竒拔沉雄為貴
其歌行之妙咏之使人飄飄欲仙者太白也使人慷慨
激烈欷歔欲絶者子美也選體太白多露語率語子美
多穉語累語置之陶謝間便覺傖父面目乃欲使之奪
曹氏父子位耶五言律七言歌行子美神矣七言律聖
矣五七言絶太白神矣七言歌行聖矣五言次之太白
之七言律子美之七言絶皆變體間為之可耳不足多
法也十首以前少陵較難入百首以後青蓮較易厭
揚之則高華抑之則沉實有色有聲有氣有骨有味有
態濃淡深淺竒正開闔各極其則吾不能不服膺少陵
也青蓮擬古樂府而以巳意巳才發之尚沿六朝舊
習不如少陵以時事創新題也少陵自是卓識惜不盡
得本來面目耳太白不成語者少老杜不成語者多如
無食無兒一婦人舉家聞若欬及麻鞋見天子垢膩脚
不韈之類凡看二公詩不必病其累句亦不必曲為之
護正使瑕瑜不掩亦是大家太白五言沿洄漢魏晉
樂府出入齊梁近體周旋開寳獨絶句超然自得冠絶
古今子美五言北征述懷新婚垂老等作雖格本前人
而調由巳創五七言律廣大悉備上自垂拱下逮元和
宋人之蒼元人之綺靡不兼總故古體則脱棄陳規近
體則兼該衆善此杜所獨長也太白筆力變化極於
歌行少陵筆力變化極於近體李變化在調與辭杜變
在意與格然歌行無常矱易於錯綜近體有定規難於
伸縮詞調超逸驟如駭耳索之易窮意格精深始若無
竒繹之難盡此其微不同者也以古詩為律詩其調
自高太白浩然所長儲侍御亦多此體以律詩為古詩
其格易卑雖子美不免(藝苑巵言)
才超一代者李也體兼一代者杜也李如星懸日揭照
耀太虚杜若地負海涵包羅萬彙李惟超出一代故高
華莫並色相難求杜惟兼綜一代故利鈍雜陳巨細咸
蓄李才高氣逸而調雄杜體大思精而格渾超出唐
人而不離唐人者李也不盡唐調而兼得唐調者杜也
備諸體於建安者陳王也集大成於開元者工部也
青蓮才之逸並駕陳王氣之雄齊驅工部可謂撮勝二
家第古風既乏温醇律體微乖整栗故令評者不無軒
輊少陵不效四言不倣離騷不用樂府舊題自是此
老胸中壁立處然風騷樂府遺意往往得之太白以百
憂等篇擬風雅鳴臯等作擬離騷俱相去懸遠樂府竒
偉高出六朝古拙不如兩漢較輸杜一籌也(胡應麟詩藪)
四明沈明臣嘉則嘗言今人多稱李杜率無定品余謂
李如春草秋波無不可愛然注目易盡耳至如老杜如
堪輿中然太山喬岳長河巨海纖草穠花怪松古栢惠
風微波嚴霜烈日何所不有吾當李則雁行當杜則北
面聞者驚愕
王安石所選杜韓歐李詩其置李於末而歐反在其上
或亦謂有抑揚云(文獻通考)
舒王以李太白杜子美韓退之歐陽永叔編為四家詩
而以歐公居太白之上世莫曉其意舒王嘗曰太白詞
語迅快無疎脱處其識汚下詩詞十句九句言婦人酒
耳(冷齋夜話)
荆公論李杜韓歐四家詩而以歐公居太白之上曰李
白詩詞迅快無疎脱處然其識汚下十句九句言婦人
酒耳予謂詩者妙思逸想所寓而巳太白之神氣當游
戲萬物之表其於詩寓意焉耳豈以婦人與酒敗其志
乎不然則淵明篇篇有酒謝安石每遊山必攜妓亦可
謂之其識不高耶歐陽公文字寓興高遠多喜為風月
閒適之語蓋效太白為之故東坡作歐陽公集序亦云
詩賦似李白此未可以優劣論也(捫虱新話)
世言荆公四家詩後李白以其十首九首說酒及婦人
恐非荆公之言白詩樂府外及婦人者亦少言酒固多
比之陶淵明輩亦未為過此乃讀白詩未熟者妄立此
論耳四家詩未必有次序使誠不喜白當自有故蓋白
識度甚淺觀其詩中如中宵出飲三百杯明朝歸揖二
千石揄揚九重萬乘主謔浪赤墀青瑣賢王公大人借
顔色金章紫綬來相趨一别蹉跎朝市間青雲之交不
可攀歸來入咸陽談笑皆王公高冠佩雄劍長揖韓荆
州之類淺陋有索客之風集中此等語至多但以其辭
豪俊動人故不深考耳又如以布衣得一翰林供奉此
何足道遂云當時笑我微賤者却來請謁為交歡宜其
終身坎壈也(老學菴筆記)
鍾山語錄云荆公次第四家詩以李白最下俗人多疑
之公曰白詩近俗人易悦故也白識見汚下十首九說
婦人與酒然其材豪俊亦可取也王定國聞見錄云黃
魯直嘗問王荆公世謂四選詩丞相以韓歐高於李太
白耶荆公曰不然陳和叔嘗問四家之詩乘間簽示和
叔時書史適先持杜詩來而和叔遂以其所送先後編
集初無高下也李杜自昔齊名者也何可下之魯直歸
問和叔和叔與荆公之說同今乃以太白下韓歐而不
可破也遯齊閒覽云或問王荆公云編四家詩以杜甫
為第一太白為第四豈白之才格詞致不逮甫耶公曰
白之歌詩豪放飄逸人固莫及然其格止於此而巳不
知變也至於甫則悲歡窮泰發歛抑揚疾徐縱横無施
不可故其詩有平淡簡易者有綺麗精確者有嚴重威
武若三軍之帥者有奮迅馳驟若泛駕之馬者有淡泊
閒靜若山谷隱士者有風流藴籍若貴介公子者盖其
緒密而思深觀者苟不能臻其閫奥未易識其妙處夫
豈淺近者所能窺哉此甫所以光掩前人而後來無繼
也元稹以為兼人所獨專斯言信矣或者又曰評詩謂
甫期白太過反為白所誚公曰不然子美贈白詩則曰
清新庾開府俊逸鮑參軍但比之庾信鮑照而巳又曰
李侯有佳句往往似隂鏗鏗之詩又在庾鮑下矣飯顆
之嘲雖一時戲劇之談然二人名既相逼亦不能無相
忌也(漁隱叢話)
介甫選四家之詩第其質文以為先後之序余謂子美
詩閎深典麗集諸家之大成永叔詩温潤藻豔有廊廟
富貴之噐退之詩雄厚雅健毅然不可屈太白詩豪邁
清逸飄然有凌雲之志皆詩傑也其先後固自有次第
誦其詩者可以想見其為人乃知心聲之發言志咏情
得於自然不可以勉強到也(李綱讀四家詩選序)
子美之詩非無文也而質勝文永叔之詩非無質也而
文勝質退之之詩質而無文太白之詩文而無質介甫
選四家詩而次第之其序如此(李綱書四家詩選後)
王荆公以杜詩後來莫繼信矣若子美第一太白第四
無乃太遠子美憐君如弟兄之句正可為二家詩評耳
或謂杜稱李太過反為所誚不然也斗酒百篇遺逸多
矣韓退之詩巳有泰山毫芒之慨當時相贈答者可盡
見耶太白雖天仙之才豈無心人黃鶴樓推崔顥不啻
已出乃輕子美耶或又以杜比李於庾鮑為輕之又不
然庾鮑豈可易者耶文人齊名如李杜之相得者足為
古今美談後人乃以浮薄意妄測前賢耳(方弘靜千一錄)
五言長篇自古樂府焦仲卿而下繼者絶少唐初亦不
多見逮李杜二公始盛至其鋪陳終始排比聲韻大或
千言次猶數百詞意曲折隊仗森嚴人皆雕飭乎語言
我則直露其肺腑人皆專犯乎忌諱我則回護其褒貶
此少陵所長也太白次之(唐詩品彙)
李青蓮是快活人當其得意斗酒百篇無一語一字不
是高華氣象及流竄夜郎後作詩甚少當由興趣消索
杜少陵是固窮之士平生無大得意事中間兵戈亂離
饑寒老病皆其實歷而所閱苦楚都于詩中寫出故讀
少陵詩即當得少陵年譜看(江盈科雪濤詩評)
李杜齊名古今不敢軒輊予謂太白才由天縱故能以
其高敵子美之大至論其胎骨則清新庾開府俊逸鮑
參軍杜之目李確不可易豈與攀屈宋而駕曹劉者可
同日論哉(黃生白山杜詩說)
李白詩祖風騷宗漢魏下至鮑照徐庾亦時用之善掉
弄造出竒怪驚動心目忽然撇出妙入無聲其詩家之
仙者乎格高於杜變化不及(陳繹曾詩譜)
杜子美上薄風雅下該沈宋才奪蘇李氣呑曹劉掩顔
謝之孤高雜徐庾之流麗真所謂集大成者而諸作皆
廢矣並時而作有李太白宗風騷及建安七子其格極
高其變化若神龍之不可羈(宋濓答章秀才論詩書)
或謂杜萬景皆實李萬景皆虚乃右實而左虚遂謂李
杜優劣在虚實之間顧詩有虚有實有虚虚有實實有
虚而實有實而虚並行錯出何可端倪且杜若秋興諸
篇託意深遠畫馬行諸作神清横逸直將播弄三才鼓
鑄群品安在其萬景皆實李如古風數十首感時託物
慷慨沉着安在其萬景皆虛(屠緯真文集)
太白詩宗風騷薄聲律開口成文揮翰霧散似天仙之
詞而樂府詩連類引義尤多諷興為近古所未有迄今
稱詩者推曰與少陵為兩大家曰李杜莫能軒輊云(李詩)
(通)
鍾山語錄云杜甫固竒就其分擇之好句亦自有數李
白雖無深意大體俊逸無疎謬處(漁隱叢話)
歐公不甚喜杜詩謂韓吏部絶倫吏部於唐世文章未
嘗屈下獨稱道李杜不已歐貴韓而不悦子美所不可
曉然於李白甚賞愛將由李白超趠飛揚為感動也(中山)
(詩話)
唐世詩稱李杜文章稱韓柳今杜詩語及太白處無論
數十篇而太白未嘗有與杜子美詩只有飯顆一篇意
頗輕甚論者謂以此可知子美傾倒太白至難晏元獻
公嘗言韓退之扶導聖教剗除異端是其所長若其祖
述墳典憲章騷雅上傳三古下籠百氏横行闊視於綴
述之場子厚一人而已然學者至今但雷同稱述其實
李杜韓柳豈無優劣達者觀之自可默喻(捫虱新話)
論詩文雅正則少陵昌黎若倚馬千言放辭追古則杜
韓恐不及太白子厚也(楊升菴外集)
楊誠齋云李太白之詩列子之御風也杜少陵之詩靈
均之乘桂舟駕玉車也無待者神於詩者與有待而未
嘗有待者聖於詩者與宋則東坡似太白山谷似少陵
徐仲車云太白之詩神鷹瞥漢少陵之詩駿馬絶塵二
公之評意同而語亦相近予謂太白詩仙翁劍客之語
少陵詩雅士騷人之詞比之文太白則史記少陵則漢
書也(楊升菴外集)
工部老而或失於俚趙宋籍為帡幪翰林逸而或流於
滑朔元拾為香草歌行李飄逸而失之輕率杜沉雄
而失之粗硬選家辨其兩短斯為得之(詩辨坻)
以天分勝者近李以學力勝者近杜學者各自審焉可
也(陶開虞說杜)
李白樂府三卷於三綱五常之道數致意焉慮君臣之
義不篤也則有君道曲之篇所謂軒后爪牙常先太山
稽如心之使臂小白鴻翼於夷吾劉葛魚水本無二慮
父子之義不篤也則有東海勇婦之篇所謂淳于免詔
獄漢主為緹縈津妾一掉歌脱父於嚴刑十子若不肖
不如一女英慮兄弟之義不篤也則有上畱田之篇所
謂田氏倉卒骨肉分青天白日摧紫荆交柯之木本同
形東枝顦顇西枝榮無心之物尚如此參商胡乃尋天
兵慮朋友之義不篤也則有箜篌謠之篇所謂貴賤結
交心不移惟有嚴陵及光武輕言託朋友對面九疑峰
管鮑久巳死何人繼其蹤慮夫婦之情不篤也則有雙
燕離之篇所謂雙燕復雙燕雙飛令人羨玉樓珠閣不
獨棲金忩繡戸長相見(韻語陽秋)
近讀古樂府始知後作者皆有所本至李謫仙絶出衆
作真詩豪也然古詞務協律而猶未工陳仲孚嘗問詩
工所從始予謂謝元暉杜子美云謝朓每篇堪諷詠蓋
嘗得法於此耳李云解道澄江淨如練令人却憶謝元
暉與子美同意(陳傅良記陳仲乎問語)
予嘗評諸家之作李太白最高而微短於韻(周紫芝古今諸家樂)
(府序)
古樂府暫出白門前楊柳可蔵烏歡作沉水香儂作博
山爐李白用其意衍為楊叛兒歌曰君歌楊叛兒妾勸
新豐酒何許最關情烏啼白門柳烏啼隱楊花君醉畱
妾家博山爐中沉香火雙烟一氣凌紫霞古樂府朝見
黃牛暮見黃牛三朝三暮黃牛如故李白則云三朝見
黃牛三暮行太遲三朝又三暮不覺鬢成絲古樂府云
郎今欲渡畏風波李白則云郎今欲渡緣何事如此風
波不可行古樂府云春風復多情吹我羅裳開李反其
意云春風復無情吹我夢魂散古人謂李詩出自樂府
古選信矣其楊叛兒一篇即暫出白門前之鄭箋也因
其拈用而古樂府之意益顯其妙益見如李光弼將子
儀軍旗幟益精明又如神僧拈佛祖語信口無非妙道
豈生呑義山拆洗杜詩者比乎故其贈杜甫詩有飯顆
山前之句蓋譏其拘束也(楊升菴外集)
太白古樂府杳冥惝恍縱横變幻極才人之致然自是
太白樂府(藝苑巵言)
樂府則太白擅竒古今少陵嗣跡風雅蜀道難遠别離
等篇出鬼入神惝恍莫測兵車行新婚别等作述情陳
事懇惻如見張王欲以拙勝所謂差之毫釐温李欲以
巧勝所謂謬以千里(詩藪)
樂府體不尚論宗而叙事故每以緩失之故杜少陵無
樂府也太白篇什雖繁而自放者多矣然有出乎唐人
之上者似晉雜曲而清雋過之天實生才豈易言哉吾
定古唐諸樂府攷其正變則其人與世可知矣而獨於
太白猶低佪三復云(李詩緯)
太白愠於羣小乃放還山而縱酒以浪游豈得巳哉故
於樂府多清怨蓋不敢忘君也夫怨生於情而情每於
兒女間為切切焉讀者勿以辭害意可矣(李詩緯)
詩至開元天寳間神秀聲律粲然大備李翰林天才縱
逸軼蕩人羣上薄曹劉下該沈鮑其樂府古調能使儲
光羲王昌齡失步高適岑參絶倒况其下乎(唐詩品彙)
唐五言古詩凡數變約而舉之奪魏晉之風骨變梁陳
之俳優陳伯玉之力最大曲江公繼之太白又繼之感
寓古風諸篇可追嗣宗咏懷景陽雜詩(王阮亭五言詩選凡例)
唐五言詩杜甫沉鬱多出變調李白韋應物超然復古
然李詩有古調有唐調要須分别觀之(居易錄)
新城阮亭王先生五言詩選於漢取全於魏晉以下遞
嚴而遞有所錄而猶不廢夫齊梁陳隋之作者於唐僅
得五人曰陳子昂張九齡李白韋應物柳宗元蓋以齊
梁陳隋之詩雖遠於古尚不失為古詩之餘𣲖唐賢風
氣自為畛域成其為唐人之詩而巳而五人者其力足
以存古詩於唐詩之中則以其類合之明其變而不失
於古云爾(姜宸英阮亭選五言古詩序)
七言古詩要鋪叙要開合要風度要迢遞險怪雄峻鏗
鏘忌庸俗軟腐須是波瀾開合如江海之波一波未平
一波復起又如兵家之陣方以為正又復為竒方以為
竒忽復是正竒正出入變化不可紀極備此法者惟李
杜也(范德機詩評)
盛唐工七言古調者多張皇氣勢陟頓始終綜覈乎古
今博大其文辭則李杜尚矣(唐詩品彙)
太白天仙之詞語多率然而成者故樂府歌詞咸善或
謂其始以蜀道難一篇見賞於知音為明主所愛重此
豈淺材者徼幸際其時而馳騁哉不然也白之所藴非
止是今觀其遠别離長相思烏棲曲鳴臯歌梁園吟天
姥吟廬山謠等作長篇短韻驅駕氣勢殆與南山秋氣
並高可也雖少陵猶有讓焉餘子瑣瑣矣(唐詩品彙)
七言古詩惟杜子美不失初唐氣格而縱横有之太白
縱横往往強弩之末間雜長語英雄欺人耳(李攀龍選唐詩序)
七言古初唐以才藻勝盛唐以風神勝李杜以氣槩勝
而才藻風神稱之加以變化靈異遂為大家七言歌
行垂拱四子詞極藻豔然未脱梁陳也張李沈宋稍汰
浮華漸趨平實唐體肇矣然而未暢也高岑王李音節
鮮明情致委折濃纖修短得衷合度暢矣然而未大也
太白少陵大而化矣能事畢矣歌行至唐大暢王楊
四子宛轉流麗李杜二家逸宕縱横闔闢縱横變幻
超忽疾雷震電凄風急雨歌也位置森嚴筋脈聫絡走
月流雲輕車熟路行也太白多近歌少陵多近行李
杜歌行擴漢魏而大之而古質不及盧駱歌行衍齊梁
而暢之而富麗有餘古詩窘於格調近體束於聲律
唯歌行大小短長錯綜闔闢素無定體故極能發人才
思李杜之才不盡於古詩而盡於歌行李杜歌行雖
沉鬱逸宕不同然皆才大氣雄非子建淵明判不相入
者比(詩藪)
七言歌行唐代盧駱組壯沈宋軒華高岑豪激而近質
李杜迂佚而好變元白迤邐而詳盡温李朦朧而綺密
陳其格律校其高下各有耑詣不容班雜太白天縱
逸才落筆警挺其歌行跌宕自喜不閑整栗唐初規制
掃地欲盡矣(詩辨坻)
開元大歷諸作者七言為盛王李高岑四家篇什尤多
李太白馳騁筆力自成一家大抵嘉州之竒峭供奉之
豪放更為創獲(王阮亭七言詩歌行鈔)
七言古詩惟杜甫横絶古今同時大匠無敢抗行李白
岑參二家别出機杼語差雷仝亦稱竒特(居易錄)
盛唐五言律句之妙李翰林氣象雄逸(唐詩品彙)
太白恥為鄭衞之作律詩故少編者多以律類入古中
不知其近體猶存雅調耳集中五言仄律亦多(千一錄)
青蓮五言律自流水法外頗近正始不似子美達夫諸
公創體迥異昔觀(詩辯坻)
吾讀五言律一體知唐人反正之功為多云靡麗如南
五季文敝甚矣文質彬彬唐人有之向使唐人無所取
裁其不流為宋元末尚也幾希然或失之矜持蓋從齊
梁而變也若太白五律猶為古詩之遺情深而詞顯又
出乎自然要其旨趣所歸開鬱宣滯特於風騷為近焉
(李詩緯)
畢忠吉曰予觀唐三百年以二律並稱擅長者獨子美
一人供奉長於五而短於七(辟疆園杜詩註解序)
李白古風六十首富於子昂之感遇儉於嗣宗之咏懷
其詩宗風騷薄聲律故終身作七言近體僅八首而已
(陸生口譜之按陽冰詩序謂太白著述十喪其九當時翰林應制作集賢倡和之章所作七言近體今皆不)
(見大抵亡失者多耳陸氏謂其終身所作僅只集中所存之八首誤矣)
李杜為有唐宗匠而子美不長於文太白不長於七律
故集中厥體遂少(柴虎臣家誡)
五言排律開元後作者為盛聲律之備獨王右丞李翰
林為多而孟襄陽高渤海輩實相與並鳴(唐詩品彙)
讀盛唐排律太白輕爽雄麗如明堂黼黻冠盖輝煌武
庫甲兵旌旗飛動少陵變幻閎深如涉崑崙泛溟渤千
峰羅列萬彙汪洋(詩藪)
排律宋沈二氏藻贍精工太白右丞明秀高爽(詩藪)
唐人樂府多唱詩人絶句王少伯李太白為多(楊升菴外集)
絶句之源出於樂府貴有風人之致其聲可歌其趣在
有意無意之間使人莫可捉着盛唐惟青蓮龍標二家
(李維楨)
五七言絶句李青蓮王龍標最稱擅場為有唐絶唱少
陵雖工力悉敵風韻殊不逮也(藝苑巵言)
天生太白少伯以主絶句之席勿論有唐三百年兩人
為政亘古今來無復有驂乘者矣子美恰與兩公同時
又與太白同遊乃恣其崛強之性頽然自放獨成一家
可謂巧於用拙長於用短精於用粗婉於用戅者也(盧世)
(㴶紫房餘論)
予嘗品唐人之詩樂府本效古體而意反近絶句本自
近體而意實遠欲求風雅之㑂佛者莫如絶句唐人之
所偏長獨至而後人力追莫嗣者也擅長則王江寧驂
乘則李彰明偏美則劉中山遺響則杜樊川少陵雖號
大家不能兼善一則拘於對偶二則汩於典故拘則未
成之律詩而非絶體汩則儒生之書袋而乏性情故觀
其全集自錦城絲管之外咸無譏焉近世有愛而忘其
醜者專取而效之惑矣(楊升菴唐絶增竒序)
盛唐長五言絶而不長七言絶者孟浩然也長七言絶
而不長五言絶者高達夫也五七言各極其工者太白
五七言俱無所解者少陵也少陵太白七言律絶獨
出詞場然少陵律多險拗太白絶間率露大家故宜有
此杜之律李之絶皆天授神詣然杜以律為絶如忩
含西嶺千秋雪門泊東吴萬里船等句本七律壯語而
以為絶句則斷錦裂繒類也李以絶為律如十月吳山
曉梅花落敬亭等句本五言絶句而以為律詩則駢拇
枝指類也古人作詩各成巳調未嘗互相師襲以太
白之才就聲律即不能為杜何至遽減嘉州以少陵之
才攻絶句即不能為李詎謂不若摩詰彼自有不可磨
滅者無事更屑屑也(詩藪)
詩以神行使人得其意於言之外若遠若近若無若有
若雲之於天月之於水心得而會之口不得而言之斯
詩之神者也而五七言絶尤貴以此道行之昔之擅其
妙者在唐有太白一人蓋非摩詰龍標之所及吾嘗以
太白為五七言絶之聖所謂鼓之舞之以盡神繇神入
化為盛德之至者也(屈紹隆粤遊雜咏序)
小樂府之遺唐人裁為絶句體之流變蓋微有辨焉惟
李白所製猶得其遺篇什雖簡而如入思婦勞人之心
何婉曲可諷耶濟南李氏曰李白五七言絶句實唐三
百年一人蓋以不用意得之即太白亦不自知其所至
而工者顧夫焉至哉言乎自唐以來能為詩者多矣其
詞與理未始不璀璨焉然而觀止矣予讀李白詩想見
其心如入天際渺乎莫從其所之太史公曰詩有之高
山仰止景行行止雖不能至然心鄉往之予於李詩亦
云(李詩緯)
丁龍友曰李白樂府本晉三調雜曲其絶句從六朝清
商小樂府來至其氣槩揮斥迥飇掣電且令人縹緲天
際此殆天授非人力也(李詩緯)
五言絶句開元後李白王維尤勝諸人(唐詩品彙)
五言絶句起自古樂府至唐而盛李白崔國輔號為擅
場(宋牧仲漫堂說詩)
五言絶句惟太白擅場杜子美詩曰李侯有佳句往往
似隂鏗隂工此體子美之稱太白者在是(徐而菴說唐詩)
五言絶句李太白氣體高妙(王阮亭唐人萬首絶句選凡例)
七言絶句太白高於諸人王少伯次之(唐詩品彙)
七言絶句王少伯與太白争勝毫釐俱是神品(藝苑巵言)
七言絶太白江寧各有至處大槩李寫景入神王言情
造極王宫辭樂府李不能為李覽勝紀行王不能作(詩藪)
龍標隴西真七絶當家足稱聯璧(焦弱侯詩評)
三唐七絶並堪不朽太白龍標絶倫逸羣(漫堂說詩)
七言絶起忌矜勢太白多直抒旨鬯兩言後只用溢思
作波掉唱嘆有餘響拙手往往按排起法欲畱佳思在
後作好首既嚼蠟後十四字中地窄而舞拙意滿而詞
滯(詩辯坻)
李太白詩不專是豪放亦有雍容和緩的如首篇大雅
久不作多少和緩(朱子語類)
古風第四十四首不言棄絶但言恩畢斯得怨而不怒
之意欲言難言而又不能無言將何為三字無限深情
(嚴滄浪評)
朱文公題廣成子像云陳光澤見示此像偶記李太白
詩云世道日交喪澆風變淳源不求桂樹枝反棲惡木
根所以桃李樹吐花竟不言大運有興沒群動爭飛奔
歸來廣成子去入無窮門因寫以示之今人捨命作詩
開口便說李杜以此觀之何曾夢見他脚板耶(鶴林玉露)
李太白遠别離蜀道難與子美寓居同谷七歌風騷之
極致不在屈原之下(李□師友記聞)
遠别離篇最有楚人風所貴乎楚言者斷如復斷亂如
復亂而詞義反復屈折行乎其間實未嘗斷而亂也使
人一唱三嘆而有遺音至於收淚謳吟又足以興夫三
綱五典之重者豈虚也哉兹太白所以為不可及也(范德)
(機評)
文章如精金美玉經百鍊歴萬選而後見今觀昔人所
選雖互有得失至其盡善盡美則所謂鳳凰芝草人人
皆以為瑞閱數千百年經千萬人而莫有異議焉如李
太白遠别離蜀道難杜子美秋興諸將咏懷古跡新婚
别兵車行終日誦之不厭也(懷麓堂詩話)
古律詩各有音節然皆限於字數求之不難惟樂府長
短句初無定數最難調疊然亦有自然之聲古所謂聲
依永者謂有長短之節非徒永也故隨其長短皆可以
播之律吕而其太長太短之無節者則不足以為樂若
往復諷咏久而自有所得得之於心而發之乎聲則雖
千變萬化如珠之走盤自不越乎法度之外矣如李太
白遠别離杜子美桃竹杖皆極其操縱曷嘗按古人聲
調而和順委曲乃如此固初學所未到然學而未至於
是亦未可與言詩也(懷麓堂詩話)
太白公無渡河乃從堯禹治水說起迂癡有致然筆墨
率肆無足取焉蜀道難等篇亦然開後人惡道(詩辯坻)
李白性嗜酒志不拘檢常林棲十數載故其為文章率
皆縱逸至如蜀道難等篇可謂竒之又竒自騷以還鮮
有此體調也(河岳英靈集)
李太白作蜀道難乃為房杜危之也其略曰劍閣崢嶸
而崔嵬一夫當關萬夫莫開所守或非人化為狼與豺
朝避猛虎夕避長蛇磨牙吮血殺人如麻錦城雖云樂
不如早還家蜀道之難難於上青天側身西望長咨嗟
李翰林作此歌朝右聞之疑嚴武有劉焉之志(雲溪友議)
李白嘗為蜀道難歌曰蜀道難難於上青天以刺嚴武
也(太平廣記)
蜀道難或曰作於天寳初或曰作於天寳末二說皆出
於後世以意逆之曰此為房杜危之也陸暢去白未遠
作蜀道易以美韋臯傳之當時而蜀道難之詞曰錦城
雖云樂不如早還家其意必有所屬房杜之說蓋近之
矣(南部新書)
嚴武傳武為劍南節度使房琯以故相為部内刺史武
慢倨不為禮最厚杜甫然欲殺甫數矣李白為蜀道難
者乃為房杜危之也韋臯傳天寳時李白為蜀道難以
斥嚴武陸暢更為蜀道易以美韋臯摭言云太白自蜀
至京以新業贄謁賀知章知章覽蜀道難一篇揚眉謂
之曰公非人世人豈非太白星精耶然則蜀道難之作
久矣非為房杜也(唐詩紀事)
嚴武傳李白作蜀道難者乃為房杜危之也此宋人穿
鑿之論其說又見韋臯傳蓋因陸暢之蜀道易而造為
之耳李白蜀道難之作當在開元天寳間時人共言錦
城之樂而不知畏塗之險異地之虞即事成篇别無寓
意及元宗西幸升為南京則又為詩曰誰道君王行路
難六龍西幸萬人歡地轉錦江成渭水山迴玉壘作長
安一人之作前後不同如此亦時為之矣(日知錄)
蜀道之難難於上青天篇中凡三見與莊子逍遥篇同
吾嘗謂作古詩長篇須讀莊子史記子美歌行純學史
記太白歌行純學莊子(徐而菴說唐詩)
李太白古風兩卷近七十篇身欲為神仙者殆十三四
或欲把芙蓉而躡太清或欲挾兩龍而凌倒影或欲畱
玉舄而上蓬山或欲折若木而遊八極或欲結交王子
晉或欲高揖衞叔卿或欲借白鹿於赤松或欲飡金光
於安期豈非因賀季真有謫仙之目而因為是以信其
說耶抑身不用鬱鬱不得志而思高舉遠引耶嘗觀其
所作梁父吟首言釣叟遇文王又言酒徒遇高祖卒自
嘆巳之不遇有云我欲攀龍見明主雷公砰訇震天鼓
帝旁投壺多玉女三時大笑開電光倏爍晦冥起風雨
閶闔九門不可通以額扣關閽者怒人間門戶尚不可
入則太清倒影豈易凌躡乎太白忤楊妃而去國所謂
玉女起風雨者乃怨懟妃子之詞也(韻語陽秋)
黃雲城邊烏欲棲邊一作南聲調便惡此用字隂陽之
殊(趙宧光彈雅)
漢魏詩多不可點所以為好者其氣象自不同耳李詩
好處亦難點點之則全篇有所不可擇焉若烏棲曲與
烏夜啼可謂精金粹玉矣(范德機評)
國初人有作九言者謂昨夜西風擺落千林稍渡頭小
艇捲入寒塘㘭以為可備一體不知九言起於高貴鄉
公鮑明遠沈休文亦有此體唐人則李太白蜀道難然
後天梯石棧相鈎連上有六龍迴日之高標下有衝波
逆折之回川杜集中炯如一叚清冰出萬壑置在迎風
露寒之玉壺又何時眼前突兀見此屋吾廬獨破受凍
死亦足此九言之最妙者詩有十字成句者太白黃帝
鑄鼎於荆山鍊丹砂丹砂成騎龍飛上太清家又有十
一字成句者杜詩王郎酒酣拔劍斫地歌莫哀我能拔
爾抑塞磊落之竒才李詩紫皇乃賜白兔所搗之藥方
韋應物詩一百二十鳳凰羅列含明珠若坡公山中故
人應有招我歸來篇似可讀作兩句矣(懷麓堂詩話)
揚子雲長楊賦西壓月&KR1208;(古窟字)東震日域服虔註以為
日月所生恐非李太白詩天馬來出月支窟月窟即指
月支之國日域指日逐單于也蓋借日月字以形容威
伏四夷之遠耳太白妙得其解矣(楊升菴外集)
王彦輔曰古之善賦詩者工於用人語渾然若出於巳
意予於李杜見之顔延年赭白馬賦曰旦刷幽燕晝秣
荆楚子美驄馬行云晝洗須騰涇渭深夕移可刷幽并
夜太白天馬歌云雞鳴刷燕晡秣越蓋皆用顔賦也韓
退之曰李杜文章在光燄萬丈長信哉(楊升菴外集)
客言李杜詩中說馬如相馬經有能過之者乎僕曰毛
詩過之曰六經固不可擬然亦未嘗仔細說馬態相行
步也僕曰願熟讀之兩驂如舞此駔語所謂花踏羊蹄
行也兩驂如手此駔語所謂熟使喚也思之便覺走過
掣電傾城知與神行電邁躡恍惚為難騎耳(許彦周詩話)
東坡寫李白行路難闕其中間八句道子胥屈原陸機
李斯事此老不應有所遺忘意其刪去必當有說(朱子語類)
蔡寬夫詩話云唐末五代俗流以詩自名者多好妄立
格法取前人詩句為例議論鋒出甚有獅子跳躑毒龍
顧尾等勢覽之每使人拊掌不巳大抵皆宗賈島輩謂
之賈島格而於李杜詩不少假借李白女媧戲黃土搏
作愚下人散在六合間濛濛若埃塵目曰調笑格以為
調笑之資子美冉冉谷中寺娟娟林外峰闌干更上處
結締坐來重目為病格以為言語突兀聲勢蹇澀此豈
韓退之所謂蚍蜉撼大木可笑不自量者耶(漁隱叢話)
李太白北風行云燕山雪花大如席秋浦歌云白髮三
千丈其句可謂豪矣奈無此理何(漁隱叢話)
李太白俠客行云事了拂衣去深藏身與名元微之俠
客行云俠客不怕死怕死事不成事成不肯藏姓名或云
二詩同詠俠客而意不同如此予謂不然太白咏俠不
肯受報如朱家終身不見季布是也微之咏俠欲有聞
於後世如聶政姊之死恐終滅吾賢弟之名是也(邵氏聞見)
(後錄)
吕氏童蒙訓云曉月出天山蒼茫雲海間長風幾萬里
吹度玉門關及沙墩至梁苑二十五長亭大舶夾雙櫓
中流鵝鸛鳴之類皆氣蓋一世學者能熟味之自然不
褊淺矣(漁隱叢話)
李太白詩過人其生平所享如浮花浪蘂其詩云羅帷
舒卷似有人開明月直入無心可猜不可及也(蘇灤城集)
詩言窮則盡意䙝則醜韻軟則庫杜少陵麗人行李太
白楊叛兒一以雅道行之故君子言有則也(陸時雍評)
李太白荆州歌有漢謠之風唐人詩可入漢魏樂府
者惟太白此首及張文昌白鼉謠李長吉鄴城謠三首
而止杜子美却無一篇可入此格(楊升菴外集)
太白白頭吟二首頗有優劣其一蓋初本也天仙之才
不廢討潤何必不加點今人落筆便刊布縱云揮珠無
怪多纇耳(千一錄)
閨裏佳人年十餘頗有四傑風格差逸宕耳要之此等
是太白佳作(詩辯坻)
太白集中少年行只有數句類太白其他皆淺近浮俗
決非太白所作必誤入也(滄浪詩話)
六一居士曰落日欲没峴山西倒著接䍦花下迷襄陽
小兒齊拍手大家爭唱白銅鞮此常語也至於清風明
月不用一錢買玉山自倒非人推然後見太白之横發
所以驚千古者固不在此乎(漁隱叢話)
杜子美飲中八仙歌知章騎馬似乘船又天子呼來不
上船用兩船字韻汝陽三斗始朝天又舉觴白眼望青
天用二天字韻蘇晉長齋繡佛前又皎如玉樹臨風前
又脱帽露頂王公前用三前字韻眼花落井水底眠又
長安市上酒家眠用兩眠字韻牽牛織女詩蛛絲小人
態曲綴瓜果中又防身動如律竭力機杼中用兩中字
韻李太白襄陽歌鸕鷀杓鸚鵡杯百年三萬六千日一
日須傾三百杯用兩杯字韻廬山謠影落前湖青黛光
金闕前開二峰長又翠影紅霞映朝日鳥飛不到吳江
長用兩長字韻韓退之李花詩冰盤夏薦碧實脆斥去
不御慙其花又誰堆平地萬堆雪剪刻作此連天花用
兩花字韻雙鳥詩兩鳥各閉口萬象銜口頭又百舌舊
饒聲從此嘗低頭用兩頭字韻示爽詩冬夜豈不長達
旦燈燭然又此來南北近閭里故依然用兩然字韻猛
虎行猛虎死不辭但慙前所為又親故且不保人誰信
汝為用兩為字韻子美太白退之於詩無遺恨矣當自
有體耶(邵氏聞見後錄)
絶句字少意多四句而反覆議論如李白横江詞氣格
合歌行之盛使人嘆咏其贈汪倫非必其詩之佳要見
古人風致如此(范德機評)
太白横江辭六首章雖分局意如貫珠俗本以第一首
編入長短句後五首編入七言絶句首尾衡決殊失作
者之意如杜詩秋興八首亦分作二處予特正之凡古
人詩歌不可分類以此(楊升菴外集)
東坡送人守嘉州古詩其中云峨眉山月半輪秋影入
平羌江水流謫仙此語誰解道請君見月時登樓上兩
句全是李謫仙詩故繼之以謫仙此語誰解道請君見
月時登樓之句此格本出於李謫仙其詩云解道澄江
净如練令人還憶謝元暉蓋澄江淨如練即元暉全句
也後人襲用此格愈變愈工(漁隱叢話)
金沙集有公取古詩一條謂始於太白未必也任華贈
白詩巳用海風吹不斷及雲垂大鵬飛等句則知彼時
作此格者蓋多矣(彈雅)
元宗棄國出奔太白乃盛稱蜀中之美西巡果盛事乎
猗嗟譏莊而贊其藝副笄刺宣而美其容太白雖為亡
國諱而亡國之耻正在言表(唐汝詢唐詩解)
沈雲卿詩船如天上坐人似鏡中行原於王逸少語所
謂山隂路上行如在鏡中遊之句然李太白入清溪山
詩云人行明鏡中鳥度屏風裏雖有所襲而語益工(胡元)
(任評)
竹未嘗香也而杜子美詩云雨洗娟娟靜風吹細細香
雪未嘗香也而李太白詩云瑶臺雪花數千點片片吹
落春風香(韻語陽秋)
詩用淚字若沾衣沾裳之類不為剽竊然亦有出竒者
潘岳涕淚應情隕杜子美近淚無乾土李太白淚盡日
南珠劉禹錫巴人淚應猿聲落賈島淚落故山遠孟雲
卿至哀反無淚(謝榛四溟山人集)
李太白以布衣入翰林既而不得官唐史言高力士以
脱鞾為恥摘其詩以激楊貴妃為妃所沮止今集中有
雪讒詩一章大率言婦人滛亂敗國其略云彼婦人之
猖狂不如鵲之彊彊彼婦人之滛昏不如鶉之奔奔坦
蕩君子無容簧言又云妲巳滅紂褒女惑周漢祖吕氏
食其在旁秦皇太后毐亦滛荒螮蝀作昏遂掩太陽萬
乘尚爾匹夫何傷詞殫意窮心切理直如或妄談昊天
是殛予味此詩豈貴妃與禄山滛亂而太白曾發其奸
乎不然則飛燕在朝陽之句何足深怨也(容齋隨筆)
宋之問不愁明月盡自有夜珠來李白只愁歌舞散化
作彩雲飛語意皆殊調亦不類高下則差足雁行宋又
有夜絃響松月朝楫弄苔泉李有蘿月挂朝鏡松風鳴
夜絃詞意皆同李直出數丈(彈雅)
李白跌宕不羈鍾情於花酒風月則有矣而肯自縳於
枯禪則知淡泊之味賢於膾炙遠矣白始學於白眉空
得大地了徹鏡迴旋寄輪風之旨中謁太山君得冥機發
天光獨照謝世氛之旨晩見道崖則此心豁然更無凝
滯矣所謂啟開八忩牖託宿掣雷霆又有談玄之作云
茫茫大夢中惟我獨先覺騰轉風火來假合作容貌問
語前後際始知金仙妙則所得於佛氏者益邃(韻語陽秋)
李杜長篇全集中不多見北征一首沉着森嚴龍門叙
事之筆也憶舊書懷一首飄揚恣肆南華寓言之遺也
光燄萬丈於此乎見之(柳亭詩話)
李白詩清水出芙蓉天然去雕飾論詩者謂只一出字
便是去雕飾也(餘冬序錄)
子美詩以後二句續前二句處甚多如寄張山人詩云
曹植休前輩張芝更後身數篇吟可老一字買堪貧喜
杜觀到詩云待爾嗔烏鵲抛書示鶺鴒枝間喜不去原
上急曾經晴詩云啼烏爭引子鳴鶴不歸林下食遭泥
去高飛恨久隂臥病詩云滑憶彫胡飯香聞錦帶羹溜
匙兼暖腹誰欲致杯甖如此之類多矣此格起於謝靈
運廬陵王之墓下詩云延州協心許楚老惜蘭芳解劍
竟何及撫墳徒自傷李太白亦時有此格毛遂不墮井
曾參寧殺人虚言誤公子投杼惑慈親是也(韻語陽秋)
梁虞騫詩落暉散長足細雨織斜文太白亦用其字曰
日足森海嶠然其驚人泣鬼所謂自鑄偉辭前無古人
者乎(楊升菴外集)
太白楊花落盡與樂天殘燈無燄體同題類而風趣高
卑自覺天壤(詩辯坻)
曹植怨詩願作東北風吹我入君懷懷徐幹詩將心寄
明月流影入君懷太白詩我寄愁心與明月隨風直到
夜郎西兼裁其意撰成竒語(梅禹金)
詩眼云山谷言學者若不見古人用意處但得其皮毛
所以去之愈遠若風吹柳花滿店香若人能復為此句
亦未是太白至於吳姬壓酒勸客嘗壓字他人亦難及
金陵子弟來相送欲行不行各盡觴益不同請君試問
東流水别意與之誰短長此乃真太白妙處當潛心焉
故學者先以識為主禪家所謂正法眼直湏具此眼目
方可入道(漁隠叢話)
金陵酒肆留别山谷云此乃真太白妙處而須溪云終
是太白語别予許須溪知言云(詩辯坻)
李太白詩風吹柳花滿店香温庭筠咏柳詩香隨静婉
歌塵起影伴嬌嬈舞䄂垂傳竒詩莫唱踏陽春令人離
腸結郎行久不歸柳自飄香雪其實柳花亦有微香詩
人之言非誣也柳花之香非太白不能道竹之香非
子美不能道(楊升菴外集)
太白詩吳姬壓酒喚客嘗說者以為工在壓字不知吳
人方言至酒家有旋壓酒子相待之語(雲麓漫抄)
李白人分千里外興在一杯中高適功名萬里外心事
一杯中如武夫之對韻士而胡元瑞云二詩甚類予謂
字面則同句意懸絶(彈雅)
杜之北征述懷皆長篇叙事然高者尚有漢人遺意平
者遂為元白濫觴李送魏萬等篇自是齊梁但才力加
雄辭藻加富耳(詩藪)
太白詩浮雲遊子意落日故人情對景懷人意味深永
少陵詩寒空巫峽曙落日渭陽情亦是寫景贈别而語
意淺短杜詩佳處固多此等句法却不如李(仇蒼柱杜詩詳註)
太白讀書匡山十年不下山潯陽獄中猶讀留侯傳以
彼仙才苦心如此今忽忽白日而嘐嘐古人是自絆而
希千里也(千一錄)
詩貴意意貴遠不貴近貴淡不貴濃濃而近者易識淡
而遠者難知如杜子美鈎簾宿鷺起丸藥流鶯轉李太
白桃花流水杳然去别有天地非人間王摩詰反景入
深林復照青苔上皆淡而愈濃近而愈遠可為知者道
難與俗人言也(懷麓堂詩話)
曹子建詩譬海出明珠與太白如天落雲錦句法同
太白五言如菖蒲花紫茸及登華不注峯與此句皆竒
崛異常(楊升菴外集)
世多言李太白以醉入水捉月溺死此談者好竒之過
太白對月能作今人不見古時月今月曾經照古人之
句意氣原本自超出宇宙對影三人雖醉豈復狂惑至
此(玉澗雜書)
李太白云剗却君山好平鋪湘水流杜子美云斫却月
中桂清光應更多二公所以為詩人冠冕者胸衿闊大
故也此皆自然流出不假安排(鶴林玉露)
洞庭西望楚江分水盡南天不見雲日落長沙秋色遠
不知何處弔湘君此詩之妙不待贊前句云不見後句
云不知讀之不覺其複此二不字决不可易大抵盛唐
大家正宗作詩取其流暢不似後人之拘拘耳(楊升菴絶句衍)
(義)
宋之問所得駱氏靈隱警句樓觀滄海日門對浙江潮
李太白天台曉望詩門標赤城霞樓棲滄島月最相似
(文翔鳳雲夢藥溪談)
吟咏瀑水衆矣大抵比况耳未有得於所見鑿空下語
為興詩者太白獨曰海風吹不斷江月照還空氣象雄
傑古今絶唱(王阮義豐集)
李白鸚鵡洲詩調既迅急而多複字兼離唐韻當是五
言古詩耳(詩辯詆)
七言絶句初唐風調未諧開元天寳諸名家無美不備
李白王昌齡尤為擅場昔李滄溟推秦時明月漢時關
一首壓卷余以為未允必求壓卷則王維之渭城朝雨
李白之朝辭白帝王昌齡之奉帚平明王之渙之黃河
遠上其庶幾乎而終唐之世絶句亦無出四章之右者
矣(王阮亭唐人萬首絶句選凡例)
盛弘之荆州記狀巫峽江水之迅云朝發白帝暮到江
陵其間千二百里雖乘奔御風不以疾也杜子美詩朝
發白帝暮江陵頃來目擊信有徵李太白詩朝辭白帝
彩雲間千里江陵一日還兩岸猿聲啼不盡扁舟巳過
萬重山雖仝用盛弘之語而優劣自别今人謂李杜不
可以優劣論此語亦太憒憒(楊升菴升集)
盛弘之荆州記云白帝至江陵一千二百里春水盛時
行舟朝發夕至雲飛鳥逝不是過也太白述之為韻語
驚風雨而泣鬼神矣(楊升菴絶句衍義)
越中覽古詩前三句賦昔日豪華之盛末一句咏今日
凄凉之景大抵唐人弔古之作多以今昔盛衰搆意而
從横變化存乎體裁此與韓退之遊曲江寄白舍人
詩(漠漠輕隂晚自開青天白日映樓臺曲江水滿千花樹有底忙時不肯來)元微之劉阮天
台詩(芙蓉脂肉綠雲鬟圖畫樓臺金碧山千樹桃花萬年藥不知何事憶人間)皆以落句轉
合有抑揚有開合此格唐詩中亦不多得(敖子發)
太白詩牛渚西江夜青天無片雲登舟望秋月空憶謝
將軍余亦能高咏斯人不可聞明朝挂帆席楓樹落紛
紛襄陽詩挂席幾千里名山都未逢泊舟尋陽郭始見
香爐峰嘗讀遠公傳永懷塵外蹤東林不可見日暮空
聞鐘詩至此色相俱空如羚羊挂角無跡可求畫家所
謂逸品是也(王阮亭分甘餘話)
寧國府志載胡安定先生石壁詩一首其序曰余嘗覽
李翰林題涇川汪倫别業二章其詞俊逸欲屬和之今
十月自新安歷旌德而仙尉曾公望同遊石壁蓋勝境
也竒峰對聳清溪中流路出半峰佳秀可愛傳聞新建
汪公所居不遠掩映溪岫率類於此且欲尋訪迫暮不
獲因思旌川即涇川接境也而幽勝過之汪公亦倫之
别𣲖也而儒雅勝之豈可使諷詠不及於古乎輒成一
首題於汪公屋壁雖不及藻飾佳境比肩英流庶俾謫
仙之詩不獨專美其詩曰李白好溪山浩蕩涇川遊題
詩汪氏壁聲動桃花洲英辭逸無繼爾來三百秋云云
按太白本集詩題衹云過汪氏别業而此序乃云題涇
川汪倫别業先生非妄言者又去唐時未遠當必有據
詩五平五仄句或謂自宋始有之非也顔延年詩獨静
闕偶語隂蟲先秋聞李太白詩處世若大夢胡為勞其
生孟東野詩夜鏡不照物朝光何時升(餘冬序錄)
法藏碎金云太白夜懷有句云宴坐寂不動大千入毫
髮潘佑獨坐有句云凝神入混茫萬象成虚宇予愛二
子吐辭精敏之力入道深密之狀合而書之聊為巳用
(漁隱叢話)
今人作詩多忌重疊右丞早朝妙絶古今猶未免五用
衣冠之論太白訪戴天山道士不遇詩水聲飛泉樹松
桃竹語皆犯重吁古人言外求佳今人於句中求隙去
之遠矣(唐詩解)
太白詩斗酒渭城邊爐頭耐醉眠乃岑參之詩誤入塞
上曲驑馬新跨白玉鞍乃王昌齡之詩亦誤入昌齡本
有二篇前篇乃秦時明月漢時關也(滄浪詩話)
蜀國曾聞子規鳥宣城還見杜鵑花一呌一迴腸一斷
三春三月憶三巴此太白寓宣州懷西蜀故鄉之作也
太白為蜀人見於劉全白誌銘曾南豐集序楊遂故宅
記及自叙書不一而足此詩又一証也近日吾鄉一士
夫為山東人作詩序云太白非蜀人乃山東人也予以
前所引證詰之答曰且諂山東人祈綽楔資何暇核實
(楊升菴外集)
哭宣城善釀紀叟予家古本作夜臺無李白此句絶妙
不但齊一生死又且雄視幽明矣昧者改為夜臺無曉
日夜臺自無曉日又與下句何人字不相干甚矣士俗
不可醫也(楊升菴外集)
小曲有咸陽沽酒寳釵空之句云是李白所製然李白
集中有清平樂詞四首獨欠是詩而花間集所載咸陽
沽酒寳釵空乃云是張泌所為莫知孰是(夢溪筆談)
李太白集注卷三十四
