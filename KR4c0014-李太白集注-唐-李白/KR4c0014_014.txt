李太白集注卷十四
錢塘王𤦺撰
古近體詩共二十六首
廬山謠寄盧侍御虛舟(太平寰宇記廬山在江州南高三千三百六十丈周)
(迴二百五十里其山九疊川亦九派郡國志云廬山疊嶂九層崇巖萬仞山海經所謂三天子鄣亦)
(曰天子都也周武王時匡俗字子孝兄弟七人皆有道術結廬於此仙去空廬尚存故曰廬山李華)
(三賢論范陽盧虚舟幼真質方而清賈至有授盧虚舟殿中侍御史制云勅大理司直盧虚舟閑邪)
(存誠遯世頤養操持有清廉之譽在公推幹蠱之才可殿中侍御史云云殆其人也)
我本楚狂人鳳歌笑(一作哭非)孔丘手持綠玉杖(一作枝)朝别
黃鶴樓五岳尋仙不辭遠一生好入名山游廬山秀出
南斗旁屏風九疊雲錦張影落明湖青黛光金闕前開
二峰長(繆本作帳)銀河倒挂(一作瀉)三石梁香爐瀑布遥相望
迴崖沓嶂凌(一作何繆本作崚)蒼蒼翠影紅霞映朝日(一作照千里)
鳥飛不到吳天長登高壯觀天地間大江茫茫去不還
黃雲萬里動風色白波九道流雪山好為廬山謠興因
廬山發閒窺石鏡清我心謝公行處蒼苔沒(一作綠蘿開處懸明)
(月)早服還丹無世情琴心三疊道初成遥見仙人綵雲
裏手把芙蓉朝玉京先期汗漫九垓上願接盧敖遊太
清(高士傳陸通字接輿楚人也好養性躬耕以為食楚昭王時通見楚政無常乃佯狂不仕時人謂之楚狂)
(孔子適楚接輿游其門曰鳳兮鳳兮何如德之衰也來世不可待往世不可追也天下有道聖人成焉天下無)
(道聖人生焉方今之時僅免刑焉福輕乎羽莫之知載禍重乎地莫之知避己乎己乎臨人以德殆乎殆乎畫)
(地而趨迷陽迷陽無傷吾行却曲却曲無傷吾足山木自寇也膏火自煎也桂可食故伐之漆可用故割之人)
(皆知有用之用而不知無用之用也孔子下車欲與之言趨而避之不得與之言楚王聞陸通賢遣使者持金)
(百鎰車馬二輛往聘曰王請先生治江南通笑而不應使者去夫負釡甑妻載絍噐變名易姓游諸名山食桂)
(櫨實服黃精子隠蜀峨眉山夀數百年俗傳以為仙云湖廣通志黃鶴樓在武昌府城西南隅黃鶴磯上周省)
(齊曰宋陳令舉廬山記舊志云漢武帝過九江築羽章館於屏風疊下臨相思澗今五老一峰疊石如屏嶂蓋)
(其故地水經註廬山之北有石門水水出嶺端有雙石高竦其狀若門因有石門之目焉水導雙石之中懸流)
(飛瀑近三百步許散漫數十步上望之連天若曳飛練於霄中矣尋陽記曰廬山上冇三石梁長數十丈廣不)
(盈尺杳然無底查晦餘曰元李洞言三石梁在開先寺西黎崱言在五老峰上或云在簡寂觀及上霄紫霄二)
(峰間桑喬廬山記事則竟以為無如竹林之幻境衆說紛然莫知所指今三疊泉在九疊屏之左水勢三折而)
(下如銀河之挂石梁與太白詩句正相脗合非此外别有三石梁也後人必欲求其地以實之失之鑿矣釋慧)
(遠廬山記其山大嶺凡七重□基周迴垂五百里其南嶺臨宫亭湖下有神廟七嶺會同莫有升之者東南有)
(香爐峰游氣籠其上氤氲若香烟西南有石門山其形似雙闕壁立千餘仞而瀑布流焉其中鳥獸草木之美)
(靈藥芳林之竒所稱名代揚齊賢曰廬山記山南山北瀑布無慮十餘處香爐峰與雙劔峰在瀑布之旁水源)
(在山頂人未有窮者或曰西入康王谷為水簾東為開先禪院之瀑布楊炯詩重巖窅不極疊嶂凌蒼蒼尚書)
(九江孔殷孔安國註江於此州界分為九道尚書音釋九江溽陽記云一曰烏白江二曰蜯江三曰烏江四曰)
(嘉靡江五曰畎江六曰源江七曰廩江八曰提江九曰箘江張須元緣江□云一曰三里江二曰五州江三曰)
(嘉靡江四曰烏土江五曰白蚌江六曰白烏江七曰箘江八曰沙堤江九曰廩江參差隨水長短或百里或五)
(十里始於鄂陵終於江口會於桑落洲太康地記曰九江劉歆以為湖漢九水入彭蠡澤也太平寰宇記潯陽)
(記云九江在潯陽去州五里名白馬江是大禹所疏會於桑落洲上下三百餘里合流昔秦皇漢武並登廬山)
(以望九江也𤦺按太史公曰予南登廬山觀禹疏九江淮南子曰禹鑿江而通九路應劭曰江自尋陽分為九)
(郭璞江賦曰流九派於尋陽自西漢迄東晉皆言大江至尋陽分為九江尋陽記緣江圖又備列其名而朱子)
(九江辯獨闢之不從其說林少穎曰九江之名與地勢久遠不可強通然各自别源而下流入江則可以意臆)
(也當由水道通塞離合古今各異之故斯言當矣藝文類聚宫亭湖邊旁山間有石數枚形圓若鏡明可以鑑)
(人謂之石鏡太平寰宇記石鏡在東山懸崖之上其狀團圓近之則照見形影一統志石鏡峰在南康府西二)
(十六里有一員石懸崖明净照人見影隠見無時謝靈運詩攀崖照石鏡即此謝靈運有登廬山絶頂望諸嶠)
(詩抱朴子還丹服一刀圭百日仙也朱鳥鳳凰翔覆其上玉女至旁廣弘明集燒丹成水銀還水銀成丹故曰)
(還丹黃庭内景經琴心三疊舞胎仙梁丘子註琴和也疊積也存三丹田使和積如一枕中書元始天王在天)
(中心之上名曰玉京山山中宫殿並金玉飾之淮南子盧敖遊於北海經乎太隂入乎玄闕至於蒙榖之上見)
(一士焉深目而玄鬢淚注而鳶眉豐上而殺下軒軒然方迎風而舞顧見盧敖慢然下其臂遯逃乎碑下盧敖)
(就而視之方倦龜殼而食蛤梨盧敖與之語曰惟敖為背羣離黨窮觀於六合之外者非敖而已乎敖幼而好)
(遊至長不渝周行四極惟北隂之未□今卒覩夫子於是子殆可與敖為友乎若士者□然而笑曰吾與汗漫)
(期於九垓之外吾不可以久駐若士舉臂而竦身逐入雲中高誘註盧敖燕人秦始皇召以為博士使求神仙)
(亡而不反汗漫不可知之也九垓九天之外瀑音僕)
下尋陽城汎彭蠡寄黃判官(唐時潯陽郡即江州也隸江南西道元和)
(郡縣志彭蠡湖在江州都昌縣西六十里按彭蠡湖今江西之鄱陽湖是也在南昌府城東北一百)
(五十里饒州府城西四十里南康府城東五里九江府城東南九十里四州諸水皆入焉周圍四百)
(五十里春水漲時茫無涯畔足配洞庭又北歴星子都昌德化湖口注於大江)
浪動灌嬰井尋陽(一作吾知)江上風開帆入天鏡直向彭湖
東落影轉疎雨晴雲散遠空名山發佳興(三句一作返影照疎兩輕)
(烟澹遠空中流得住興)清賞亦何窮石鏡挂遥月香爐滅彩虹(一作)
(瀑布洒青壁遥山挂彩虹)相思俱對此舉目與君同(元和郡縣志江州城古之溢口)
(城也漢高帝六年灌嬰所築建安中孫權經此城自標井地令工掘之正得古井銘曰漢六年潁隂侯開卜云)
(三百年當塞塞後不滿百年當為應運者所開權以為己瑞井極深大江中風浪井水輙自動陸放翁入蜀記)
(泛彭蠡口四望無際乃知太白開帆入天鏡之句為妙彭湖即彭蠡湖也石鏡香爐俱見上首註)
書情寄從弟邠州長史昭(唐書地理志關内□邠州新平郡義寧二年折)
(北地郡之新平三水置邠故作豳開元十三年以字類幽改長史詳見七卷註)
自笑客行久我行定幾時綠楊已可折攀取最長枝翩
翩(一作翻翻)弄春色延佇寄相思誰言貴此物意願(一作厚)重
瓊蕤昨夢見惠連朝吟謝公詩東風引碧草不覺生華
池臨玩忽云夕杜鵑夜鳴悲懷君芳歲歇庭樹落紅滋
(楚辭結幽蘭以延佇延佇長立也陸機詩玉顔侔瓊蕤張銑註瓊蕤玉花也鍾榮詩品謝氏家錄云康樂每對)
(惠連輙得佳話後在永嘉西堂思詩竟日不就寤寐間怱見惠連即得池塘生春草故常云此詩有神助非吾)
(語也楚辭蛙黽遊乎華池王逸註華池芳華之池也埤雅杜鵑一名子規苦啼啼血不止一名怨烏夜啼逹旦)
(血漬草木凡鳴皆北向啼苦則倒懸於樹說文所謂蜀王望帝化為子嶲今謂之子規是也華陽風俗錄杜鵑)
(大如鵲而羽鳥聲哀而脗有血春至則鳴臨海異物志杜鵑至三月鳴晝夜不止芳歲猶芳春也鮑照詩泉涸)
(甘井竭節徙芳歲殘)
寄王漢陽(唐時江南西道有漢偒縣隸沔州漢陽郡)
南湖秋月白王宰夜相邀錦帳郎官醉羅衣舞女嬌(繆本)
(作驕)笛聲諠沔鄂歌曲上雲霄别後空愁我相思一水遥
(此詩是泛沔州城南郎官湖之後所作王宰謂漢陽令王公郎官謂尚書郎張謂詳見二十卷詩序後漢書郎)
(官上應列宿出□百里唐之沔州即漢陽郡今為漢陽府唐之鄂州即江夏郡今為武昌府二郡相對中間隔)
(江七里)
春日歸山寄孟浩然(繆本作孟六浩然顯胡震亨曰玩詩意乃偕一者游禪)
(寺和詩疑題有誤𤦺按孟六浩然恐是孟贊府之訛)
朱紱遺塵境青山謁梵筵金繩開覺路寳筏渡迷川嶺
樹攢飛栱嵒花覆谷泉塔形標海日(蕭本作月)樓勢出江烟
香氣三天下鐘聲萬壑連荷秋珠已滿松密蓋初圓鳥
聚疑聞法龍參若護禪媿非流水韻叨入伯牙絃(朱紱詳見)
(十一卷註陳子昂詩山水開精舍琴歌列梵筵法華經國名離垢琉璃為地有八交道黃金為繩以界其側法)
(苑珠林涉迷津於曩識微塵之數易窮返覺路於初心僧祗之期難滿翻釋名義功德施論云如欲濟川先應)
(取筏至彼岸己舍之而去韻會筏說文海中大船廣韻大曰筏小曰桴方言□謂之筏編竹木浮河以運物南)
(土名篺北土名筏三天即三界也謂欲界色界無色界玉策記千歲松四邊被起上杪不長望而視之有如偃)
(蓋法苑珠林舍銜國祗樹精舍衆集之時獼猴飛鳥羣類數千悉來聽法寂寞無聲事竟即去各還所止犍椎)
(適鳴已復來集吕氏春秋伯牙鼓琴鐘子期聽之志在流水鐘子期曰善哉乎鼓琴湯湯乎若流水駱賓王詩)
(成風郢匠斵流水伯牙絃而瀛奎律髓云太白負不羈之才樂府大篇翕然變化律詩工夫縝密如此與杜)
(審言宋之問相伯仲别有贈浩然詩曰醉月頻中聖迷花不事君雖飄逸不如此詩之端整)
流夜郎永華寺寄潯陽羣官
朝别凌烟樓暝投永華寺賢豪滿行舟賓散予獨醉(繆本)
(作朝别凌烟樓賢豪滿行舟暝投永華寺賓散余獨醉)願結九江流添成萬行淚
寫意寄廬岳何當來此地天命有所懸安得苦愁思(凌烟)
(樓宋臨川王造鮑照凌烟樓銘序云伏見所製凌烟樓棲置崇迥延澉平寂即秀神皇因基地勢東臨吳甸西)
(眺楚關奔江永寫鱗嶺相葺重樹穹天通原盡日九江己見本卷註湛方生詩彭蠡紀三江廬岳主衆阜吕氏)
(春秋晏子曰鹿生於山命懸於廚今嬰之命有所懸矣)
流夜郎至西塞驛寄裴隠(西塞驛當在西塞山邊元和郡縣志西塞山在)
(鄂州武昌縣東八十五里太平御覽江夏風俗記曰西塞山高一百六十丈周廻三十七里峻崿横)
(江危峰斷岸長波阻以東注高浪為之西翻袁宏東征賦云沿西塞之峻崿是也)
揚帆借天風水驛苦不緩平明及西塞已先投沙伴迴
巒引羣峰横蹙楚山斷砯衝萬壑會震沓百川滿龍怪
潛溟波候(許本作俟)時救災旱我行望雷雨安得霑枯散鳥
去天路長人愁(繆本作悲)春光短空將澤畔吟寄爾江南管
(裴隠疑亦當時逐臣故用賈誼投沙事謝靈運詩投沙理既廹詳見十卷贈崔秋浦詩註廣韻砯水擊山巖聲)
(也國語水之怪曰龍罔象韋昭註龍神獸也非常所見故曰怪曹植詩天路安可窮楚辭屈原既放游於江潭)
(行吟澤畔顔色憔悴形容枯槁謝朓詩要取洛陽人共命江南管砯披冰切音烹)
自漢陽病酒歸寄王明府
去歲左遷夜郎道琉璃硯水長枯槁今年敇放巫山陽
蛟龍筆翰生輝光聖主還聽子虛賦相如却欲(蕭本作與)論
文章願掃鸚鵡洲與君醉百場嘯起白雲飛七澤歌吟
渌水動三湘莫惜連船沽美酒千金一擲買春芳(史記周昌)
(傳高祖曰吾極知其左遷索隠曰地道奠右右賢左賤故謂貶秩為左遷演繁露古人得罪下遷者皆曰左遷)
(太白無官而用左遷字蓋借作竄逐字用史記通夜郎道為置吏甚易徐陵玉臺新咏序琉璃硯匣終日隨身)
(通典䕫州巫山縣有巫山及高丘山即楚辭所謂巫山之陽高丘之岨也史記蜀人楊得意為狗監侍上上讀)
(子虛賦而善之曰朕獨不得與此人同時哉得意曰臣邑人司馬相如自言為此賦上驚乃召問相如相如曰)
(有是然此乃諸侯之事未足觀也請為天子游獵賦賦成奏之上許令尚書給筆札相如以子虛虚言也為楚)
(稱烏有先生者烏有此事也為齊難無是公者無是人也明天子之義故空藉此三人為辭以推天子諸侯之)
(苑囿其卒章歸之於節儉因以諷諫奏之天子天子大說太平御覽江夏記曰鸚鵡洲在荆北黃祖為江夏太)
(守賓客大會有獻鸚鵡於此洲者故以為名荆州記曰江夏郡城西臨江有黃鶴磯有鸚鵡洲七澤見七卷註)
(三湘見一卷注)
望漢陽柳色寄王宰
漢陽江上柳望客引東枝樹樹花如雪紛紛亂若絲春
風傳我意草木度前知(一作别前知一作發前墀)寄謝絃歌宰西來
定未遲(沈約詩楊柳亂如絲綺羅不自持)
江夏寄漢陽輔錄事(錄事詳見十一卷註)
誰道此水廣狹如一匹練江夏黃鶴樓青山漢陽縣大
語猶可聞故人難可見君草陳琳檄我書魯連箭報國
有壯心龍顔不迴眷西飛精衛鳥東海何由填鼓角徒
悲鳴樓船習征戰抽劔步霜月夜行空庭徧長呼結浮
雲埋沒顧榮扇他日觀軍容投壺接高宴(楊齊賢曰唐鄂州江夏郡)
(治江夏縣黃鶴樓在郡城之東南與漢陽縣大别山相望止隔一水陸放翁入蜀記鄂州西與漢陽相對止隔)
(一水人物草木可數三國志太祖以陳琳阮瑀為司空軍謀祭酒管記室軍國書檄多琳瑀所作戰國策燕將)
(攻聊城人或讒之燕將懼誅遂保守聊城不敢歸田單攻之歲餘士卒多死而聊城不下魯連乃為書約之矢)
(以射城中遺燕將燕將因罷兵倒韣而去故解齊國之危救百姓之死仲連之說也精衛銜西山木石以填東)
(海詳見一卷大鵬賦註唐六典凡諸道行軍皆給鼓角通典軍城及野營行軍在外日出日沒時撾鼓千搥三)
(百三十三搥為一通鼓音止角音動吹十二聲為一疊角音止鼓音動如此三角三鼓而昏明畢史記樓船十)
(萬師應劭曰作大船船上施樓故曰樓船晉書陳敏率萬餘人脟與甘卓戰未獲濟顧榮以白羽扇揮之敏衆)
(潰散後漢書祭遵為將軍取士皆用儒術對酒設樂必雅歌投壺)
早春寄王漢陽
聞道春還未相識走傍寒梅訪消息昨夜東風入武昌
(一作陽)陌頭楊柳黃金色碧水浩浩雲茫茫美人不來空
斷腸預拂青山一片石與君連日醉壺觴
江上寄巴東故人(唐時巴東郡即歸州也隸山南東道)
漢水波浪遠巫山雲雨飛東風吹客夢西落此中時覺
後思白帝佳人與我違瞿塘饒賈客音信莫令希(漢水巫山)
(白帝瞿塘俱見前註楊齊賢曰白帝城在䕫州瞿塘關山上下瞰灧澦堆一統志白帝城在四川䕫州府治東)
(公孫述據蜀自稱白帝更號魚復曰白帝城)
江上寄元六林宗
霜落江始寒楓葉綠未脱客行悲清秋永路苦不達滄
波眇川汜白日隠天末停棹依林巒驚猿相叫聒夜分
河漢轉起視溟漲闊涼風何蕭蕭流水鳴活活浦沙净
如洗海月明可掇蘭交空懷思瓊樹詎解渴勖哉滄洲
心歲晚庶不奪幽賞頗自得興遠與誰豁(陸雲詩永路隔萬里爾雅)
(水決復入為汜邢昺疏凡水決之岐流復還大水者名汜說文汜水别復入水也一曰汜窮瀆也江淹詩白日)
(隠寒樹謝莊月賦氣霽地表雲斂天末曹植上責躬應詔詩表夜分而寢張銑註夜分夜半時也謝靈運詩溟)
(漲無端倪詩國風北流活活廣韻活活水流聲韻會浦水濱也風土記云大水有小口别通曰浦魏武帝詩明)
(明如月如何可掇李善註掇拾取也李嶠詩桂友尋東閣蘭交聚北堂李陵詩思得瓊樹枝以解長渴飢汜)
(音祀活音括)
寄從弟宣州長史昭
爾佐宣城(蕭本作州)郡守官清且閒常誇雲月好邀我敬亭
山五落洞庭葉三江猶未還相思不可見嘆息損朱顔
(唐官制每州有長史一人位在别駕之下司馬之上乃太守之佐職也宣州又謂之宣城郡隸江南西道唐書)
(宣州宣城縣有敬亭山楚辭洞庭波兮木葉下水經註巴陵城跨岡嶺濱阻三江巴陵西對長洲其洲南臨湘)
(浦北對大江故曰三江也三水所會亦或謂之三江口矣一統志三江在岳州府城下岷江為西江澧江為中)
(江湘江為南江皆會於此故名)
涇溪東亭寄鄭少府諤(一統志賞溪在寧國府涇縣西一名涇溪源出石埭)
(攴流出太平縣流至涇縣南陵宣城踰蕪湖入於江涇音京)
我遊東亭不見君沙上行將白鷺羣白鷺閒(蕭本作行)時散
飛去又如雪點青山雲欲往涇溪不辭遠龍門蹙波虎
眼轉杜鵑花開春已闌歸向陵陽釣魚晚(江南通志龍門山在寧國)
(府太平縣西北四十里林麓幽深巖壁峭拔中有石竇若門産茶及諸藥草虎眼轉謂水波旋轉有光相映若)
(虎眼之光劉禹錫詩汴水東流虎眼文是也杜鵑花一名紅躑躅一名山石榴一名映山紅處處山谷有之高)
(二三尺春時蘂葉齊出一枝數萼花色紅䴡二三月中徧滿山谷爛然若火入夏方歇韻會□晚也太平寰宇)
(記陵陽山在涇縣西南百三十里石埭縣北三里按輿地志陵陽令竇子明於溪側釣魚一日釣得白龍子明)
(懼而放之又數年釣得一白魚剖其腹中乃有書教子明服餌之術三年後白龍來迎子明遂得上昇溪環遶)
(山足今有仙壇祭醮不絶)
宣城(蕭本作州)九日聞崔四侍御與宇文太守遊敬亭
余時登響山不同此賞醉後寄崔侍御二首(潛確居類)
(書響山在宣城縣當鰲峰之前兩崖對峙下瞰響潭潭上有釣臺)
九日茱萸熟插鬢傷早白登高望山海滿目悲古昔遠
訪投沙人因為逃名客故交竟誰在獨有崔亭伯重陽
不相知載酒任所適手持一枝菊調笑二千石日暮岸
幘歸傳呼隘阡陌彤襜雙白鹿賓從何輝赫夫子在其
間遂成雲霄隔良辰與美景兩地方虚擲晚從南峰歸
蘿月下水壁却登郡樓望松色寒轉碧咫尺(一作望昊)不可
親棄我如遺舄(藝文類聚風土記曰茱萸橄也九月九日熟色赤可採時也太平御覽風土記)
(曰九月九日律中無射而數九俗尚此日以茱萸氣烈成熟可折其房以插頭言辟惡氣而禦初寒投沙用賈)
(誼謫長沙事以諭崔四侍御見十卷贈崔秋浦註後漢書崔駰字亭伯涿郡平安人博學有偉才盡通古今訓)
(詁百家之言善屬文少游太學與班固傳毅同時齊名晉書劉隗岸幘大言意氣自若胡三省曰岸幘幘微脱)
(額也毛詩正義以幃障車之旁如裳為容飾故或謂之幃裳或謂之童容其上有盖四旁垂而下謂之幨章懷)
(太子後漢書註襜帷也車上施帷以屏蔽者白帖刺史彤幨皂蓋束幡謝承後漢書鄭弘為臨淮太守行春有)
(兩白鹿隨車夾轂而行謝靈運詩序天下良辰美景賞心樂事四者難并盧照鄰五悲文蘿月寡色風泉罷聲)
(古詩不念攜手好棄我如遺跡)
其二
九卿天上落五馬道旁來列戟朱門曉褰帷碧帳(繆本作嶂)
開登高望遠海召客得英才紫綬(繆本作絲誤)歡情洽黃花
逸興催山從圖上見溪即(一作向)鏡中迴遥羡重陽作應
過戲馬臺(周弘正詩將軍天上落童子棄繻來五馬太守事詳見六卷註舊唐書唐制三品以上門)
(皆列棨戟後漢書賈琮為冀州刺史舊典傳車驂駕垂赤帷裳迎於州界及琮之部升車言曰刺史當遠視廣)
(聽糾察美惡何有反垂帷裳以自掩塞乎乃命御者褰之百僚聞風自然竦震唐制二品三品得服紫綬詳見)
(五卷註太平寰宇記戲馬臺在彭城縣南三里項羽所築戲馬於此宋武北征至彭城遣長史王虞等立第舍)
(於項羽戲馬臺起齋作閣橋度池重九日公引賓佐登此臺令將佐百僚賦詩以觀志作者百餘人獨謝靈運)
(詩最工云季秋邊朔苦旅雁達霜雪凄凄陽卉腓皎皎寒潭潔良辰感聖心雲旗興暮節鳴笳戾朱宫蘭巵獻)
(時哲餞宴光冇孚和樂隆所缺云云太白詩意蓋謂崔侍御重陽之作過於謝公戲馬臺之詩也)
寄崔侍御
宛溪霜夜聽猿愁去國長如(繆本作為)不繫舟獨憐一雁飛
南海却羡雙溪解北流高人屢解陳蕃榻過客難登謝
朓樓(蕭本作舟)此處别離同落葉明朝分散敬亭秋(宛溪在寧國府)
(城東雙溪以二水合流而名環遶寧國府城而北去敬亭山在寧國府城北俱見前註賈誼鵩賦汜兮若不繫)
(之舟江南通志謝公樓在寧國府城内郡治之後因山為基即謝朓為宣城太守時之高齋地一名北樓唐咸)
(通間刺史獨孤霖改建易名疊嶂樓後漢書徐穉傳陳審為太守以禮請署功曹稺不就之既謁而退蕃在郡)
(不接賓客唯穉來特設一榻去則懸之)
涇溪南藍山下有落星潭可以卜築余泊舟石上
寄何判官昌浩(江南通志涇溪在寧國府涇縣西南一里一名賞溪其源有三一出)
(石埭縣舒姑泉一出太平黃山一出績溪下有賞溪橋沙堤其西為新河藍山在涇縣西五十里高)
(千仞李白詩藍岑聳天壁突兀如鯨額即此落星潭在涇縣西五十里藍山下晉有陳霸兄弟捕魚)
(於此見一星落潭中故名)
藍岑聳(繆本作竦)天壁突兀如鯨額奔蹙横澄潭勢吞落星
石沙帶秋月明水搖寒山碧佳境宜緩棹清輝能留客
恨君阻歡游使我自驚惕所期俱卜築結茅鍊金液(宋之)
(問詩崖口衆山斷嶔崟聳天壁木華海賦横海之鯨突杌孤游李善註突杌高貌謝靈運詩山水含清暉清暉)
(能娛人鮑照詩結茅野中宿鍊金液詳見十三卷寄王屋山人孟大融註)
早過漆林渡寄萬巨
西經大藍山南來漆林渡水色倒空青林烟横積素漏
流昔吞翕沓浪競奔注潭落天上星龍開水中霧嶢(繆本)
(作巉)巖注公柵突兀陳焦墓嶺峭紛上干川明屢迴顧因
思萬夫子解渴同瓊樹何日覩清光相歡詠佳句(落星潭見)
(上首註胡震亨曰注公疑是左公隋末左難當築城柵拒輔公祏於涇與大藍山近江南通志晉陳焦墓在涇)
(縣五城山左三國志永安四年安吳民陳焦埋之六日更生穿土中出按安吳縣名舊屬宣城郡隋時併入涇)
(縣子虚賦交錯糾紛上干青雲宋之問詩放溜覿前淑連山紛上干李陵詩思得瓊樹枝以解長渴飢)
遊敬亭寄崔侍御(一作登古城望府中奉寄崔侍御)
我家敬亭下輒繼謝公作(一作我登謝公樓輒繼敬亭作)相去數百年
風期宛如昨登高素秋月(一作高城素秋日)下望青山郭俯視
鴛鷺羣(一作府中鴻鷺羣)飲啄自鳴躍夫子雖蹭蹬瑶臺雪中
鶴獨立窺浮雲其心在寥廓時來一顧我笑飯葵與藿
(一作時來顧我笑一飯與葵藿)世路如秋風相逢盡蕭索腰間玉具劔
意許無遺諾(一作願為經冬柏不逐天霜落又玉具劍繆本作玉巨劍)壯士不可輕
(一作疎)相期在(一作隨集)雲閣(元和郡縣志敬亭山在宣州宣城縣北十二里即謝朓賦詩之)
(所朓詩云兹山亘百里合沓與雲齊隠淪既己託靈異居然棲上干蔽白日下屬帶回谿交藤荒且蔓樛枝聳)
(復低云云韻會蹭蹬困頓也漢書焦明已翔於寥廓顔師古註寥廓天上寬廣之處李善文選註寥廓高遠也)
(陸機詩取笑葵與霍魏文帝詩秋風蕭瑟天氣涼漢書賜以玉具劍孟康註標首鐔衛盡用玉為之顔師古註)
(鐔劍口旁横出者也衛劍鼻也意許無遺諾用延陵季子事己見十二卷註十六國春秋振纓雲□耀價連城)
(梁元帝與蕭挹書握蘭雲閣解紱龍樓雲閣猶雲臺也)
三山望金陵寄殷淑(太平寰宇記三山在昇州江寧縣西南五十七里周回四)
(里其山孤絶面東西絶大江輿地志云其山積石濱於大江有三峰南北接故曰三山舊為吳津所)
(謝玄暉晚登三山還望京邑詩云㶚涘望長安河陽視京縣白日麗飛甍參差皆可見餘霞散成綺)
(澄江静如練即此地也)
三山懷謝朓水澹(一作綠水)望長安蕪沒河陽縣秋江正北
看盧龍霜氣冷鳷鵲月光寒耿耿憶瓊樹天涯寄一歡
(太平寰宇記盧龍山在昇州上元縣西北二十里周迴五里西臨大江按舊經晉元帝初渡江北地盡為虜寇)
(所有以其山連石頭為固關塞以盧龍名焉六朝事跡盧龍山圖經云在城西北十六里周迴五里高三十六)
(丈東有水下注平陸西臨大江舊經云晉元帝初渡江到此見嶺山連綿接石頭城真江上之關塞似北地盧)
(龍因以為名一統志獅子山在應天府西二十里與馬鞍山接晉元帝初渡江見此山綿連以擬北地盧龍山)
(故易名盧龍山□鶼樓名詳見八卷永王東巡歌註瓊樹已見前二首註)
自金陵泝流過白壁山翫月達天門寄句容王主
簿(江南通志白壁山在太平府城北三十里有三峰中峰最峻赤壁在其北一統志無白壁山而)
(有白壁水蓋字誤也太平府志白壁山一名石壁在郡治北二十五里化洽鄉濱江三峰中拔起如)
(堊有石似龜狀俗名龜山傳言上有白玉采之者衆遂絶李白與崔宗之乘舟月夜自金陵泝流過)
(白壁山玩月白衣宫錦袍坐舟中兩岸觀者如堵白笑傲自若旁若無人今按白詩秋月照白壁皓)
(如山隂雪十字殆不可方真興會所到也一統志天門山在太平府城西南三十里二山夾大江東)
(曰博望西曰梁山對峙如門亦名峨眉山又曰東梁山西梁山唐書地理志江南東道昇州江寧郡)
(有句容縣唐制每縣設主簿一人九品官京縣則二人八品官)
滄江泝流歸白壁見秋月秋月照白壁皓如山隂雪幽
人停宵征賈客忘早發進帆天門山迴首牛渚沒川長
信風來日出宿霧歇故人在咫尺新賞成胡越寄君青
蘭花惠好庶不絶(廣韻泝逆流而上也世說王子猷居山隂夜大雪眠覺開室命酌酒四望)
(皎然詩國風肅肅宵征一統志牛渚山在太平府城北二十五里下有磯曰牛渚磯去采石磯近一里舊為險)
(要備禦之地亦名燃犀浦鮑照詩洲迴風正悲江寒霧未歇陶弘景答謝中書書曉霧將歇猿烏亂鳴胡地在)
(北越地在南成胡越蓋言其隔遠而不能相見之意後漢紀形神不接雖兄弟親戚可仝之於吳越)
寄上吳王三首(按唐書吳王祗太宗第三子吳王恪之孫張掖郡王琨之子襲封嗣)
(吳王出為東平太守安禄山反河南陳留滎陽靈昌相繼陷祗募兵拒戰玄宗壯之累遷陳留太守)
(持節河南道節度採訪使歴太僕宗正卿其為廬江太守無考蓋史失載也)
淮王愛八公攜手綠雲中小子忝枝葉亦攀丹桂叢謬
以詞賦重而將枚馬同何日背淮水東之觀土風(神仙傳淮)
(南王劉安好方術之士於是有八公詣門皆鬚眉皓白門吏先密以白王王使□人自以意難問之曰我王乃)
(欲求延年長生不老之道今先生年已耆矣似無駐衰之術八公笑曰聞王尊禮賢士故遠致其身何以年老)
(而逆見嫌耶王必若見少年則謂之有道皓首則謂之庸叟薄吾老今則少矣言未竟八公皆變為童子年可)
(十四五角髻青絲色如桃花門吏大驚走以白王王聞之足不履跣而迎登思仙之臺執弟子之禮北面叩首)
(八童子乃復為老人後雷被伍被誣告稱安謀反天子使宗正持節治之八公曰可以去矣即白日升天八公)
(與安所踏山石皆陷成跡左傳公族公室之枝葉也楊齊賢曰太白興聖皇帝九世孫與唐同出故云忝枝葉)
(淮南王招隠士攀援桂枝兮聊淹留沈約詩□側青莎被巖間丹桂叢南方草木狀桂有三種葉如柏葉皮赤)
(者為丹桂葉似柿葉者為菌桂葉似枇杷葉者為牡桂鄒陽誎吳王書臣所以歴數王之朝背淮千里而自致)
(者非惡臣國而樂吳民也竊高下風之行尤說大王之義)
其二
坐嘯廬江静閒聞進玉觴去時無一物東壁挂胡牀(後漢)
(書南陽太守□瑨委功曹岑晊郡為謠曰南陽太守岑公孝弘農成瑨但坐嘯唐廬江郡即廬州也隸淮南道)
(傅毅舞賦溢金罍而列玉觴李善註玉觴玉爵也三國志註魏略曰襄潛為兖州時嘗作一胡牀及其去也留)
(以挂柱)
其三
英明廬江守聲譽廣平籍灑掃(繆本作掃灑)黃金臺招邀青
雲客客曾與天通出入清禁中襄王憐宋玉願入蘭臺
宫(謝朓詩廣平聽方籍李善註王隠晉書曰郭袤為中郎散騎常侍會廣平太守缺宣帝謂袤曰賢叔大匠)
(渾垂稱於平陽魏郡蒙惠化且盧子家王子□繼踵此郡欲使世不乏賢故復相屈在郡先以德化善為條教)
(百姓愛之上谷郡圖經黃金臺在易水東南十八里燕昭王置千金於臺上以延天下之士三輔黃圖漢宫中)
(謂之禁中謂宫中門閣有禁非侍衛通籍之臣不得妄入宋玉風賦楚襄王游於蘭臺之宫宋玉景差侍)
李太白集注卷十四
