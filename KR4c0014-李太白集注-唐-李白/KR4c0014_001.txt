李太白集注卷一
錢塘王琦撰
古賦八首
大鵬賦(并序其莊子北冥有魚其名為鯤鯤之大不知幾千里也化而為鳥其名為鵬鵬)
(之背不知其幾千里也怒而飛其翼若垂天之雲是鳥也海運則將徙于南冥南冥者天池也齊諧)
(者志怪者也諧之言曰鵬之徙于南冥也水擊三千里摶扶搖而上者九萬里去以六月息者也湯)
(之問棘也是已窮髮之北有冥海者天池也有魚焉其廣數千里未有知其修者其名為鯤有鳥焉)
(其名為鵬背若泰山翼若垂天之雲搏扶搖羊角而上者九萬里絶雲氣負青天然後圖南且適南)
(冥也斥鷃笑之曰彼且奚適也我騰躍而上不過數仞而下翺翔蓬蒿之間此亦飛之至也而彼且)
(奚適也此小大之辯也)
余昔于江陵見天台司馬子微謂余有仙風道骨可與
神遊八極之表因著大鵬遇希有鳥賦以自廣此賦已
𫝊于世往往人間見之悔其少作未窮宏達之旨中年
棄之及讀晉書覩阮宣子大鵬贊鄙心陋之遂更記憶
多將舊本不同今復(蕭本繆本俱作腹非)存手集豈敢𫝊諸作者
庶可示之子弟而已(唐時江陵郡即荆州也隸山南東道大唐新語司馬承禎字子微隠)
(于天台山自號白雲子有服餌之術則天中宗朝頻徵不起睿宗雅尚道教稍加尊異承禎方赴召無何苦辭)
(歸乃賜寶琴花帔以遣之淮南子廓四方拆八極高誘註八極八方之極也神異經崑崙山有大鳥名曰希有)
(南向張左翼覆東王公右翼覆西王母背上小處無羽一萬九千里西王母歲登翼上之東王公也其鳥銘曰)
(有鳥希有綠赤煌煌不鳴不食東覆東王公西覆西王母王母欲東登之自通隂陽相須唯會益工楊修答臨)
(淄侯牋修家子雲老不曉事強著一書悔其少作晉書阮修字宣子嘗作大鵬贊曰蒼蒼大鵬誕自北溟假精)
(靈鱗神化以生如雲之翼如山之形海運水擊扶搖上征翕然層舉背負太清志存天地不屑雷霆鷽鳩仰笑)
(尺鷃所輕超然高逝莫知其情韻會將與也)其辭曰
南華老仙(一作仙老)發天機于漆園吐峥嶸之高論開浩蕩
之竒言徵至(一作志)怪于齊諧談北溟之有魚吾不知其
(繆本脱其字)幾千里其名曰鯤化成大鵬質凝胚渾脱鬐鬛
于海島張羽毛于天門刷渤澥之春流晞扶桑之朝暾
燀(繆本作炟)赫乎宇宙凴陵乎崑崙一鼓一舞烟朦沙昏五
岳為之震蕩(繆本作落)百川為之崩奔(唐書天寶元年詔封莊子為南華真人史)
(記莊子者蒙人也名周嘗為蒙漆園吏其學無所不闞然其要本歸于老子之言故其著書十餘萬言大抵率)
(寓言也正義曰括地志云漆園故城在曹州冤句縣北十七里莊周為漆園吏即此按其城古屬蒙縣陸德明)
(莊子音義齊諧人姓名郭璞江賦類胚渾之未凝李善注胚胎渾混尚未凝結木華海賦巨鱗插雲鬐鬛刺天)
(李善注鬐魚背上鬛也增韻凡魚龍頷旁小鬐皆曰鬛司馬相如子虛賦浮渤澥顔師古曰渤澥海别枝也司)
(馬貞曰案齊都賦海旁曰渤斷水曰澥也淮南子日出于暘谷浴于咸池拂于扶桑是謂是明楚詞暾將出兮)
(東方照吾檻兮扶桑王逸注謂日始出東方其容暾暾而盛貌東方有扶桑之木其高萬仞日下浴于湯谷上)
(拂其扶桑爰始而登照耀四方牛弘樂府扶桑上朝暾蕭士贇曰燀赫舊作烜赫莊子曰驚揚而奮鬐白波若山海水震蕩聲)
(侔鬼神燀赫千里世本作烜字由傳寫者作炟字之誤人不能解遂作烜字今釐正之初學記四方上下謂之宇往古來今謂之宙)
(或謂天地為宇宙左傳凴陵我城郭杜預注凴迫也博物志地部之位起形高大者有崑崙山廣萬里高萬一千里神物之所)
(生聖人仙人之所集也出五色雲氣五色流水其泉南流入中國名曰河也其山中應于天最居中八十城布)
(繞之中國東南隅居其一分說苑五岳泰山東岳也霍山南岳也華山西岳也常山北岳也嵩山中岳也詩小)
(雅百川沸騰謝靈運詩岓岸屢崩奔吕向註水激其岸崩頽而奔波也峥嶸音撐横胚音坯澥音蟹暾音吞)
(燀音闡平聲)爾(繆本脱爾字)乃蹶厚地揭太清亘層霄突重溟激
三千以崛起向九萬而迅征背嶪太山(一作太虚繆本作大山)之
崔嵬翼舉長雲之縱横左逥右旋倏隂忽明歷汗漫以
天矯羾(許本作塌)閶闔之峥嶸簸鴻蒙扇雷霆斗轉而天動
山搖而海傾怒無所摶雄無所争固可想像其勢髣髴
其形(高誘淮南子註太清元氣之清者也抱樸子上昇四十里名曰太清太清之中其氣甚剛霄近天雲)
(氣天有九重故曰層霄孫綽天台山賦或倒影于重溟李善註重溟海也韻會勃起曰崛起天台山賦落五界)
(而迅征吕向註迅疾也爾雅石戴土謂之崔嵬淮南子徙倚于汗漫之宇高誘注汗漫無生形形生元氣之本)
(神也故盧敖見若士者言曰吾與汗漫期于九垓之上是也郭璞江賦吸翠霞而夭矯揚雄甘泉賦登掾欒而)
(羾天門蘇林注羾至也淮南子排閶闔鑰天門高誘註閶闔始升天之門也夭矯飛騰貌峥嶸高峻貌莊子雲)
(將東遊過扶摇之野而適遭鴻蒙陸德明音義鴻蒙自然元氣也一云海上氣也崛音掘羾音貢)若乃
足縈虹蜺目耀日月連軒沓拖揮霍翕忽噴氣則六合
生雲灑毛則千里飛雪邈彼北荒將窮南圖運逸翰以
傍擊鼓奔飈而長驅燭龍銜光以照物列缺施鞭而啟
途塊視三山杯觀(一作看)五湖其動也神應其行也道俱
任公見之而罷釣有窮不敢以彎弧莫不投竿失鏃仰
之長吁(春秋元命苞虹蜺者隂陽之精雄曰虹雌曰蜺初學記凡虹雙出色鮮盛者為雄雄曰虹暗者)
(為雌雌曰蜺木華海賦翔霧連軒長波涾湤張銑註連軒飛貌李周翰註涾湤延長貌張協七命翕忽揮霍雲)
(逥風列劉良註並飛走亂急也王肅家語註天地四方謂之六合郭璞客傲藹若鄧林之會逸翰翰鳥羽也奔)
(飈風疾也山海經西北海之外赤水之北有章尾山有神人面蛇身而赤直目正乘其暝乃晦其視乃明不食)
(不寢不息風雨是謁是燭九隂是為燭龍郭璞註離騷曰日安不到燭龍何曜詩含神霧曰天不足西北無有)
(隂陽消息故有龍銜精以往照天門中云謝惠連雪賦若燭龍銜耀照崑山揚雄羽獵賦霹靂列缺吐火施鞭)
(應邵曰霹靂雷也列缺天隙電光也史記海中有三神山名曰蓬萊方丈瀛洲仙人居之初學記周官揚州其)
(浸五湖案張勃吳錄五湖者太湖之别名以其周行五百餘里故以五湖為名又虞翻云太湖有五道别謂之)
(五湖或說以太湖射貴湖上湖洮湖滆湖為五湖按國語吳越戰于五湖直在笠澤一湖中戰耳則知或說非)
(也鶡冠子至人不遺動與道俱莊子任公子為大鉤巨緇五十犗以為餌蹲乎會稽投竿東海旦旦而釣期年)
(不得魚已而大魚食之牽巨鉤錎沒而下騖揚而奮鬛白波若山海水震蕩聲侔鬼神燀赫千里任公子得若)
(魚離而腊之自制河以東蒼梧以北莫不厭若魚者史記正義帝王紀云帝羿有窮氏未聞其姓何先帝嚳以)
(上世掌射正至嚳賜以彤弓素矢封之于鋤為帝司射歷虞夏羿學射于吉甫其臂長故以善射聞飈音標)
(弧音胡)爾其雄姿壯觀坱軋(蕭本作映背)河漢上摩蒼蒼下覆
漫漫盤古開天而直視羲和倚日以(繆本作而)旁嘆繽紛乎
八荒之間掩映乎四海之半當胸臆之掩晝若混茫之
未判忽騰覆以逥轉則霞廓而霧散(賈誼鵩鳥賦坱圠無垠揚雄甘泉賦)
(忽軮軋而無垠顔師古註軮軋遠相映也坱圠軮軋音義俱同初學記天河謂之天漢亦曰河漢莊子天之蒼)
(蒼其正色耶其遠而無所至極耶晉書天了無質仰而瞻之高遠無極眼瞀精絶故蒼蒼然也楚詞路漫漫其)
(修遠兮此用其字對上天體蒼蒼而言蓋謂天地之形漫漫闊遠無有窮極之意藝文類聚徐整三五歷記曰)
(天地混沌如雞子盤古生其中萬八千歲天地開闢陽清為天隂濁為地盤古在其中一日九變神于天聖于)
(地天日高一丈地日厚一丈盤古日長一丈如此萬八千歲天數極高地數極深盤古極長後乃有三皇山海)
(經東南海之外甘水之間有羲和之國有女子名曰羲和方浴日于甘淵羲和帝俊之妻生十日郭璞註羲和)
(蓋天地始生主日月者也廣雅日御謂之羲和賈誼過秦論囊括四海并吞八荒之心顔師古曰八荒八方荒)
(忽極遠之地也爾雅九夷八狄七戎六蠻謂之四海鄭康成周禮註四海猶四方也莊子古之人在混芒之中)
(陸德明註混混芒芒未分時也坱軋音近央札)然後六月一息至于海湄欻
翳景以横翥(蕭本作榰)逆高天而下垂憩乎泱漭之野入乎
汪湟之池猛勢所射餘風所吹溟漲沸渭巖巒紛披天
吳為之怵慄海若為之躨跜巨鼇冠山而郤走長鯨騰
海而下馳縮殼挫鬛莫之敢窺吾亦不測其神怪之(蕭本)
(作而)若此蓋乃造化之所為(嵇康琴賦俯闞海湄吕向註海湄海畔也欻忽也翳景蔽)
(遮日月之景也司馬相如上林賦過乎泱漭之野張揖曰山海經所謂大荒之野也如淳曰大貌也謝靈運詩)
(溟漲無端倪李周翰註溟漲皆海也王襃洞簫賦雷霆輘輷佚豫以沸渭李善註埤蒼曰沸渭不安貌劉良註)
(沸渭聲踴躍不定貌又洞簫賦颽風紛披山海經朝陽之谷神曰天吳是為水伯其為獸也八首人面八足八)
(尾背青黃怵慄恐懼貌初學記海神曰海若王延夀魯靈光殿賦虬龍騰驤以蜿蜒頷若動而躨跜李善註躨)
(跜動貌左思吳都賦巨鼇贔屭首冠靈山吕向註巨鼇大龜也靈山海中蓬萊山而大鼇以首戴之冠猶戴也)
(劉劭趙郡賦巨鼇冠山陵魚吞舟古今注鯨魚者海魚也大者長千里小者數十丈一生數萬子常以五六月)
(就岸邊生子至七八月導從其子還大海中鼓浪成雷噴沫成雨水族驚畏皆逃匿莫敢當者其雌曰鯢大者)
(亦長千里眼為明月珠張衡思玄賦玄武縮于殼中欻音忽翳音意翥音註沸音費怵音出鯨一音擎)豈
比夫蓬萊之黃鵠誇金衣與菊裳恥蒼梧之玄鳳耀綵
質與錦章既服御(蕭本作御服)于靈仙久馴擾于池隍精衛
殷勤(繆本作勤苦)于銜木鶢鶋悲愁乎薦觴天雞警曉(繆本作曙)
于蟠桃踆烏晰耀于太陽不曠蕩而縱適何拘攣而守
常未若茲鵬之逍遥無厥類乎比方不矜大而暴猛每
順時而行藏參玄根以比夀飲元氣以充腸戲暘谷而
徘徊馮炎洲而抑揚(西京雜記始元元年黃鵠下太液池上為歌曰黃鵠飛兮下建章羽)
(肅肅兮行蹡蹡金為衣兮菊為裳唼喋荷荇出入蒹葭自顧菲薄媿爾嘉祥按太液池中起三山以象瀛洲蓬)
(萊方丈故曰蓬萊黃鵠也陳子昂詩葳蕤蒼梧鳳嘹唳白露蟬又詩崑山見玄鳳豈復虞雲羅說文隍城池也)
(有水曰池無水曰隍山海經發鳩之山有鳥焉其狀如烏文首白喙赤足名曰精衛其鳴自詨是炎帝之少女)
(名曰女娃遊于東海溺而不反化為精衛常銜西山之木石以湮于東海國語海鳥曰爰居止于魯東門之外)
(三日臧文仲使國人祭之展禽曰今茲海其有災乎夫廣川之鳥獸恒知而避其災也是歲也海多大風冬暖)
(莊子昔者海鳥止于魯郊魯侯御而觴之于廟奏九韶以為樂具太牢以為膳鳥乃眩視憂悲不敢食一臠不)
(敢飲一杯三日而死述異記東南有桃都山上有大樹曰桃都枝相去三千里上有天雞日初出照此木天雞)
(則鳴天下之雞皆隨之鳴河圖括地象桃都山有大桃樹盤屈三千里上有金雞日照則鳴淮南子日中有踆)
(烏高誘注踆猶蹲也謂三足烏晰明也後漢書帝知羣寮拘攣章懷太子註拘攣猶拘束也玄根道之本也盧)
(諶詩處其玄根廓焉靡結李善註玄道也張衡玄圖曰玄者無形之類自然之根作于太始莫與為先尚書分)
(命羲仲宅嵎夷曰暘谷孔安國傳曰暘明也日出于谷而天下明故稱暘谷隋書東曰暘谷日之所出西曰濛)
(汜日之所入十洲記炎洲在南海中地方二千里去北岸九萬里亦多仙家鵠音斛鶢鶋與爰居同踆音逡)
(又音蹲晰音浙攣閭員切戀平聲暘音陽)俄而希有鳥見謂之曰偉哉鵬乎
此之樂也吾右翼掩乎西極左翼蔽乎東荒跨躡地絡
周旋天綱以恍惚為巢以虛無為場我呼爾遊爾同(蕭本)
(作呼)我翔于是乎大鵬許之欣然相隨此二禽已登于寥
廓而斥(繆本作尺)鷃之輩空見笑于藩離(吳都賦包括於越跨躡荆蠻地絡者)
(地之脈絡謂山川之屬天綱者天之綱維謂南北二極不動之處鮑照遊思賦仰盡兮天經俯窮兮地絡漢書)
(玉衡杓建天之綱也司馬相如難蜀父老文焦朋巳翔乎寥廓而羅者猶視乎藪澤顔師古註寥廓天上寬廣)
(之處陸德明莊子音義斥小澤也本亦作尺鷃鷃雀也今野澤中鵪鶉是也古賦辯體太白蓋以鵬自比而)
(以希有烏比司馬子微賦家宏衍巨麗之體楚騷遠遊等作巳然司馬班揚猶尚此此顯出莊子寓言本自宏)
(闊太白又以豪氣雄文發之事與辭稱俊邁飄逸去騷頗近跨躡音誇捻絡音落寥廓音聊擴)
擬恨賦(古恨賦齊梁間江淹所作為古人志願未遂抱恨而死者致慨太白此篇段落句法)
(蓋全擬之無少差異酉陽雜俎李白前後三擬文選不加意輒焚之惟留恨别賦今别賦已亡惟存)
(恨賦矣)
晨登太山一望蒿里松楸骨寒宿草(繆本作草宿)墳毁浮生
可嗟大運同此于是僕本壯夫慷慨不歇仰思前賢飲
恨而沒(元和郡縣志泰山一曰岱宗在兖州乾封縣西北三十里蒿里山在乾封縣西北二十五里一)
(統志泰山在泰安州北五里亭禪山在泰安州西南五里一名嵩里山上有蒿里祠古蒿里曲蒿里誰家地聚)
(斂魂魄無賢愚蓋古時蒿里為塋墓之所故言葬埋處多借蒿里為名猶之九原北邙也禮記朋友之墓有宿)
(草而不哭焉鄭康成註宿草謂陳根也何遜詩行路一孤墳路成墳欲毁莊子其生也若浮其死也若休何晏)
(景福殿賦乃大運之攸戾李周翰註大運天運也)昔如漢祖龍躍羣雄競奔提
劒叱咤指揮(繆本作麾)中原東馳渤澥西漂崑崙斷蛇奮旅
(繆本作怒)掃清國步握瑶圖而倏昇登紫壇而雄顧一朝長
辭天下縞素(劉孝標辯命論覩湯武之龍躍後漢書四方鋒起羣雄競逐史記高祖曰吾以布衣)
(提三尺劒取天下此非天命乎字林叱咤發怒也左傳晉楚治兵遇于中原揚雄長楊賦横巨海漂崑崙李善)
(註漂摇蕩之也渤澥崑崙已見大鵬賦註史記高祖以亭長為縣送徒酈山到豐西澤中止飲夜乃解縱所送)
(徒曰公等皆去吾亦從此逝矣徒中壯士願從者十餘人高祖被酒夜徑澤中令一人行前行前者還報曰前)
(有大蛇當徑願還高祖醉曰壯士行何畏乃前拔劒擊斬蛇蛇遂分為兩徑開行數里醉因卧後人來至蛇所)
(有一嫗夜哭人問何哭嫗曰人殺吾子故哭之其人曰嫗子何為見殺嫗曰吾子白帝子也化為蛇當道今為)
(赤帝子斬之人以嫗為不誠欲笞之嫗忽不見後人至高祖覺後人告高祖高祖乃心獨喜自負漢書叙傳爰)
(茲發跡斷蛇奮旅神母告符朱旗乃舉詩大雅國步斯頻毛傳云步行也徐陵檄周文躬膺寶歷嗣奉瑶圖藝)
(文類聚漢舊儀曰皇帝祭天紫壇帷幄楊升菴曰漢行宫用紫泥為壇齊梁郊祀歌所謂紫壇也戰國策天下)
(縞素小爾雅繒之精者曰縞縞之粗者曰素縞叱尺栗切嗔入聲咤丑亞切嗏去聲澥音蟹漂音飄音杲)
若乃項王虎鬭白日争輝拔山力盡蓋世心違(繆本作微)聞
楚歌之四合知漢卒之重圍帳中劒舞泣挫雄威騅兮
不逝喑噁(繆本作嗚)何歸(史記項羽本紀項王軍壁垓下兵少食盡漢軍及諸侯兵圍之數重)
(夜聞漢軍四面皆楚歌項王大驚曰漢皆已得楚乎是何楚人之多也起飲帳中有美人名虞常幸從駿馬名)
(騅常騎之于是項王乃悲歌慷慨自為詩曰力拔山兮氣蓋世時不利兮騅不逝騅不逝兮可奈何虞兮虞兮)
(奈若何歌數闋美人和之項王泣數行下左右皆泣莫能仰視于是項王乃上馬騎直夜潰圍南出馳走平明)
(漢軍乃覺之令騎將灌嬰以五千騎追之項王至東城自度不得脱乃自刎而死淮隂侯傳項王喑噁叱咤千)
(人皆廢索隱曰喑噁懹怒氣也汗騅音追喑於禁切因去聲噁烏路切去聲)至如荆卿入秦
直度易水長虹貫日寒風颯起遠讐始皇擬報太子竒
謀不成憤惋而死(戰國策燕太子丹質于秦亡歸見秦且滅六國兵已臨易水恐其禍至荆)
(軻見太子太子曰丹之私計以為誠得天下之勇士使于秦劫秦王使悉反諸侯之侵地不可因而刺殺之此)
(丹之上願唯荆卿留意焉荆軻許諾燕國有勇士秦武陽年十三殺人人不敢忤視乃令秦武陽為副太子賓)
(客知其事者皆白衣冠以送之至易水上既祖取道高漸離擊筑荆軻和而歌為變徵之聲士皆垂淚涕泣又)
(前而為歌曰風蕭蕭兮易水寒壯士一去兮不復還復為羽聲慷慨士皆瞋目髮盡上衝冠于是荆軻遂就車)
(而去終已不顧至秦秦王見燕使者咸陽宫荆軻奉樊於期之頭函秦武陽奉地圖匣以次進至陛秦武陽色)
(變振恐羣臣怪之荆軻顧笑武陽前為謝曰北蠻夷之鄙人未嘗見天子故振慴願大王少假借之起取武陽)
(所持圖奉之秦王發圖圖窮而匕首見因左手把秦王之袖而右手持匕首揕之未至身秦王驚自引而起袖)
(絶拔劒劒堅不可立拔環柱而走卒惶急不知所為左右乃曰王負劒王負劒遂拔以擊荆軻斷其左股荆軻)
(乃引七首以提秦王不中中柱秦王復擊軻軻被八創自知事不就倚柱而笑箕踞以罵曰事所以不成者乃)
(欲生劫之必得約契以報太子也左右前斬荆軻如淳史記註列士傳曰荆軻發後太子自相氣見虹貫日不)
(徹曰吾事不成矣後聞軻死事不立曰吾知其然也颯悉合切音撒)若夫陳后失寵長
門掩扉日冷金殿霜淒錦衣春草罷綠秋螢亂飛恨桃
李之委絶思君王之有違(漢書孝武陳皇后擅寵驕貴十餘年而無子又挾婦人媚)
(道頗覺上遂窮治之使有司賜皇后策罷退居長門宫楚辭雖萎絶其亦何傷兮哀衆芳之蕪穢王逸註萎病)
(也絶落也)昔者屈原既放遷于湘流心死舊楚魂飛長楸聽
江風(繆本作楓)之嫋嫋聞嶺狖之啾啾永埋骨于渌水怨懷
王之不收(楚辭章句屈原與楚同姓仕于懷王為三閭大夫同列大夫上官靳尚妒害其能共譛毁)
(之王乃疏屈原屈原執履忠貞而被讒衺憂心煩亂不知所愬乃作離騷經是時秦昭王使張儀譎詐懷王令)
(絶齊交又使誘楚請與俱會武關遂脅與俱歸拘留不遣卒客死于秦其子襄王復用讒言遷屈原于江南屈)
(原放在山野復作九章援天引聖以自證明終不見省不忍以清白久居濁世遂赴汨淵自沈而死楚辭漁父)
(云屈原既放遊于江潭蓋原所遷之地在江之南湘水經由之處也又九章云望長楸而太息兮涕滛滛其若)
(霰王逸注長楸大梓也言顧望楚都見其大道長樹悲而太息涕下滛滛如雨霰也又九歌云嫋嫋兮秋風王)
(逸註嫋嫋秋風搖木貌又九歌云猿啾啾兮狖夜鳴劉逵三都賦註異物志曰狖猿類露鼻尾長四五尺樹上)
(居兩則以尾塞鼻建安臨海北有之韻會渌水清也張衡東京賦渌水澹澹太白詩中多用渌水字疑本此或)
(有改作綠水者非是綠嫋音鳥狖音又渌音)及夫李斯受戮神氣黯然左右
垂泣精魂動天執愛子以長别嘆黃犬之無緣(史記二世二年)
(其李斯五刑論腰斬咸陽市斯出獄與其中子俱執顧謂其子曰吾欲與若復牽黃犬出上蔡東門追逐狡兔)
(豈可得乎遂父子相哭而夷三族)或有從軍永訣去國長違天涯遷客
海外思歸此人忽見愁雲蔽日日斷心飛莫不攅眉痛
骨抆血霑衣(江淹别賦寫永訣之情又云抆血相視李善註抆拭也抆音刎霑音詹)若乃
錯綉轂填金門烟塵曉沓歌鐘晝諠亦復星沈電滅閉
影潛魂(楚辭車錯轂兮短兵接王逸註錯交也韻會轂者居輪之正中而為輻之所凑也填塞也滿也)
(揚雄解嘲歷金門上玉堂應劭註金門金馬門也韻會沓合也國語女樂二八歌鐘二肆韋昭註歌鐘歌時所)
(奏)已矣哉桂華滿兮明月輝扶桑曉兮白日飛玉顔滅
(蕭本作減)兮螻蟻聚碧臺空兮歌舞稀與天道兮共盡莫不
委骨而同歸(酉陽雜俎舊言月中有桂扶桑巳見大鵬賦註宋玉神女賦苞温潤之玉顔鮑照蕪)
(城賦委骨窮塵李善註委猶積也)
惜餘春賦
天之何為令北斗而知春兮逥指于東方水蕩漾兮碧
色蘭葳蕤兮紅芳試登高而望遠極雲海之微茫魂一
去兮欲斷淚流頰兮成行吟清風(繆本作楓)而咏滄浪懷洞
庭兮悲瀟湘何余心之縹緲兮與春風而飄揚(鶡冠子斗柄東)
(指天下知春何休公羊傳註昏斗指東方曰春指南方曰夏指西方曰秋指北方曰冬蕩漾水搖動貌楚辭七)
(諫上葳蕤而防露王逸註葳蕤盛貌廣韻葳蕤草木花垂貌韻會江水出荆山東南流為滄浪之水括地志云)
(水出嶓冢山為沮為瀁為沔為漢至均州為滄浪之水楚辭漁父歌曰滄浪之水清兮可以濯吾纓滄浪之水)
(濁兮可以濯吾足一統志洞庭在今岳州府城西南禹貢九江孔殷註云即洞庭也沅漸元辰叙酉澧澬湘九)
(水皆合于此故名九江又九江沅澬湘最大皆自南而入荆江自北而過洞庭瀦其間名為五瀦戰國策云秦)
(與荆戰大敗之取洞庭五瀦是也每歲六七月間岷峨雪消水暴自荆江逆入洞庭清流每為之改色瀟水源)
(出九疑山南流至三江口東北與迤水合又東北流至永州府城外北流至湘口會于湘湘水源出廣西興安)
(縣陽海山西北流至永州與瀟水合曰瀟湘至衡陽與蒸水合曰蒸湘至沅州與沅水合曰沅湘會衆流以達)
(洞庭音蕤儒追切緌)飄揚兮思無限念佳期兮莫展平原萋兮
綺色愛芳草兮如剪惜餘春之將闌每為恨兮不淺(楚辭)
(與佳期兮夕張爾雅大野曰平廣平曰原後人合稱之以謂曠野之地說文綺文繒也顔師古曰即今之細綾)
(也韻會闌晚也又盡也衰也綺音起)漢之曲兮江之潭把瑶草兮思何
堪想遊女于峴北愁帝子于湘南恨無極兮心氲氲目
眇眇兮憂紛紛披衛情于淇水結楚夢于陽雲(張衡南都賦遊)
(女弄珠于漢臯之曲楚辭屈原既放遊于江潭漢曲謂漢水灣曲處江潭謂湘江深滙處瑶草草之珍美者故)
(以美玉喻猶琪花玉樹之謂江淹詩云瑶草正翕赩詩周南漢有遊女不可求思太平寰宇記峴山在襄州襄)
(陽縣南十里楚辭帝子降兮北渚目眇眇兮愁余王逸註帝子謂堯女也堯二女娥皇女英隨舜不反墮于湘)
(水之渚因為湘夫人眇眇好貌氲氲聚而不散之意詩衛風淇水在右源泉在左巧笑之瑳佩玉之儺鮑照詩)
(發郢流楚思涉淇興衛情太平御覽襄陽有耆舊傳曰楚襄王與宋玉遊于雲夢之野將使宋玉賦高唐之事望)
(朝雲之館上有雲氣崪乎直上忽而改容須臾之間變化無窮王問宋玉曰此何氣也對曰所謂朝雲者也昔)
(者先王遊于高唐怠而晝寢夢一婦人曖乎若雲皦乎若星將行未至如浮如傾詳而視之西施之行王悦而)
(問焉對曰我夏帝之季女也名曰瑶姬未行而亡封于巫山之陽臺精魂為草實為靈芝媚而服焉則與夢期)
(所謂巫山之女高唐之姬聞君遊于高唐願薦枕席王因幸之去而辭曰妾在巫山之陽高丘之岨旦為朝雲)
(暮為行雨朝朝暮暮陽臺之下早旦視之果如其言故為立廟號朝雲焉江淹詩相思巫山渚悵望陽靈臺一)
(統志陽臺山在䕫州府巫山縣北高百尺上有陽雲臺遺址陽雲臺即陽臺也峴胡典切賢上聲今人作硯)
(音讀者非氲於云切醖平聲)春每歸兮花開花巳闌兮春改嘆長河
之流速(繆本作春)送馳波于東海春不留兮時巳失老衰颯
兮逾疾恨不得挂長繩于青天繫此西飛之白日(上林賦馳)
(波跳沬傅玄詩歲暮景邁羣光絶安得長繩繫白日)若有人兮情相親去南國兮
往西秦見遊絲之横路網春輝以留人沈吟兮哀歌躑
躅兮傷别送行子之將遠看征鴻之稍滅醉愁心于垂
楊隨柔條以糾結望夫君兮咨嗟横涕淚兮怨春華遥
寄影(蕭本作寄遥影)于明月送夫君于天涯(楚辭若有人兮山之阿韻會躑躅住)
(足也鮑照詩居人掩闔卧行子夜中飯江淹詩雲邊有征鴻楚辭望夫君兮未來蘇武詩努力愛春華莫忘歡)
(樂時李善註春華喻少時也躑躅音擲逐糾音九)
愁陽春賦
東風歸來見碧草而知春蕩漾惚怳何垂楊旖旎之愁
人天光青(蕭本作清)而妍和海氣綠而芳新野(蕭本少野字)綵翠
兮阡眠(繆本作芊緜)雲飄颻(繆本作飄飄)而相鮮演漾兮夤緣窺
青(一作新)苔之生泉縹緲分翩緜見遊絲之縈煙魂與此
兮俱斷醉(一作對)風光兮悽然(江淹别賦春草碧色上林賦紛容蕭蔘旖旎從風張)
(揖曰旖旎猶阿那也王粲柳賦覽兹樹之豐茂紛旖旎以修長韻會旖旎柔弱貌鮑照詩天色淨綠氣妍和楚)
(辭望遠兮阡眠廣韻阡眠廣遠也陸機詩林薄沓阡眠吕延濟註阡眠原野之色說文演長流也演漾水流而)
(動貌吳都賦夤緣山岳之岊韻會夤緣連絡也音旖旎音衣尼又去聲作□柅讀妍音近延演音衍夤寅)
若乃隴水秦聲江猿巴吟明妃玉塞楚客楓林試登高
而望遠痛切(一作咸痛)骨而傷心春心蕩兮如波春愁亂兮
如雪兼萬情之悲歡兹一感于芳節(後漢書郡國志隴州有大阪名隴坻)
(劉昭註三秦記其坂九逥不知高幾許欲上者七日乃越高處可容百餘家清水四注下郭仲産秦川記曰隴)
(山東西百八十里登山嶺東望秦川四五百里極目冺然山東人行役升此而顧瞻者莫不悲思故歌曰隴頭)
(流水分離四下念我行役飄然曠野登高望遠涕零雙墜藝文類聚宜都山川記曰峽中猿鳴至清山谷傳其)
(響泠泠不絶行者歌之曰巴東三峽猿鳴悲猿鳴三聲淚沾衣明妃即昭君也晉人以文帝諱昭君改明君後)
(人又改為明妃藝文類聚琴操曰王昭君者齊國人也顔色皎潔聞于國中獻于孝元帝訖不幸納積五六年)
(昭君心有怨曠偽不飾其形容元帝每歷後宫疎略不過其處後單于遣使者朝賀元帝陳設倡樂令後宫粧)
(出昭君怨恚日久乃便循飾善粧盛服光暉而出俱列坐元帝謂使者曰單于何所願樂對曰珍竒怪物皆悉)
(自備唯婦人醜陋不如中國乃令後宫欲至單于者起坐昭君喟然越席前曰妾幸得備在後宫粗醜卑陋不)
(合陛下之心誠願得行帝大驚悔之良久太息曰朕巳誤矣遂以與之昭君至單于心思不樂乃作怨曠思惟)
(歌曰秋木萋萋其葉萎黃有鳥處山集于苞桑養育毛羽形容生光既得升雲遊倚曲房離宫絶曠身體摧藏)
(志念抑冗不得頡頏雖得餧食心有徊徨我獨伊何改兮往變常翩翩之鷰遠集西羌高山峩峩河水泱泱又父)
(母兮道里悠長嗚乎哀哉憂心惻傷謝莊舞馬賦桑玉塞而歸寶玉塞謂玉門關乃入西域之路昭君入胡之)
(路未必由此盖借作邊關字用耳楚辭宋玉憐哀屈原忠而斥棄愁懣山澤魂魄放佚厥命將落故作招魂欲)
(以復其精神延其年夀其卒章曰湛湛江水兮上有楓目極千里兮傷春心王逸註言湛湛江水浸潤楓木使)
(之茂盛傷巳不蒙君惠而身放棄曾不若樹木得其所也或曰水旁林木中鳥獸所聚不可居也高唐賦登高)
(望遠使人心悴枚乘七發陶陽氣蕩春心劉繪詩心中亂如雪寧知有所思劉鑠詩徘徊去芳節梁元帝纂要)
(春節曰芳節)若有一人(一作我所思)兮湘水濱隔雲霓而見無因
灑别淚於尺波寄東流于情親若使春光可攬而不滅
兮吾欲贈天涯之佳人(陸機詩尺波豈徒旋下古賦辨體先用連綿字以起句之意)
(是學九辨第一首若乃以下則是梁陳體)
悲清秋賦
登九疑兮望清川見三湘之潺湲水流寒以歸海雲横
秋而蔽天余以鳥道計于故鄉兮不知去荆吳之幾千
(史記正義括地志云九疑山在永州唐興縣東南一百里太平御覽湘中記曰九疑山在營道縣九山相似行)
(者疑惑因名九疑盛弘之荆州記曰九疑山盤基數郡之界連峯接岫競秀争高含霧卷霞分天隔日隋書五)
(行志巴陵南有地名三湘太平寰宇記湘潭湘鄉湘源是為三湘岳州府志三湘浦在臨湘縣南四十五里湘)
(中記曰湘水至清深五六丈下見底了了石子如樗蒲白沙如雪霜赤岸如朝霞湖嶺之間湘水貫之几水皆)
(會焉無出湘之右者與瀟水合則曰瀟湘與蒸水合則曰蒸湘與沅水合則曰沅湘故謂之三湘琦按湘水源)
(出廣西桂林府東北流至湖廣永州府城西瀟水自南來會焉至衡州府城東蒸水自西南來會焉又北流環)
(長沙府城東北至湘隂縣違青草湖而入于洞庭凡行二千五百餘里大小諸水會入者頗衆若沅水則不與)
(湘會而自入于洞庭雖沅湘之稱起自屈平但雙舉二水並未言其會同相合也三湘之名恐未必由此廣韻)
(潺湲水流貌庾信麥積崖佛龕銘鳥道乍窮羊腸忽斷李善文選註南中八志曰交趾郡治龍編縣自興古鳥)
(道四百里以其險絶獸猶無蹊惟上有飛鳥之道耳後人稱高峻之徑曰鳥道本此)于時西陽半
規映島欲沒澄湖練明遥海上月念佳期之浩蕩渺懷
燕而望月(西陽謂西落之日其半為峯所蔽僅見其半如半規然謝靈運詩遠峯隠半規謝惠連詩)
(分袂澄湖隂古賦辨體澄湖練明遥海上月與赤壁賦人影在地仰見明月語意同謂之倒語若云遥海上月)
(澄湖練明仰見明月人影在地語意一順意味大減𤦺按太白故鄉在西蜀而荆吳則其東也燕地居北越地)
(居南蓋登高而徧覽四方之意翻作雨層抒寫便覺變幻不可測澄音丞)荷花落兮江色
秋風嫋嫋兮夜悠悠臨窮溟以有羨思釣鼇于滄洲無
修竿以一舉撫洪波而增憂歸去來兮人間不可以託
些吾將採藥于蓬丘(楚辭九歌嫋嫋兮秋風又九辨襲長夜之悠悠木華海賦翔天沼戲)
(窮溟窮溟即莊子所云窮髮之北溟海也漢書古人有言曰臨淵羨魚不如退而結網列子龍伯之國有大人)
(舉足不盈數步而暨五山之所一釣而連六鼇阮籍為鄭沖勸晉王牋臨滄洲而謝支伯登箕山以揖許由滄)
(洲謂滄海中之洲渚也楚辭招魂歸來歸來不可以託些朱子註些說文語辭也沈存中云即今䕫峽湖湘及)
(南北江獠人凡禁呪句尾皆云些乃楚人舊俗十洲記蓬邱蓬萊山也對東海之東北岸周迴五千里古賦)
(辯體太白諸短賦雕脂鏤冰是江文通别賦等篇步驟)
劒閣賦(原註送友人王炎入蜀謂通志地理略劒閣在劒州普安縣界今之劒門左思蜀)
(都賦緣以劒閣阻以石門劉逵註劒閣谷名自蜀通漢中道一由此背有閣道在梓潼郡東北一統)
(志劒閣在劒州北三十里兩岸峻拔鑿石架閣而為棧道連山絶險故謂之劒閣秦司馬錯由此道)
(伐蜀)
咸陽之南直望五千里見雲峯之崔嵬前有劒閣横斷
倚青天而中開上則松風蕭颯瑟䫻有巴猿兮相哀旁
則飛湍走壑灑石噴閣洶湧而驚雷(通典京兆郡咸陽縣東十五里有故)
(咸陽城秦所都也三輔黃圖咸陽在九嵕山渭水北山水俱在南故名咸陽今文士槩指秦地曰咸陽也說文)
(䫻大風也韻會飋䫻風貌江洪詩飋䫻夕風高䫻音聿)送佳人兮此去復何時兮
歸來望夫君兮安極我沉吟兮歎息視滄波之東注悲
白日之西匿鴻别燕兮秋聲雲愁秦而瞑色若明月出
于劒開兮與君兩鄉對酒而相憶(鮑照觀漏賦波沈沈而東注日滔滔而西)
(屬曹植詩白日忽西匿鋪古賦辯體其前有上則旁則等語是揫斂上林兩都叙體格而裁入小賦所謂天)
(吳與紫鳳顛倒在短褐者歟故雖以小賦亦自浩蕩而不傷儉陋蓋太白天才飄逸其為詩也或離舊格而去)
(之其賦亦然)
明堂賦(并序享按新舊唐書及通鑑隋無明堂季秋大常寓雩壇唐高祖太宗時㝢于圓)
(丘高宗永徽二年勅令所司與禮官學士考□故事造立明堂于是太常博士柳宣依鄭玄義以為)
(明堂之制當為五室内直丞孔志約據大戴禮及盧植蔡邕等義以為九室諸儒紛争互有不同乾)
(封二年二月詔以製造明堂宜及時起作于是大赦天下改元為總章分萬年縣置明堂縣示必欲)
(立之而議者益紛然乃下詔率意班其制度至取象黃琮上設鴟尾其言益不經而明堂亦不能立)
(則天臨朝儒者屢上言請創立明堂則天以高宗遺意乃與北門學士議其制盡棄羣言垂栱三年)
(春毁東都之乾元殿以其地立明堂為三層下層象四時各隨方色中層法十二辰上層法二十四)
(氣凡高二百九十四尺廣三百尺明堂以下圜繞施鐵渠以為辟雍之象四年正月明堂成號萬象)
(神宫證聖元年正月為火所焚又令重造規模率小于舊制其上施一金塗鐵鳳高二丈後為大風)
(所損更為銅火珠羣龍奉之天冊萬歲二年三月重造明堂成號為通天宫玄宗開元五年幸東都)
(將行大享之禮以武太后所造明堂有乖典制遂依舊拆改為乾元殿訖唐之世季秋大享皆寓圓)
(丘太白此賦蓋在開元五年未復改乾元殿以前所作者也考賦中所言多係書傳所載古時規模)
(制度與則天所造明堂或有不同蓋身在遠方聞其事而賦之固未親至東都得之目見以古準今)
(約當如是以修詞焉耳)
昔在天皇告成岱宗改元乾封經始明堂年紀總章時
締構之未集(繆本作輯)痛威靈之遐邁天后繼作中宗成之
因兆人之子來崇萬祀之丕業盖天皇先天中宗奉天
累聖纂就鴻勲克宣臣白美頌恭惟述焉(冊府元龜唐高宗上元元)
(年八月皇帝稱天皇皇后稱天后以避先帝先后之稱舊唐書高宗本紀麟德三年春正月戊辰朔車駕至泰)
(山頓是日親祀昊天上帝于封祀壇以高祖太宗配享巳巳帝升山行封禪之禮庚午禪于社首祭皇地祗以)
(太穆太皇太后文德皇太后配享壬申御朝覲壇受朝賀改麟德三年為乾封元年乾封三年二月丙寅以明)
(堂制度歷代不同漢魏以還彌更訛舛遂增損古今新制其圖下詔大赦改元為總章元年初學記太山五經)
(通義云一曰岱宗言王者受命易姓報功告成必于岱宗也岱者代也東方萬物始交代之處宗長也言為羣)
(岳之長左思魏都賦締構之初李善註締結也韻會十萬為億十億為兆左傳天子曰兆民諸侯曰萬民詩大)
(雅庶民子來萬祀萬年也南都賦彌萬祀而無衰司馬相如封禪文天下之壯觀王者之丕業顔師古註丕大)
(也周易先天而天弗違後天而奉天時孔穎達正義先天而天勿違者若在天時之先行事天乃在後不違是)
(天合大人也後天而奉天時者若在天時之後行事能奉順上天是大人合天也)其辭曰
伊皇唐之革天創元也我高祖乃仗大順赫然雷發以
首之于是横八荒漂九陽掃叛換開混茫景星耀而太
階平虹蜺滅而日月張(革命謂改革天命創元謂創造基業之始劉琨勸進表抗明威)
(以攝不類仗大順以肅宇内楚辭夕晞予身兮九陽王逸註九陽謂天地之涯也漢書項氏畔換顔師古註畔)
(換強恣之貌猶言跋扈詩大雅皇矣篇有曰無然畔援子華子混茫之初是名太初此喻隋季擾亂有若混沌)
(茫昧之世也史記天精而見景星景星者德星也其狀無常常出于有道之國孟康註精明也有赤方氣與青)
(方氣相連赤方中有兩黃星青方中有一黃星凡三星合為景星宋書景星大星也狀如半月生于晦朔助月)
(為明太平御覽孫氏瑞應圖曰景星者星之精也先後月出于西方王者不私人以官使賢者在位則見佐月)
(為明漢書願陳泰階六符以觀天變孟康註泰階三台也每台二星凡六星應劭註黃帝泰階六符經曰泰階)
(者天之三階也上階為天子中階為諸侯公卿大夫下階為士庶人上階上星為男主下星為女主中階上星)
(為諸侯三公下星為卿大夫下階上星為元士下星為庶人三階平則隂陽和風雨時社稷神祗咸獲其宜天)
(下大安是為太平三階不平則五神乏祀日有食之水潤不浸稼穡不成冬雷夏霜百姓不寧故治道傾長楊)
(賦玉衡正而太階平晉書虹蜺日旁氣也斗之亂精主惑心主内滛主臣謀君天子詘后妃顓妻不一)欽
若太宗繼明重光廓區宇以立極綴蒼顥(繆本作昊)之頽綱
淳風沕穆鴻恩滂洋武義烜赫于有截仁聲馺&KR2341;(蕭本作沓)
乎無疆(書堯典欽若昊天周易大人以繼明照于四方書顧命昔君文王武王宣重光蔡沈註武猶文)
(謂之重光猶舜如堯謂之重華也張衡東京賦區宇乂寧班固答賓戲超忽荒而躆顥蒼顔師古註顥顥天也)
(元氣顥汗故曰顥天其色蒼蒼故曰蒼天晉書振千載之頽綱落周孔之繩網榖梁傳疏上下無序綱紀頽壤)
(故曰頽綱北史扇之以淳風浸之以太和賈誼鵩賦沕穆無窮兮胡可勝言顔師古註沕穆深微貌李善註沕)
(穆不可分别也漢書匈奴傳大化神明鴻恩博洽漢郊祀歌福滂洋邁延長顔師古註滂洋饒廣也羽獵賦仁)
(聲惠于北狄武義動于南鄰吕向註武義武事也蕭士贇曰按詩赫兮咺兮當作烜又按爾雅釋詩者曰赫兮)
(烜兮者威儀也郭璞註云貌光宣陸德明音義曰赫火格反烜吁遠反烜者光明宣著唐宋以前詩之咺字皆)
(作烜今作咺者緣宋朝舊諱故改耳詩商頌海外有截鄭箋曰截整齊也四海之外率服截爾齊整廣韻馺&KR2341;)
(馬行也喻仁聲之流行如馬行之疾速也周易牝馬地類行地無疆馺&KR2341;音颯踏)若乃高宗紹
興祐統錫羨神休旁臻瑞物咸薦元符剖兮地珍見既
應天以(蕭本作而)順人遂登封而降禪將欲考有洛崇明堂
惟厥功之未輯兮乘白雲于帝鄉天后勤勞輔政兮中
宗以欽明克昌遵先軌以繼作兮揚列聖之耿光(甘泉賦䘏)
(胤錫羨拓跡開統應劭註錫與也羡饒也言神明饒與福祥也又甘泉賦擁神休尊明號晉灼註休美也言見)
(祐護以休美之祥也長楊賦方將俟元符李善註元符大瑞也周易湯武革命順乎天而應乎人東京賦登封)
(降禪則齊德乎黃軒薛綜註登謂上太山封土降謂下禪梁父也輯集也古字通用莊子千歲厭世去而上仙)
(乘彼白雲至于帝鄉書堯典欽明文思孔安國傳欽敬也鄭玄云敬事節用謂之欽照臨四方謂之明詩周頌)
(克昌厥後三國志敷弘大猷光濟先軌書立政以覲文王之耿光)則使軒轅草圖羲和
練日經之營之不綵不質因子來于四方豈殫税于萬
室乃准水臬攅雲樑罄玉石于隴坂空瓌材于瀟湘巧
奪神鬼高窮昊蒼聽天語之察察擬帝居之將將(繆本作鏘)
(鏘)雖暫勞而永固兮始聖謨于我皇(漢書上欲治明堂奉高旁未曉其制)
(濟南人公玉帶上黃帝明堂圖孔安國書傳云重黎之後羲氏和氏世掌天地四時之官漢書郊祀歌練時日)
(候有望顔師古註練選也詩大雅經始靈臺經之營之庶民攻之不日成之經始勿急庶民子來廣韻殫盡也)
(周禮匠人建國水地以縣置𣙗以縣眡以景鄭康成註于四角立植而縣以水望其高下高下既定乃為位而)
(平地𣙗古文臬假借字于所平之地中央樹八尺之臬以懸正之眡之以其景將以正四方也何晏景福殿賦)
(制無細而不協于規景作無微而不違于水臬又曰渙若雲梁之承天張銧註梁高如雲虹之狀通典天水郡)
(有大坂名曰隴坻亦曰隴山三秦記其坂九逥上者七日乃越顔師古漢書註隴坻謂隴坂即今之隴山也班)
(固西都賦因瓌材而究竒吕延濟註瓌美也圖經瀟水去陵零縣三十里源出九疑山至永與湘水合湘水在)
(陵零縣北十五里其原自全來與瀟水合二水合流謂之瀟湘甘泉賦配帝居之懸圃兮西京賦仰福帝居薛)
(綜註帝居謂太微宫五帝所居福猶同也言長安宫上與之法矣詩大雅乃立應門應門將將毛傳云將將嚴)
(正也規瓌音)觀夫明堂之宏壯也則突兀曈曨乍明乍蒙若
(蕭本繆本俱脱若字)大古元氣之結空巃嵸頽沓若嵬若嶪似天
閫地門之開闔(突兀高也說文曈曨日欲明也子虚賦巃嵸崔巍郭璞註巃嵸崔嵬皆高峻貌)
(西京賦狀嵬峩以岌嶪張銑註嵬峩岌嶪高壯貌甘泉賦天閫決兮地垠開顔師古註天閫天門之閫也嵸)
(音竦又音宗)爾乃劃岝&KR2664;以嶽立郁穹崇而鴻紛冠百王以(繆本)
(作而)垂勲燭萬象而騰文窙惚恍以洞啟呼嵌巖而傍分
又比乎崑山之天柱矗九霄而垂雲(增韻劃剖也木華海賦啟龍門之岝)
(&KR2664;李善註岝&KR2664;高貌司馬相如長門賦正殿嵬以造天兮鬱並起而穹崇魯靈光殿賦彤彤靈宫巋㠑穹崇又)
(羌瓌譎而鴻紛劉良註鴻大也紛多也言竒異之壯大而多也孝經鉤命訣地以舒形萬象咸載潘岳藉田賦閶)
(闔洞啟甘泉賦嵌巖巖其龍鱗韻會嵌巖山險貌河圖玉版崑崙山天中柱也神異經崑崙之山有銅柱焉其)
(高入天所謂天柱也圍三千里圓如削韻會矗聳上貌沈約詩託慕九霄中張銑註九霄九天仙人所居也按)
(道書九霄之名謂赤霄碧霄青霄絳霄黅霄紫霄練霄玄霄縉霄也一說以神霄青霄碧霄丹霄景霄玉霄琅)
(霄紫霄大霄為九霄音劃音畫岝音宅&KR2664;音額窙音哮嵌近龕矗音觸)于是結構乎黃道
岧嶤乎紫微絡句陳以繚垣闢閶闔而啟扉峥嶸&KR2163;嶷
粲宇宙兮光輝崔嵬赫奕張天地之神威(謝朓詩結構何迢逓李善)
(註結構謂結連構架以成屋宇也晉書黃道日之所行也半在赤道外半在赤道内李善文選註七略曰王道)
(師天體地而行是以明堂之制内有太室象紫微宫南出明堂象太微西都賦周以鉤陳之位李周翰註鉤陳)
(星名衛紫微宫今離宫别衛以取象焉魯靈光殿賦高門擬于閶闔張載註閶闔天門也王者因以為名西都)
(賦臨峻路而啟扉張銑註啟開也扉門扉也岧嶤峥嶸&KR2163;嶷崔嵬並言山之高峻借以喻室之高峻也岧音)
(條&KR2163;音層)夫其背泓黃河垠瀨清洛太行郤立通谷前廓遠則
標熊耳以作揭豁龍門以開關點翠綵于鴻(繆本作洪)荒洞
清隂乎羣山及乎烟雲卷舒忽出乍沒岌嵩噴伊倚日
薄月雷霆之所鼓蕩星斗之所伾扢(蕭本作仡)挐金龍之蟠
蜿挂天珠之硉矹(蕭本作兀文廣韻泓水深也垠岸也韻會瀨說水流沙上也師古曰瀨)
(疾流也又湍也元和郡縣志洛水在洛陽縣西南三里河南縣北四里郭璞山海經洛水出於上洛冡嶺山東)
(北經弘農至河南鞏縣入河潘岳籍田賦清洛濁渠引流激水元和郡縣志太行山在懷州河内縣北二十五)
(里河南志太行山在懷慶府城北其山西自濟源東北接河内修武輝縣林縣至磁州界緜亘數十里其間峯)
(谷巖洞景物萬狀雖各因地立名實太行一山也為中州巨鎮曹植洛神賦背伊關越轘轅經通谷陵景山李)
(善註華延之洛陽記曰城南五十里有大谷舊名通谷史記正義括地志云熊耳山在虢州盧氏縣南五十里)
(水經註洛水之北有熊耳山雙巒競舉狀同熊耳東京賦太室作鎮揭以熊耳薛綜註揭猶表也歸田錄西京)
(龍門山夾伊水上自端門望之如雙闕故謂之闕塞一統志闕塞山在河南府城西南三十里一名伊闕亦名)
(闕口大禹疏龍門伊水出其門漢服虔謂南山伊闕是也俗名龍門山鴻荒大荒也謂曠遠之地也史記正義)
(括地志云嵩山亦名太室山亦名外方山山在洛州陽城縣北二十三里元和郡縣志伊水在河南縣東南十)
(八里郭璞山海經註伊水出上洛盧氏縣熊耳山東北至河南洛陽縣入洛廣韻扢磨也隋唐佳話明堂始微)
(于西南傾工人以木于中薦之武后不欲人見因加為九龍盤糺之狀其圓蓋上本施一金鳳至是改鳳為珠)
(羣龍捧之東京賦龍雀蟠蜿韻會挐說文持也又牽引也蟠蜿龍蛇動也郭璞江賦巨石硉矹以前郤廣韻硉)
(矹不穩貌剜垠音銀扢音滑蟠音盤蜿音硉勒沒切論入聲)勢拔五岳形張四維軋
地軸以盤根摩天倪而創規樓臺崛岉以奔附城闕崟
岑(蕭本作嵌崟)而蔽虧珍樹翠草含華揚蕤目瑶井之熒熒
拖玉繩之離離㨖華盖以儻漭仰太微之參差(淮南子横四維)
(而含隂陽又曰東北為報德之維西南為背陽之維東南為常羊之維西北為號通之維高誘註四角為維也)
(初學記纂要曰東西南北曰四方四方之隅曰四維說文軋轅也初學記河圖括地象曰崑崙者地之中也地)
(下有八柱柱廣十萬里有三千六百軸互相牽制名山大川孔六相通北堂書鈔河圖括地象云崑崙之山横)
(為地軸莊子和之以天倪陸德明註倪李云分也崔云或作霓際也天倪謂天之邊際也魯靈光殿賦隆崛岉)
(乎青雲劉良註隆崛岉極高貌子虚賦岑崟參差日月蔽虧思玄賦慕歷阪之嶔崟張銑註嶔崟高貌左思魏)
(都賦珍樹猗猗曹攄詩嚴霜凋翠草南都賦芙蓉含華吳都賦羽毛揚蕤說文蕤草木花垂貌鮑照詩參差玉)
(繩高掩映瑶井沒瑶井玉井也晉書玉井四星在參左足下主水漿以給厨博雅熒熒光也太平御覽春秋元)
(命苞曰玉衡北兩星為玉繩玉之為言溝刻也瑕而不掩折而不傷宋均註曰繩能直物故名玉繩溝謂作器)
(甘泉賦㨖北極之嶟嶟應劭註㨖至也說文㨖刺也甘氏星經華蓋十六星在五帝座上正吉帝道昌星邪傾)
(凶陸機感時賦望八極之曭漭普宇宙而寥廓儻漭即曭漭廣大之貌史記正義太微宫垣十星在翼軫北天)
(子之宫庭五帝之座十二諸侯之府也張衡靈憲太微為五帝之庭明堂之房春秋合誠圖太微其星十二四)
(方音軋音揠倪音厓又音霓崛音倔岉音物崟吟岑音近層熒音螢儻他曩切湯上聲)擁以禁扃
横以武庫獻房心以開鑿瞻少陽而舉措採殷制酌夏
步雜以代室重屋之名括以辰次火木之數壯不及奢
麗不及素層簷屹(蕭本作屼)其霞矯廣厦鬱以雲布掩日道
遏風路陽烏轉影而翻飛大鵬横霄而側度(禁扃禁門也西京賦)
(武庫禁兵薛綜註武庫天子主兵器之宫也史記索隱春秋說題辭云房心為明堂天王布政之宫晉書天文)
(志房四星為明堂天子布政之宫也心三星天王正位也中星曰明堂天子位魯靈光殿賦承明堂於少陽漢)
(書少陽者東方也考工記夏后氏世室堂修二七廣四修一五室三四步四三尺九階四旁兩夾窗白盛門堂)
(三之二室三之一鄭康成註夏度以步令堂修十四步其廣益以四分修之一則堂廣十七步半堂上為五室)
(象五行也三四步室方也四三尺以益廣也木室于東北火室于東南金室于西南水室於西北其方皆三步)
(其廣益之以三尺土室于中央方四步其廣益之以四尺此五室居堂南北六丈東西七丈代室即世室也唐)
(以太宗諱改世為代也又考工記殷人重屋堂修七尋堂崇三尺四阿重屋鄭康成註重屋者王宫正堂若大)
(寢也其修七尋五丈六尺放夏周則其廣七尋七丈二尺也五室各二尋蔡邕明堂論夏后氏曰世室殷人曰)
(重屋周人曰明堂春秋合誠圖明堂在辰已者言在水火之際辰水也已火也水生數三火成數七故在三里)
(之外七里之内漢書廣夏之下細旃之上師古註廣夏大屋也夏厦通用西都賦星羅雲布漢書日有中道中)
(道者黃道一曰光道北至東井去北極近南至牽牛去北極遠東至角西至婁去極中張協七命陽烏為之頓)
(羽李善註春秋元命苞曰陽成于三故日中有三足烏烏者陽精張銑註陽烏日中烏也扃音駉屹魚乞切)
(銀入聲)近則萬木森下千宫對出熠乎光碧之堂炅乎瓊
華之室錦爛霞駮星錯波沏颯蕭寥以颼飀窅隂鬱以
櫛密含佳氣之青䓤吐祥烟之鬱嵂(繆本作律金十洲記有墉城臺玉)
(樓相鮮如流精之闕光碧之堂瓊華之室韻會熠盛光也廣韻炅光也魯靈光殿賦霞駮雲蔚木華海賦激勢)
(相沏劉良註沏浪相拂也錦爛霞駮者言其鮮麗如錦彩之煥爛雲霞之斑駁也星錯波沏者言其布列如天)
(星之錯落水波之疊起也吳都賦與風䬙颺䬀瀏颼飀張銑註颼飀風聲也韻會窈深遠也通作窅馬融長笛)
(賦密櫛叠重李善註密櫛密如櫛也論衡王莽時謁者蘇伯阿能望氣使過舂陵城郭鬱鬱葱葱及光武到河)
(北與伯阿相見問曰卿前過舂陵何用知其佳氣也伯阿對曰見其鬱鬱葱葱耳爾雅青謂之葱淮南子青葱)
(苓蘢江總詩幾遇祥烟初郭璞江賦時鬱律其如烟李善註鬱嵂烟上貌玉海洛陽宫闕疏偃師去宫四十三)
(里望朱爵玉闕德陽其上鬱律與天連熠音逸炅音憬颼音搜窅音杳)九室窈窕五闈聯
綿飛楹磊砢走栱夤緣雲楣立岌以横綺綵桷攢欒(蕭本)
(作巒)而仰天皓壁晝朗朱甍晴鮮赬欄各落偃蹇霄漢翠
楹迴合蟬聯汗漫沓蒼穹之絶垠跨皇居之大半遠而
望之赫煌煌以輝輝忽天旋而雲昏迫而察之粲炳煥
以照爛倏山訛而晷換蔑(蕭本作誇)蓬壺之海樓吞岱宗之
日觀(三輔黃圖大戴禮云明堂九室考工記云明堂五室稱九室者取象陽數也五室者象五行也郭璞)
(爾雅註窈窕閒隙也說文窈深遠也窕深肆極也韻會闈宫中之門也增韻宫中相通小門西京賦繚垣緜聯)
(薛綜註綿聯猶連蔓也魯靈光殿賦萬楹叢倚磊砢相扶李善註磊砢壯大貌李周翰註磊砢參差不齊貌栱)
(柱頭斗栱也夤緣連絡也吳都賦夤緣山岳之岊西京賦繡栭雲楣薛綜註楣梁也吕延濟註雲楣畫雲飾之)
(說文桷榱也椽方曰桷韻會欒曲枅木也柱上横木承棟者謂之枅曲枅謂之欒說文甍屋棟也廣韻赬赤色)
(也西都賦神明鬱其特起遂偃蹇而上躋李善註偃蹇高貌吳都賦蟬聯邱陵劉逵註蟬聯不絶貌汗漫空中)
(元氣彌布之處詳見大鵩賦註蒼穹天也梁書感誓蒼穹張華鷦鷯賦或托絶垠之外李善註絶垠天邊之地)
(也何晏景福殿賦備皇居之制度漢書今漢有天下太半韋昭曰凡數三分有二為太半有一分為少半景福)
(殿賦遠而望之若摛朱霞而曜天文迫而察之若仰崇山而戴垂雲博雅煌煌光也說文晷日影也拾遺記三)
(壺海中三山也一曰方壺則方丈也二曰蓬壺則蓬萊也三曰瀛壺則瀛洲也形如壺器此三山上廣中狹下)
(方皆如工制猶華山之似削成水經註應劭漢官儀云泰山東南山頂名曰日觀雞一鳴時見日始欲出長三)
(丈許故以名焉音磊音壘砢音祼栱音拱夤音寅甍萌赬音檉晷音癸)猛虎失道潛虬蟠
(蕭本作登)梯經通天而直上俯長河而下(蕭本作復)低玉女攀星
于網戶金娥納月于璇題藻井綵錯以舒蓬天窗赩翼
而銜霓扶標川而罔足擬跟絓而罷躋要離欻矐而外
喪精視冰背而中迷(失字當是夾字之訛猛虎夾道謂刻為猛虎以夾立道上潛虬蟠梯)
(謂鏤作虬龍以蟠繞梯側也楚辭章句有角曰龍無角曰虬謝靈運詩潛虬媚幽姿蔡邕明堂論通天屋徑九)
(丈隂陽九六之變也高八十一尺黃鐘九九之實也二十八柱列于四方亦七宿之象也楚辭網戶朱綴王逸)
(註網戶綺文鏤也雍錄網戶者刻為連文逓相綴屬其形如網也宋玉曰網戶朱綴刻方連是也既曰刻則是)
(彫木為之其狀如網耳鮑照詩璇題納行月吕向註璇玉也題椽頭也甘泉賦璇題玉英應劭註題頭也榱椽)
(之頭皆以玉飾言其英華相爥也西京賦蒂倒茄于藻井薛綜註藻井當棟中交木方為之如井幹也夢溪筆)
(談屋上覆橑古人謂之綺井亦曰藻井又謂之覆海今令文中謂之鬭八吳人謂之罳頂唯宫室祠觀有之海)
(錄碎事藻井屋棟之間為井形而加水藻之飾所以壓火灾也胡三省通鑑註風俗通云殿堂象東井刻為荷)
(菱荷菱水物所以厭火杜佑曰漢宫殿率號屋仰為井皆畫水藻蓮芡之屬以厭火何晏景福殿賦繚以藻井)
(編以綷疏又王文考靈光殿賦圓淵方井反植荷蕖蓋為方井而畫荷蕖其上也魯靈光殿賦天窗綺疏張載)
(註天窗高窗也西京賦突倒投而跟絓說文跟足踵也毛萇詩傳躋升也韻會矐失明也要離事用此處不合)
(恐誤精視亦未詳絓虬音求赩音奭又音赫跟音根音卦欻音忽)亘以複道(蕭本下多一而字)
接乎宫掖坌入西樓是(繆本作實)為崑崙前疑後丞(繆本作前丞後)
(疑)正儀躅以出入九夷五狄順方面而來奔(韻會亘横亘也廣韻)
(通也增韻延袤也史記乃作複道韋昭曰複道閣道也韻會宫掖宫旁舍也司馬相如賦坌入曾宫之嵳峩張)
(楫註坌並也漢書濟南人公玉帶上黃帝時明堂圖明堂中有一殿四面無壁以茅蓋通水水圜宫垣為複道)
(上有樓從西南入名曰昆侖天子從之入以拜祀上帝焉尚書大傳古者天子必有四鄰前曰疑後曰丞左曰)
(輔右曰弼天子有問無以對責之疑可志而不志責之丞可正而不正責之輔可揚而不揚責之弼其爵視卿)
(其禄視次國之君禮記昔者周公朝諸侯于明堂之位天子負斧依南鄕而立三公中階之前北面東上諸侯)
(之位阼階之東西面北上諸伯之國西階之西東面北上諸子之國門東北面東上諸男之國門西北面東上)
(九夷之國東門之外西面北上八蠻之國南門之外北面東上六戎之國西門之外東面南上五狄之國北門)
(之外南面東上九采之國應門之外北面東上四塞世告至此周公明堂之位也後漢書夷有九種曰畎夷于)
(夷方夷黃夷白夷赤夷元夷風夷陽夷禮記正義東方謂之夷者風俗通云東方人好生萬物觝觸地而生夷)
(者觝也其類有九依東夷傳九種一曰元兔二曰樂浪三曰高驪四曰滿飾五曰鳬臾六曰索家七曰東屠八)
(曰倭人九曰天鄙北方曰狄者風俗通云父子嫂叔同穴無别狄者辟也其行邪辟其類有五李巡註爾雅云)
(一曰月支二曰穢貊三曰匈奴四曰單于五曰白屋複音福掖音亦坌房刎切焚上聲躅音逐)其左
右也則丹陛崿崿彤庭煌煌列寶鼎敵金光流辟雍之
滔滔像環海之湯湯闢青陽啓總章廓明臺而布元堂
儼以太廟處乎中央發號施令采時順方(薛道衡隋高祖頌序趨事)
(紫宸驅馳丹陛韻會陛升堂之階也西都賦玉階彤庭李善註漢書曰昭陽舍中庭彤朱而殿上髹漆張銑註)
(彤赤色也以丹漆飾庭舊唐書萬歲通天元年鑄銅為九州鼎既成置于明堂之庭各依方位列焉神都鼎高)
(一丈八尺受一千八百石冀州鼎名武興雍州鼎名長安兖州鼎名日觀青州鼎名少陽徐州鼎名東源揚州)
(鼎名江都荆州鼎名江陵梁州鼎名成都其八州鼎高一丈四尺各受一千二百石司農卿宗晉卿為九鼎使)
(都用銅五十六萬七百一十二斤鼎上圖寫本州山川物産之象仍令工書人著作郎賈膺福等分題之左尚)
(方署令曹元廓圖畫之鼎成自元武門外曳入令宰相諸王南北牙宿衛兵十餘萬人并仗内大牛白象共曳)
(之則天自為曳鼎歌令相倡和九鼎初成欲以黃金千兩塗之納言姚璹曰鼎者神器貴于質朴無假别為浮)
(飾臣觀其狀先有五采輝煥錯雜其間豈待金色為之炫燿乃止大戴禮明堂外水曰辟雍藝文類聚桓譚新)
(論曰王者作圓池如璧形實水其中以圜雍之名曰辟雍言其上承天地以班教令流轉王道周而復始獨斷)
(天子曰辟雍謂流水四面如璧以節觀者李善文選註三輔黃圖曰明堂辟雍水四周于外象四海也毛萇詩)
(傳滔滔流貌湯湯水盛貌班固辟雍詩乃流辟雍辟雍湯湯蔡邕明堂論明堂者天子太廟所以崇祀其祖以)
(配上帝者也東曰青陽南曰明堂西曰總章北曰玄堂中曰太室人君南面向明而治故雖有五名而主以明)
(堂也其正中皆曰太廟取其宗祀之貌則曰清廟取其正室之貌則曰太廟取其尊崇則曰太室取其向明則)
(曰明堂取其四門之學則曰太學取其四面周水環如璧則曰辟雍異名而同事其實一也書冏命發號施令)
(罔有不臧高誘淮南子註明堂王者布政之堂上圓下方堂四出各有左右房謂之个凡十二所王者月居其)
(房告朔朝歷頒宣其令宋均禮含文嘉註明堂者布政之宫在國之陽三室四面十二法十二月也天子孟春)
(上辛于南郊總受十二月之政還藏于祖廟月取一政頒于明堂也蔡邕明堂月令論天子發號施令祀神受)
(職每月異禮故謂之月令所以順隂陽奉四時效氣物行王政也成法具備各從時月藏之明堂所以示承祖)
(考神明不敢泄凟之義崿音諤湯音商)其閫域也三十六戶七十二牖度
筵列位南七西九(繆本作西八東九)白虎列序而躨跜青龍承
隅而蚴蟉(大戴禮明堂凡九室一室而有四戶八牖三十六戶七十二牖考工記周人明堂度九尺)
(之筵東西九筵南北七筵堂崇一筵五室凡室二筵爾雅東西牆謂之序邢昺疏云此謂室前堂上東廂西廂)
(之牆也所以序次分别内外親疏故謂之序也尚書顧命云西序東嚮敷重底席東序西嚮敷重豐席及禮經)
(每云東序西序皆謂此也沈括筆談今謂兩廊為東西序非也序乃堂上東西壁在室之外者躨跜動貌詳見)
(大鵬賦註上林賦青龍蚴蟉于東廂李善注蚴蟉龍行貌蚴於九切憂上聲蟉音柳)其深沈奥
密也則赤熛掌火招拒司金靈威制陽叶(蕭本作汁)光摧陰
坤斗主土據乎其心(南齊書按禮及孝經援神契並云明堂有五室天子每月于其室聽)
(朔布教祭五帝之神配以有功德之君藝文類聚黃圖曰明堂者明天地之堂也所以順四時行月令宗祀先)
(王祭五帝故謂之明堂尚書帝命驗帝者承天立五府以尊天重象蒼曰靈府赤曰文祖黃曰神斗白曰顯紀)
(黑曰元矩鄭康成註天有五帝集居太微降精以生聖人故帝者承天立五帝之府是為天府唐虞之天府夏)
(之世室殷之重屋周之明堂皆同矣其蒼帝靈威仰之府名靈府周曰青陽其赤帝赤熛怒之府名文祖火積)
(光明文章之祖故名文祖周曰明堂其黃帝含樞紐之府名曰神斗斗主也土精澄靜四行之主故謂神斗周)
(曰太室其白帝白招拒之府名顯紀紀統也金精斷割萬物以成故謂之顯紀周曰總章其黑帝叶光紀之府)
(名曰元矩矩法也水精元昧能權輕重故謂元矩周曰元堂據此本文坤斗當是神斗之訛熛音飄叶音協)
(或作汁亦讀為協)若乃熠燿五色張皇萬殊人物禽獸竒形異
模勢若飛動瞪眄睢盱明君暗主忠臣烈夫威政興滅
表示賢愚(繆本作表賢示愚康此言室中圖畫之象韻會熠燿鮮明貌書王之誥張皇六師正義)
(云皇大也魯靈光殿賦齊首目以瞪眄徒&KR0008;&KR0008;以狋狋又曰鴻荒樸略厥狀睢盱廣韻瞪直視貌說文眄邪視)
(也睢仰目也盱張目也音熠音揖燿音耀瞪音橙眄音勉睢揮盱音吁)于是王正孟月朝
陽登曦天子乃施蒼玉轡蒼螭臨乎青陽左个方御瑶
瑟而彈鳴絲展乎國容輝乎皇儀傍瞻神臺順觀雲之
軌俯對清廟崇配天之規欽若肸蠁維清緝熙崇牙樹
羽熒煌葳蕤納六(蕭本作五)服之貢受萬邦之籍張龍旗與
虹旌攢金戟與玉戚延五更進百辟奉(蕭本作舉)珪瓚獻琛
帛顒昂俯僂儼容疊跡乃潔菹醢修粢盛奠三犧薦五
牲享于神靈太祝正辭庶官精誠鼓大武之隱轔張鈞
天之鏗鍧(繆本作訇)孤竹合奏空桑和鳴盡六變齊九成羣
神來兮降明庭蓋聖王之所以孝治天下而享祀窅冥也
(春秋春王正月正義云正是時王所建故以王字冠之言是今王之正月也廣韻曦日光也淮南子孟春之月)
(天子衣青衣乘蒼龍服蒼玉建青旗東宫御女青色衣青采鼔琴瑟朝于青陽左个以出春令高誘註馬七尺)
(已上曰龍明堂中方外圜通達四出各有左右房謂之个猶隔也東出謂之青陽南出謂之明堂西出謂之總)
(章北出謂之元堂是月天子朝日告朔行令于左个之房東向堂北頭室也甘泉賦四蒼螭兮六素虬吕向註)
(蒼螭蒼龍也凡稱龍者皆馬也言龍美之也班固東都賦究皇儀而展帝容吕延濟註言盡帝王之容儀也太)
(平御覽禮統曰所以置靈臺者何以尊天重民備灾禦害豫防未然也夫王者當承順天地禦節陰陽也夏所)
(以為清臺何明明相承太平相續故為清臺殷為神臺周為靈臺何質者具天而王天者稱神文者具地而王)
(地者稱靈是其易也後漢書建初三年正月宗祀明堂禮畢登靈臺望雲物左傳清廟茅屋杜預註清廟肅然)
(清靜之稱也正義曰清廟者宗廟之大稱孝經昔者周公郊祀后稷以配天宗祀文王于明堂以配上帝上林)
(賦肸蠁布寫顔師古註肸蠁盛作也李善註司馬彪曰肸過也芬芳之過若蠁之布寫也吕延濟註肸蠁天中)
(遊氣也言香氣發越積浮而似之詩周頌維清緝熙文王之典鄭箋曰緝熙光明也又周頌設業設虡崇牙樹)
(羽毛傳曰業大板也所以飾栒為懸也捷業如鋸齒或樹曰畫之植者為虡横者為栒崇牙上飾卷然可以懸也)
(羽置羽也正義曰設其横者之業又設其植者之虡其上刻為崇牙因樹置五采之羽以為之飾又云虡者立)
(于兩端栒則横入于虡其栒之上加于大板側著于栒其上刻為崇牙似鋸齒捷業然故謂之業牙即業之齒)
(矣以其形卷然得挂繩于上故言可以懸也樹羽置羽者置之于栒虡之上角漢禮器制度云為龍頭及頷曰)
(銜璧璧下有旄牛尾禮記夏后氏之龍簨虡殷之崇牙周之璧翣鄭康成註簨虡所以懸鐘磬也横曰簨飾之)
(以鱗屬植曰虡飾之以贏屬羽屬簨以大板為之謂之業殷又于龍上刻畫之為崇牙以挂懸紞也周人畫繒)
(為翣載以璧垂五采羽于其下樹于簨之角上飾彌多也正義曰殷之崇牙者謂于簨之上刻畫木為崇牙之)
(形以挂鐘磬皇氏云崇牙者崇重也謂刻畫大板重疊為牙杜氏通典樂懸横曰簨竪曰虡飾簨以飛龍節趺)
(以飛廉鐘虡以鷙獸磬虡以鷙鳥上則樹羽旁懸流蘇周制也懸以崇牙殷制也飾以博山後代所加也何晏)
(景福殿賦流羽毛之葳蕤張銑註葳蕤羽毛美貌周禮邦畿方千里其外方五百里謂之侯服其貢祀物又其)
(外方五百里謂之甸服其貢嬪物又其外方五百里謂之男服其貢器物又其外方五百里謂之采服其貢服)
(物又其外方五百里謂之衛服其貢材物又其外方五百里謂之要服其貢貨物鄭康成註此六服去王城三)
(千五百里相距方七千里公侯伯子男封焉書周官六服羣辟罔不承德正指此六服又益稷篇云弼成五服)
(則指甸侯綏要荒五服也詩周頌龍旂陽陽正義云龍旂者旂上畫為交龍左思魏都賦虹旌攝麾以就卷李)
(周翰註虹旌畫為虹者公羊傳朱干玉戚以舞大夏何休註戚斧也以玉飾斧禮記遂設三老五更羣老之席)
(位焉鄭康成註三老五更各一人也皆年老更事致仕者也天子以父兄養之示天下之孝弟也名以三五者)
(取象三辰五星天所因以昭明天下者獨斷天子父事三老者適成于天地人也兄事五更者訓于五品也更)
(者長也更相代至五也能以善道改更已也取首妻男女完具者古者天子親袒割牲執醬而饋三公設几九)
(卿正履使者安車輭輪送迎而至其家天子獨拜于屏其明旦三老詣闕謝以其禮過厚故也又五更或為叟)
(叟老稱與三老同義也通典大唐制仲秋吉辰皇帝親養三老五更于太學所司先奏定三師三公致仕者用)
(其德行及年高者一人為三老次一人為五更詩大雅百辟卿士媚于天子禮記王制賜圭瓚然後為鬯鄭康)
(成註圭瓚鬯爵也又祭統君執圭瓚康成註圭瓚祼器也以圭璋為柄又明堂位灌用玉瓚大圭康成註瓚形)
(如槃容五升以大圭為柄是謂圭瓚又康成毛詩箋圭瓚之狀以圭為柄黃金為勺青金為外朱中央矣詩魯)
(頌來獻其琛毛傳曰琛寶也詩大雅顒顒卬卬如圭如璋毛傳曰顒顒温貌卬卬盛貌鄭箋曰體貌則顒顒然)
(敬順志氣則卬卬然高朗史記一命而僂再命而傴三命而俯服虔註僂傴俯皆恭敬之貌也劉孝標廣絶交)
(論趨走丹墀者疊跡此言俯僂者狀其鞠躬將事疊跡者狀其駿奔在廟禮記水草之菹陸産之醢鄭康成註)
(水草之菹芹茒之屬陸産之醢蚳蝝之屬榖梁傳天子親耕以供粢盛范甯註黍稷曰粢在器曰盛左傳為六)
(畜五牲三犧以奉五味杜預註五牲麋鹿麕狼兔三犧祭天地宗廟三者謂之犧東都賦于是薦三犧效五牲)
(禮神祗懷百靈周禮太祝掌六祝之辭以事鬼神示祈福祥求永貞唐書百官志太祝六人正九品上祭祀則)
(跪讀祝文左傳祝史正辭信也杜預註正辭不虚稱君美也正義曰正其言辭不欺誑鬼神是其信也書臯陶)
(謨無曠庶官鄭康成周禮註大武武王樂也武王伐紂以除其害言其德能成武功也上林賦隱轔鬱㠥是言)
(堆壟不平之貌此作樂聲用未詳或者即殷轔之訛甘泉賦振殷轔而軍裝顔師古註殷轔盛貌也史記趙簡)
(子疾五日不知人七日寤語大夫曰我之帝所甚樂與百神遊于鈞天廣樂九奏萬舞不類三代之樂其聲動)
(人心按淮南子九野之名中央曰鈞天鈞天之樂謂天樂也東都賦鐘鼔鏗鍧廣韻鏗鍧鐘鼔聲相雜也周禮)
(孤竹之管空桑之琴瑟鄭康成註孤竹竹特生者空桑山名述異記東海畔有孤竹焉斬而復生中為管周武)
(王時孤竹之國獻瑞筍一株空桑生大野山中為琴瑟之最者空桑也周禮凡六樂者一變而致羽物及川澤)
(之示再變而致嬴物及山林之示三變而致鱗物及邱陵之示四變而致毛物及墳衍之示五變而致介物及)
(土示六變而致象物及天神凡樂圜鐘為宮黃鐘為角太簇為徵姑洗為羽靁鼓靁鼗孤竹之管雲和之琴瑟)
(雲門之舞冬日至于地上之圜丘祭之若樂六變則天神皆降可得而禮矣鄭康成註變猶更也樂成則更奏)
(也書益稷簫韶九成正義曰成謂樂曲成也鄭云成猶終也每曲一終必變更奏故經言九成傳言九奏周禮)
(謂之九變其實一也公羊傳疏鄭氏云樂備作謂之成王應麟曰節奏俱備謂之成備而更新謂之變邢昺孝)
(經疏按史記云黃帝接萬靈于明庭明庭即明堂也子華子黃帝之治天下也百神出而受職于明堂之庭孝)
(經昔者明王之以孝治天下也劉峻辨命論未達窅冥之情未測神明之數窅冥幽遠之意螭音鴟肸音迄)
(蠁音響琛音郴菹音趄鍧音轟窅音杳辟音璧)然後臨辟雍宴羣后隂陽為庖
造化為宰餐(繆本作飡)元氣灑太和千里鼓舞百寮賡歌于
斯之時雲油雨霈恩鴻溶兮澤汪濊四海歸兮八荒會
哤聒乎區宇駢闐乎闕外羣臣醉德揖讓而退(書益稷羣后德)
(讓廣韻庖食廚也賈公彦周禮疏宰者調和膳修之名周易保合太和書臯陶謨百僚師師孔傳曰僚官也又)
(書益稷臯陶拜手稽首颺言乃賡載歌曰元首明哉股肱良哉庶事康哉孔傳曰賡續也趙岐孟子註油然興)
(雲貌楚辭九歎波淫淫而周流兮鴻溶溢而滔蕩漢書澤汪濊輯萬國顔師古註汪濊言饒多也司馬相如難)
(蜀父老文威武紛紜湛恩汪濊顔師古註汪濊深廣也說文哤雜語也聒讙語也馬融長笛賦哤聒其前後李)
(善註哤聒雜聲也㝢即宇字籀文從禹王勃遊武擔山寺序龍鑣翠轄駢闐上路之遊古今註闕觀也古每門)
(樹兩觀于其前所以標表宫門也其上可居登之則可遠觀故謂之觀人臣將朝至此則思其所闕故謂之闕)
(其上皆丹堊其下皆畫雲氣仙靈竒禽怪獸以昭示四方焉韻會闕說文門觀也蓋為二臺于門外作樓觀于)
(上上圖下方以其縣法謂之象魏象治象也魏者言其狀巍巍然高大也使民觀之因謂之觀兩觀雙植中不)
(為門闕而為道故謂之闕醉德即詩所謂飽德之義灑所蟹切篩上聲濊音穢哤音厖闐音田)而聖
主猶夕惕若厲懼人未安乃目極於天耳下于泉飛聰
馳明無遠不察考鬼神之奥推隂陽之荒下明詔班舊
章振窮乏散敖倉毁玉沉珠卑宫頽牆使山澤無間往
來相望帝躬乎天田后親于郊桑棄末反本人和時康
建翠華兮萋萋鳴玉鑾之鉠鉠遊乎昇平之圃憩乎穆
清之堂天欣欣兮瑞穰穰巡陵于鶉首之野講武于驪
山之旁封岱宗兮祀后土掩栗陸而苞(蕭本作包)陶唐遨遊
乎崆峒之上汾水之陽吸沆瀣之精英黜滋味之馨香
貴理國其若夢幾華胥之故鄉(自遨遊以下至故鄉三十五字繆本作遂邀崆)
(峒之禮汾水之陽吸沆瀣之精黜滋味而貴理國其若夢華胥之故鄉三十字)於是元元澹然
不知所在若羣雲從龍衆水奔海此真所謂我大君登
明堂之政化也(周易君子終日乾乾夕惕若厲无咎王弼註終日乾乾至于夕惕猶若厲也太)
(玄經目上于天耳下于淵東都賦申舊章下明詔禮記命有司發倉廩賜貧窮振乏絶鄭玄註振猶救也史記)
(敖倉天下轉輸久矣臣聞其下乃有藏粟甚多正義曰敖倉在鄭州滎陽縣西十五里石門之東北臨汴水南)
(帶三皇山秦時置倉于敖山上故名敖倉東都賦捐金于山沈珠于淵上林賦頽牆填壍使山澤之民得至焉)
(劉良註頽崩也言崩去苑牆以通山澤之利東都賦躬三推于天田脩帝籍之千畝吕延濟註天田天子之籍)
(田也何休公羊傳註禮天子親耕東田千畝諸侯百畝后夫人親西郊采桑以供粢盛祭服躬行孝道以先天)
(下東都賦遂令海内棄末而反本背偽而歸真上林賦建翠華之旗顔師古註翠華之旗以翠羽為旗上葆也)
(說文萋草盛也言旗上之翠羽萋萋然如草色之鮮縟也楚辭鳴玉鸞之啾啾王逸註鸞鸞鳥也以玉作之著)
(于衡東京賦鸞聲噦噦和鈴鉠鉠薛綜補註鸞在衡和在軾皆以金為鈴也鉠鉠小聲玉鑾即玉鸞字異而義同)
(也漢書受命于穆清顔師古註穆美也言天子有美德而政化清也甘泉賦粟穰穰兮委如山顔師古註穰穰)
(多也唐會要貞觀式令春秋仲月命使巡陵春則掃除枯朽秋則芟薙繁蕪據此巡陵乃公卿事文則借為天)
(子謁陵之稱矣漢書自井十度至柳三度謂之鶉首之次秦之分也一統志驪山在陜西臨潼縣東南二里因)
(驪戎所居故名山之麓温泉所出唐書開元元年十月癸卯講武于驪山驪山固唐時講武之地也周易正義)
(女媧氏沒次有大庭氏柏黃氏中央氏栗陸氏驪連氏赫胥氏尊盧氏混沌氏皥英氏有橤氏朱襄氏葛天氏)
(隂康氏無懷氏凡十五世皆襲庖犧氏之號也庖包古字通用邢昺論語疏書傳云堯年十六以唐侯升為天)
(子遂以為號或謂之陶唐氏書曰惟彼陶唐世本云帝堯為陶唐氏韋昭云陶唐皆國名猶易稱殷商也案經)
(傳契居商故湯以商為國號後盤庚遷殷故殷商雙舉歷撿書傳未聞帝堯居陶而以陶冠唐蓋以二字為名)
(所稱或單或複也莊子黃帝立為天子十九年令行天下聞廣成子在于崆峒之上故往見之又曰堯治天下)
(之民平海内之政往見四子藐姑射之山汾水之陽窅然喪其天下焉楚辭飡六氣而飲沆瀣王逸註陵陽子)
(明經言冬飲沆瀣者北方夜半氣也張衡思玄賦餐沆瀣以為粻註云沆瀣夕霞也吕向註沆瀣露氣也列子)
(黃帝晝寢夢遊於華胥氏之國華胥氏之國相傳在弇州之西台州之北不知斯齊國幾千萬里蓋非舟車足力)
(之所及神遊而巳其國無師長其民無嗜欲自然而巳不知樂生不知惡死故無夭殤不知親巳不知疏物故)
(無愛憎不知背逆不知向順故無利害都無所愛憎都無所畏忌入水不溺入火不熱斫撻無痛傷指摘無疴)
(癢乘空如履實寢虚若處牀雲霧不硋其視雷霆不亂其聽美惡不滑其心山谷不躓其步神行而巳黃帝既)
(寤怡然自得召天老力牧太山稽告之曰朕閒居三月齋心服形思有以養身治物之道弗獲其術疲而睡所)
(夢若此今知至道不可以情求矣朕知之矣朕得之矣而不能以告若矣又二十有八年天下大治幾若華胥)
(氏之國後漢書下為元元所福章懷太子註元元謂黎庶也史記索隠戰國策云制海内子元元高誘註元元)
(善也又按姚察云古者謂人云善人也因善為元故云黎元其言元元者非一人也顧野王云元元猶喁喁可)
(憐愛貌未安其說聊記異也長楊賦海内澹然李善註澹安也李周翰註謂晏然無事也汾音焚沆下黨切)
(杭上聲瀣音械)豈比夫秦趙吳楚争高競奢結阿房與叢(蕭本作崇)
臺建姑蘇及章華非享祀與嚴配徒掩月而凌霞由此
觀之不足稱也況瑶臺之巨麗復安可以語哉(史記秦始皇以)
(為咸陽人多先王之宫庭小吾聞周文王都豐武王都鎬豐鎬之間帝王之都也乃營作朝宫渭南上林苑中)
(先作前殿阿房東西五百步南北五十丈上可以坐萬人下可以建五丈旗周馳為閣道自殿下直抵南山表)
(南山之巔以為闕為複道自阿房渡渭屬之咸陽以象天極閣道絶漢抵營室也阿房宫未成成更欲擇令名)
(名之作宫阿房故天下謂之阿房宫水經註叢臺六國時趙王之臺也郡國志曰邯鄲有叢臺故劉劭趙郡賦)
(曰結雲閣于南宇立叢臺于少陽也一統志叢臺在廣平府邯鄲縣北趙靈王所築因其叢雜而名吳越春秋)
(吳王起姑蘇之臺三年聚材九年乃成高見三百里吳地記姑蘇臺在吳縣西南三十五里闔閭造經營九年)
(始成其臺高三百丈望見三百里外作九曲路以登之左傳楚子成章華之臺杜預注臺今在華容城内水經)
(註離湖在華容縣東七十五里湖側有章華臺臺高十丈基廣十五丈左邱明楚築臺于章華之上故韋昭以)
(為章華亦地名也王與伍舉登之舉曰臺高不過望國之氛祥大不過容宴之俎豆蓋譏其奢而諫其失也太)
(平寰宇記章華臺在荆州江陵縣東三十里按渚宫故事云楚靈王所築臺形三角孝經孝莫大于嚴父嚴父)
(莫大于配天淮南子晩世之時帝有桀紂為旋室瑶臺象廊玉牀新序紂作瑶臺疲民力殫民財)敢揚
國美遂作辭曰
穹崇明堂倚天開兮巃嵸鴻濛構瓌材兮偃蹇坱莽(蕭本)
(作漭)邈崔嵬兮周流辟雍岌靈臺兮赫奕日噴風雷宗祀
肸蠁王化弘恢鎮八荒通九垓四門啟兮萬國來考休
徵兮進賢才儼若皇居而作固窮千祀兮悠哉(司馬相如長門)
(賦欝並起而穹崇李善註穹崇高貌羽獵賦鴻濛沆茫顔師古註鴻濛沆茫廣大貌巃嵸瓌材偃蹇俱巳見前)
(註坱莽廣遠寥廓之意上林賦過乎泱漭之野杜甫八哀詩征塵昏坱漭泱漭坱莽其義同也封禪書上暢九)
(垓下泝八埏服虔註該重也天有九重東都賦登靈臺考休徵劉良註休美也徵應也張載劒閣銘作固作鎮)
(左思魏都賦雖踰千祀而懷舊藴于遐年豔古賦辨體太白明堂賦從司馬楊班諸賦來氣豪辭疑若過之)
(論其體格則不及遠甚蓋漢賦體未甚俳而此篇與大獵賦則悦于時而俳甚矣晦翁云白有逸才尤長于詩)
(而其賦乃不及魏晉斯言信夫穹音芎從音宗瓌音規垓音該)
大獵賦(并序)
白以為賦者古詩之流辭欲壯麗義歸博遠(蕭本作達)不然
何以光贊盛美感天動神(班固兩都賦序賦者古詩之流也李善註毛詩序曰詩有)
(六義二曰賦故賦為古詩之流也子夏詩序動天地感鬼神莫近于詩)而相如子雲競誇
辭賦歷代以為文雄莫敢詆訐臣謂語其略竊或褊其
用心子虛所言楚國不過千里夢澤居其大半而齊徒
吞若八九三農及禽獸無息肩之地非諸侯禁淫述職
之義也(司馬相如子虛賦臣聞楚有七澤臣之所見蓋特其小小者耳名曰雲夢雲夢者方九百里烏)
(有先生曰齊東渚巨海南有琅琊觀乎成山射乎之罘浮渤澥遊孟諸邪與肅慎為鄰右以湯谷為界秋田乎)
(青邱徬徨乎海外吞若雲夢者八九其于胷中曾不蔕芥上林賦亡是公曰夫使諸侯納貢者非為財幣所以)
(述職也封疆畫界者非為守禦所以禁淫也從此觀之齊楚之事豈不哀哉地方不過千里而囿居九百是草)
(木不得墾闢而民無所食也周禮一曰三農生九榖鄭康成註鄭司農云三農平地山澤也玄謂三農原澤及)
(平地也左傳子駟請息肩于晉杜預註以負擔喻也)上林云左蒼梧右西極考其
實地周袤纔經數百(上林賦獨不聞天子之上林乎左蒼梧右西極丹水更其南紫淵經)
(其北文穎註蒼梧郡屬交州在長安東南故言左爾雅云西至于豳國為西極在長安西故言右漢書武帝廣)
(開上林東南至宜春鼎湖御宿昆吾旁南山西至長楊五柞北繞黃山濱渭而東周袤數百里師古曰袤長也)
(音袤茂)長楊誇遠設網為周阹放麋鹿其中以搏攫充樂
羽獵于靈臺之囿圍經百里而開殿門當時以為窮(蕭本)
(作雄)壯極麗迨今觀之何齷齪之甚也(楊雄長楊賦序上將大誇遠人以多)
(禽獸命右扶風發民入南山西自褒斜東至弘農南驅漢中張羅網罝罘捕熊羆猪虎豹狖玃狐貓兔麋鹿載)
(以檻車輸長楊射熊館以網為周阹縱禽獸其中令遠人手搏之自取其獲上親臨觀焉是時農民不得收斂)
(雄從至射熊館還上長楊賦李善註李竒曰阹遮禽獸圍陣也揚雄羽獵賦帝將惟田于靈之囿虎落三嵕以)
(為司馬圍經百里而為殿門吳都賦齷齪而算張銑註齷齪局小貌阹音區)但王者以四海
為家萬姓為子則天下之山林禽獸豈與衆庶異之而
臣以為不能以大道匡君示物周博平文論苑之小竊
為微臣之不取也(史記天子以四海為家漢書宣帝紀奉承祖宗子萬姓陳書太建六年詔)
(王者以四海為家萬姓為子一物乖方夕惕猶厲)今聖朝園池遐荒殫窮六合
以孟冬十月大獵于秦亦將曜威講武掃天蕩野豈荒
滛(繆本作淫荒)侈靡非三驅之意耶臣白作頌折中厥美(西都)
(賦耀威靈而講武事周易王用三驅失前禽正義曰三驅之禮先儒皆云三度驅禽而射之也三度則已又漢)
(書田狩有三禽之制顔師古註三驅之禮一為乾豆二為賓客三為充君之庖也楚辭令五帝以折中王逸註)
(折猶分也分明言是與非也賦意謂分之而求其中惟兹所頌美較勝古人也)其辭曰
粤若皇唐之契天地而襲氣母兮粲五葉之葳蕤惟開
元廓海㝢而運斗極兮總六聖之光熙誕金德之淳精
兮潄玉露之華滋文章森乎七曜兮制作參乎兩儀括
衆妙而為師明無幽而不燭兮澤無遠而不施慕往昔
之三驅兮順生殺于四時(莊子狶韋氏得之以契天地伏羲氏得之以襲氣母陸德)
(明音義挈司馬云要也得天地要也崔云成也司馬云襲入也氣母元氣之母也崔云取元氣之本葉世也自)
(高祖至玄宗凡五世葳蕤草木盛貌喻言其粲美如草木之盛也爾雅北戴斗極為空桐邢昺疏斗北斗也極)
(者中宫天極星其一明者太乙之常居也以其居天之中故謂之極極中也北斗拱極故曰斗極長楊賦高祖)
(奉命順斗極運天闕李善註服虔曰隨天斗極星運轉也雒書曰聖人受命必順斗極宋均尚書中候註曰順)
(斗機為政也六聖者高祖太宗高宗武后中宗睿宗也玄宗誕生于八月故以金德玉露頌言也古詩緣葉發)
(華滋初學記日月五星謂之七曜河圖括地象易有太極是為兩儀兩儀未分其氣混沌清濁既分伏者為天)
(偃者為地傅玄洪業篇神聖參兩儀劉琨表陛下明並日月無幽不燭)若乃嚴冬慘切寒
氣凜冽不周來風玄冥掌雪木脱葉草解節土囊烟隂
火井冰閉是月也天子處乎玄堂之中凔(繆本作飡)八水兮
休百工考王制兮遵國風樂農人之閒隙兮因校獵而
講戎(凜冽寒氣嚴猛之意傳咸神泉賦六合蕭條嚴霜凜冽春秋正義易緯通卦騐云立冬不周風至史)
(律書不周風居西北主殺生月令孟冬之月其神玄冥謝莊月賦木葉微脱國語本見而草木節解韋昭註本)
(氐也謂寒露之後十日陽氣盡草木之枝節皆理解也宋玉風賦盛怒于土囊之日李善註土囊大穴也盛弘)
(之荆州記曰宜都佷山縣有山山有穴口大數尺為風井土囊當此之類也華陽國志臨卭縣有火井夜時光)
(映上照民欲其火光以家火投之頃許如雷聲火燄出通耀數十里以竹筒盛其光藏之可拽行終日不滅鮑)
(照詩冰閉寒方壯月令孟冬之月天子居玄堂左个鄭康成註玄堂左个北堂西徧也說文凔寒也三輔黃圖)
(關中八水皆出入上林苑霸水出藍田谷西北入渭滻水亦出藍田谷北至霸陵入霸涇水出安定涇陽开頭)
(山東至陽陵入渭渭水出隴西首陽縣鳥鼠同穴山東北至華隂入河豐水出鄠縣南山豐谷北入渭鎬水在)
(昆明池北牢水出鄠縣西南入潦谷北流入渭潏水在杜陵從皇子陂西北流經昆明池入渭駱賓王詩五緯)
(連影集星纏八水分流横地軸許景先詩千門望成錦八水明如練皆謂此八水也吕氏春秋霜始降則百工)
(休高誘註霜降天寒朱漆不堅故百工休不復作器東都賦若乃順時節而蒐狩簡車徒以講武則必臨之以)
(王制考之以風雅李善註禮記王制曰天子諸侯無事則歲三田田不以禮曰暴天物詩國風騶虞駟鐵是也)
(詩小雅車攻吉日是也左傳春蒐夏苗秋獮冬狩皆于農隙以講事也漢書成帝紀行幸長楊宫從外客大校)
(獵如淳曰合軍聚衆有幡校擊鼔也周禮校人掌王田獵之馬故謂之校獵顔師古曰如說非也此校謂以木)
(自相貫穿為闌校耳校人職云六廐成校是則以遮闌為義也校獵者大為欄校以遮禽獸而獵取也軍之幡)
(旗雖有校名本因部校此無豫也上林賦天子校獵李竒曰以五校兵出獵也李周翰註校獵謂出校隊而獵)
(也創凔音)乃使神兵出于九闕天仗羅于四野徵水衡與
林虞辨土物之衆寡千騎飇掃萬乘雷奔梢扶桑而拂
火雲兮括月窟而搜寒(蕭本作塞)門赫壯觀于今古嶪搖蕩
于乾坤此其大略也而内以中華為天心外以窮髮為
海口豁咽喉以洞開吞荒裔而(繆本作以)盡取大章按步以
來往夸父振策而奔走足跡乎日月之所通囊括乎隂
陽之未有(陸機辯亡論神兵東驅奮寡犯衆九闕即九門也謝朓郊祀曲整蹕遊九闕清簫聞八埏)
(漢書水衡都尉武帝元鼎二年初置掌上林苑應劭註古山林之官曰衡掌諸池苑故稱水衡張宴註主都水)
(及上材苑故曰水衡周禮有山虞澤虞皆掌山澤之官今稱林虞者變文言之也扶桑在東方日出之地詳見)
(大鵬賦註長楊賦西壓月窟服虔註月窟月所生也大人賦軼先驅于寒門應劭註寒門北極之門也莊子窮)
(髮之北李註云髮毛也司馬彪註北極之下無毛之地也咽喉謂險要扼塞之地李尤函谷關銘函谷險要襟)
(帶咽喉潘岳西征賦胸中豁其洞開荒裔荒服諸裔之地班固燕然山銘鑠王師兮征荒裔方言裔外國之總)
(名郭璞註邊地為裔亦四夷通以為號也淮南子禹乃使大章步自東極至于西極二億三萬三千五百里七)
(十五步使豎亥步自北極至于南極二億三萬三千五百里七十五步高誘註大章豎亥善行人皆禹臣也列)
(子夸父不量力欲追日影逐之于隅谷之際渴欲得飲赴飲河渭河渭不足將走北飲大澤未至道渴而死棄)
(其杖尸膏肉所浸生鄧林鄧林彌廣數千里焉張協七命夸父為之投策策杖也顔延之詩振策睠東路賈誼)
(過秦論囊括四海之意張晏註括結囊也言其能包含誇天下也劉良註括盛也猶囊盛而結之飇音標夸音)
君王于是撞鴻鐘發鑾音出鳳闕開宸襟駕玉輅之飛
龍歷神州之層岑遊五柞兮瞰三危挾細柳兮過上林
攅高牙以總總兮駐華蓋之森森于是擢倚天之劒彎
落月之弓崑崙叱兮可倒宇宙噫兮增雄河漢為之却
流川岳為之生風羽毛(繆本作旄)揚兮九天絳獵火然兮千
山紅(禮記正義尚書傳曰天子將出撞黃鐘之鐘右五鐘皆應入則撞蕤賓之鐘左五鐘皆應羽獵賦撞)
(鴻鐘建九旒爾雅翼有虞氏之輅謂之鸞車亦曰鸞輅明堂月令春則乘之蔡邕稱以金為鸞鳥懸鈴其中施)
(于衡為遲速之節崔豹古今註亦以為五輅衡上金雀者朱鳥也口銜鈴鈴謂之鑾禮云衡前朱雀或謂朱雀)
(者鸞鳥以前有鸞鳥故謂之鸞鸞口有鈴故謂之鑾事一而義異然則鳥之鸞主形鈴之鑾主聲鈴之為鑾亦)
(以象鸞鳥之聲為名耳史記建章宫其東則鳳闕高二十餘丈水經註漢武故事曰鳳闕高二十丈關中記曰)
(建章宫圓闕臨北道有金鳳在闕上高丈餘故號鳳闕也何遜詩宸襟動時豫歲序屬涼氛釋名天子所乘曰)
(玉輅以玉飾車也東都賦登玉輅乘時龍南都賦駟飛龍兮騤騤李善註飛龍言疾也河圖括地象崑崙東南)
(地萬五千里名曰神州中有五岳地圖帝王居之江淹詩四睇亂層岑吕延濟註層高也岑峰也三輔黃圖五)
(柞宫漢之離宫也在扶風盭厔宫中有五柞樹因以為名五柞皆連抱上枝覆蔭數畝甘泉賦攀璇璣而下視)
(兮行遊目乎三危張銑註言臺高可攀北斗下視三危山史記正義括地志云三危山上有三峯故曰三危俗)
(亦名卑羽山在沙州燉煌縣東南三十里上林賦登龍臺掩細柳郭璞註細柳觀名也在昆明池南西京賦斜)
(界細柳薛綜註細柳在長安西北潘岳詩桓桓梁征高牙乃建李善註牙牙旗也薛綜東京賦註兵書曰牙旗)
(者將軍之旗古者天子出建大牙旗竿上以象牙飾之故云牙旗甘泉賦齊總總撙撙其相膠葛兮顔師古註)
(總總撙撙聚貌也古今註華蓋黃帝所作也與蚩尤戰于涿鹿之野常有五色雲氣金枝玉葉止于帝上有花)
(葩之象故因而作華蓋也宋玉大言賦方地為車圓天為蓋長劒耿耿倚天外吳都賦羽毛揚蕤吕延濟註羽)
(毛旌旗類揚動也蕤羽毛好貌楚辭指九天以為正王逸註九天謂中央八方也淮南子天有九野中央曰鈞)
(天東方曰蒼天東北方曰變天北方曰玄天西北方曰幽天西方曰皓天西南方曰朱天南方曰炎天東南方)
(曰陽天班固燕然山銘玄甲耀日朱旗綘天獵火縱火焚草萊以驅禽獸也柞音昨瞰苦濫切音勘噫音呃)
(又音蔭)乃召蚩尤之徒聚長戟羅廣澤呵雨師走風伯稜
威耀乎雷霆烜赫震于蠻貊陋梁都之體制鄙靈囿之
規格而南以衡霍作襟北以岱恒(繆本作常)作阹(繆本作袪)夾東
海而為壍兮拖西冥而流渠麾九州之珍禽兮逥千羣
以坌入聯八荒之竒獸兮屯萬族而來居(藝文類聚龍魚河圖曰黃)
(帝攝政時有蚩尤兄弟八十一人並獸身人語銅頭銕額食沙石子造立兵仗刀戟大弩威震天下誅殺無道)
(不仁不慈萬民欲令黃帝行天子事黃帝仁義不能禁止蚩尤仰天而嘆天遣玄女下授黃帝兵信神符制伏)
(蚩尤帝因使之主兵以制八方蚩尤歿後天下復擾亂黃帝遂畫蚩尤形像以威天下天下咸謂蚩尤不死八)
(方萬邦皆為躡伏風俗通飛廉風伯也玄冥雨師也搜神記風伯者箕星也雨師者畢星也龍魚河圖太白星)
(主兵凶其精下為雨師之神熒惑星主司非其精下為風伯之神揚雄河東賦呵雨師于西東漢書威稜憺乎)
(鄰國李竒曰神靈之威曰稜潘勖冊魏公九錫文稜威南邁術以隕潰烜赫已見大鵬賦註梁都當是梁鄒之)
(訛東都賦制同乎梁鄒義合乎靈囿章懷太子註魯詩傳曰古有梁鄒者天子之田也三輔黃圖靈囿文王囿)
(也靈者言文王之有靈德也在長安縣西四十二里衡山南岳也又謂之岣嶁山唐時屬江南道衡州衡陽縣)
(霍山南岳之副也又謂之天柱山唐時屬淮南道舒州懷寧縣岱岱宗也即泰山唐時屬江南道衡州衡封縣)
(泰山為東岳而此云北者以天下大勢計之泰山不在正東而近于東北故云北也恒山北岳也漢時避文帝)
(諱改稱常山唐時屬河北道定州恒陽縣襟字以下文作阹為壍流渠例之當是襟字之訛方言襟格也類篇)
(今竹木格蓋籬落之屬若以襟帶義解之與文義不合上林賦江河為阹郭璞註因山谷遮禽獸為阹蘇林曰)
(阹獵者圜陣遮禽獸也說文阹旅山谷為牛馬圈也廣韻壍遶城水也西溟西海也渠溝渠也書依&KR0729;珍禽竒)
(獸不育于國坌入並入也詳見明堂賦註阹音區坌焚上聲壍七艷切籖上聲)雲羅高張天
網密布罝罘緜原峭格掩路蠛蠓過而猶礙蟭螟飛而
不度彼層霄與殊榛罕翔鳥與伏兔(鮑照舞鶴賦掩雲羅而見羈吕延濟)
(註雲羅言羅高及雲也易林行觸天網馬死牛傷鄭康成禮記註獸罟曰罝罘鳥罟曰網羅吳都賦峭格周施)
(吕向註峭高也格張網之木也郭璞爾雅註蠛蠓小蟲似蚋喜亂飛列子江浦之間生麼蟲其名曰蟭螟羣飛)
(而集于蚊睫勿相觸也栖宿去來蚊勿覺也離朱子羽方晝拭眥揚眉而望之弗見其形觸俞師曠方夜摘耳)
(俛首而聽之弗聞其聲晏子春秋東海有蟲巢于蚊睫再乳再飛而蚊不為驚臣嬰不知其名而東海漁者命)
(曰焦冥上林賦騰殊榛張揖註殊榛異枿也顔師古註殊榛特立株枿也張守節註爾雅曰木叢生為榛也殊)
(異也西京賦超殊榛薛綜註殊猶大也漢書上覆飛鳥下不見伏兔罝音嗟罘音孚又音浮峭音俏蠛音滅)
(蠓音蒙又上聲榛音臻又鋤臻切音近神)從營合技彌巒被岡金戈森行洗
晴野之寒霜虹旗電掣卷長空之飛雪吳驂走練宛馬
蹀血縈衆山之聯綿隔遠水之明滅(西京賦彌臯被岡薛綜註彌猶覆也)
(謝朓詩翠葆隨風金戈動日劉向九歎褰虹旗于玉門梁簡文帝金錞賦野曠塵昏星流電掣論衡顔淵與孔)
(子俱上魯太山孔子東南望吳閶門有繫白馬引顔淵指以示之曰若見吳閶門乎曰見之孔子曰門外何有)
(曰有如繫練之狀漢書貳師將軍廣利斬大宛王首獲汗血馬來應劭註大宛舊有天馬種蹋石汗血汗從前)
(肩膞出如血號一日千里西京賦繚垣緜聯四百餘里薛綜註緜聯猶連蔓也張銑註緜聯不絶貌蹀音疊)
使五丁摧峯一夫拔木下整高頽深平險谷擺樁栝開
林叢喤喤呷呷盡奔突于場中(華陽國志時蜀有五丁力士能移山舉萬釣楚)
(辭招魂一夫九首拔木九千些王逸註言丈夫一身九頭強梁多力從朝至暮拔大木九千枝也韻會擺開也)
(撥也樁杙也類篇栝木杖也吳都賦諠譁喤呷韻會喤呷衆聲樁音莊栝音忝呷呼甲切喊入聲)而田
疆(繆本作強)古冶之疇烏獲中黃之黨越峥嶸獵莽蒼喑嗚
(繆本作呼)哮㘚風旋電往脱文豹之皮抵玄熊之掌批狻手
猱挾三挈兩既徒搏以角力又揮鋒而争先行甝號以
鶚睨兮氣赫火而敵烟拳封猯肘(繆本作引)巨狿梟羊應叱
以斃踣䝟貐亡精而墜巔或碎腦以折脊或歕髓而(繆本)
(作以)飛涎窮遐荒蕩林藪扼土狛殪天狗脱角犀頂探牙
象口掃封狐于千里捩雄虺之九首咋騰蛇而仰吞拖
奔兕以郤走(晏子春秋田開疆古冶子事景公以勇力搏虎聞趙岐孟子註烏獲古之有力人也)
(能移舉千鈞孫奭孟子疏皇甫士安帝王世說云秦武王好多力之士烏獲之徒並皆歸焉秦王于洛陽舉周)
(鼎烏獲兩目血出西京賦乃使中黃之士李周翰註中黃國名其俗多勇力尸子中黃伯曰予左執太行之猱)
(而右搏彫虎莊子適莽蒼者三月而反司馬彪註莽蒼近郊之色崔氏註草野之色韻會喑大呼也陸機辨亡)
(論哮[口闞]之羣風驅李周翰註哮[口闞]虎震聲言兵勇呌之聲若虎之震聲也說苑晉文公時翟人有獻封狐文豹)
(之皮者說文抵側手擊也爾雅翼熊類大豕人足黑色春出冬蟄輕捷好緣高木見人自投而下亦以革厚而)
(筋駑用此自快故稱熊輕鳥伸方冬蟄時惟自䑛其掌故其掌特美魯靈光殿賦玄熊蚺䗊以齗齗韻會批手)
(擊也狻有二義一音酸乃獅子之類爾雅狻麑如虦貓食虎豹者是也一借用音俊又音逡又音詮乃狡兔之)
(名戰國策東郭逡者海内之狡兔也或作㕙亦有作狻者此賦與猱類用而繼之以挾三挈兩是可用之于幺)
(麽之獸而難以試之雄猛之獅當作兔解為當陸機詩疏猱獼猴也楚人謂之沐猴老者為玃長臂者為猿說)
(文挾俾持也挈懸持也西都賦脱角挫脰徒摶獨殺章懷太子註徒空也謂空手搏殺之也爾雅曰暴虎徒搏)
(也張協七命舉戈林竦揮鋒電滅爾雅甝白虎宋書接衝拔距鷹瞵鶚視言獵徒勇徤其聲猛如虎之號其視)
(精如鶚之睨也廣韻貒野豚也字林貒獸似豕而肥西京賦鼻赤象圈巨狿薛綜註巨狿麆也怒走者為狿郭)
(璞爾雅註狒狒梟羊也山海經曰其狀如人面長唇黑身有毛反踵見人則笑交廣及南康郡山中多有此物)
(大者長丈許俗呼之曰山都爾雅䝟貐類貙虎爪食人迅走述異記䝟貐獸中最大者龍頭馬尾虎瓜長四百)
(尺善走以人為食遇有道君即隠藏無道君即出食人淮南子雲臺之高墮者折脊碎腦漢書力扼虎顔師古注扼謂捉持也說文)
(狛如狼善驅羊古賦辨體狛似狼有角韻會殪殺也山海經西山經曰隂山有獸焉其状如狸而白首名曰天狗其音如榴榴可以)
(禦凶大荒西經曰大荒之中金門之山有赤犬名曰天犬其所下者有兵郭璞注周書云天狗所止地盡傾餘光燭天為流星長十)
(數丈其疾如風其聲如雷其光如電吴楚七國反時吠過梁國者是也埤雅犀形似水牛大腹卑脚脚有三蹄黑色三角一在頂上一)
(在額上一在鼻上鼻上者即食角也亦有一角者犀亦絶愛其角角墮角即自埋之交州記曰犀有二角鼻上角長額上角短或曰三)
(者水犀也二角者山犀也爾雅翼象南越之大獸獸之最大者形體特詭三歲一乳其身倍數牛而目不踰豕)
(鼻長六七尺大如臂其牙長一尺每雷震必倉卒間似花暴出逡巡隠沒其齒歲脱猶愛惜之掘地而藏焉削)
(木為偽齒潛往易之覺則不藏故處楚辭蝮蛇蓁蓁封狐千里些雄虺九首往來儵忽吞人以益其心些王逸)
(註封狐大狐也大狐健走千里雄虺一身九頭捩紾也咋嚙也郭璞爾雅註騰蛇龍類也能興雲霧而遊其中)
(通志略兕如野牛青色重千斤一角長三尺餘形如馬鞭柄其皮堅厚可製鎧陳琳與魏文帝書駭鯨之決細)
(網奔兕之觸魯縞音哮音嘐[口闞]音喊抵音止猱奴刀切惱平聲甝音酣鶚諤貒音彖踣音匐與仆字同䝟音)
(札貐音與歕音噴狛音粕殪音意捩音列虺音毁咋音賁)君王于是峩通天靡星旃
奔雷車揮電鞭觀壯士之效獲顧三軍而欣然笑曰夫何
神抶(繆本作挾)鬼摽之駭人也又命建蘷鼓勵武卒雖躪轢
(繆本作躒)之已多猶拗怒而未歇集赤羽兮照日張烏號兮
滿月戎車轞轞以陸離彀騎煌煌而奮發鷹犬之所騰
捷飛走之所蹉蹶攫麏麚之咆哮蹂豺貉以挂格膏鋒
染鍔填巖掩窟觀殊材與(諸本皆作舉今從唐文粹本校正)逸羣尚揮
霍以出沒(蔡邕獨斷天子冠通天冠後漢書通天冠高九寸正豎頂少邪却乃直下為鐵卷梁前有)
(山展筩為述乘輿所常服唐書禮樂志通天冠者冬至受朝賀祭還燕羣臣養老之服也二十四梁附蟬十二)
(首施珠翠金博山黑介幘組纓翠纓玉犀簮導琦按子虚賦靡魚須之橈旃靡字本此靡偃也方獵而偃其旗)
(者即王制天子殺則下大綏之義廣韻旃曲柄旗以招衆士也羽獵賦立歷天之旗曳捎星之旃吕向註言旗)
(旃之高歷拂于天星也揚雄河東賦奮電鞭驂雷輜顔師古註淮南子云電以為鞭策雷以為車輪雄用此言)
(也羽獵賦神扶電擊顔師古註言所抶擊如鬼神雷電也李善註埤蒼曰抶笞擊也廣韻摽擊也山海經東海)
(中有流波山其上有獸狀如牛蒼身而無角一足出入水則必風雨其光如日月其聲如雷其名曰䕫黃帝得)
(之以其皮為鼓撅以雷獸之骨聲聞五百里以威天下漢書魏氏武卒衣三屬之甲操十二名之弩負矢五十)
(个置戈其上冠胄帶劒贏三日之糧日中而趨百里中試則復其戶利其田宅上林賦徒車之所躪轢郭璞曰)
(躪踐也轢蹍也西都賦蹂躪其十二三乃拗怒而少息李善注拗猶抑也家語白羽若月赤羽若日子虛賦左)
(烏號之彫弓右夏服之勁箭史記索隠張揖云黃帝乘龍上仙小臣不得上挽持龍髯髯拔墮黃帝弓羣臣抱)
(弓而號故名弓烏號見封禪書及郊祀志又韓詩外傳云弓工之妻曰此弓是泰山南烏號之柘案淮南子云)
(楚有柘桑其材堅勁烏棲其上將飛枝勁復起摽呼其上伐取其材為弓因曰烏號古史考風俗通皆同此說)
(也詩小雅戎車嘽嘽韻會轞車聲通作檻詩國風大車檻檻毛詩曰檻車行聲也上林賦先後陸離顔師古註)
(陸離分散也史記彀騎萬三千索隠曰如淳云彀騎張弓之騎也毛詩傳煌煌明也楚辭白鹿麏麚兮或騰或)
(倚朱子註麏麞也按韻會麏即麕字埤雅麞麕也齊人謂麕為麞麞如小鹿而美或曰麞性善驚蓋麕鹿皆徤)
(駭而麕膽尤怯飲水見影輒奔道書曰麞鹿無魂又曰麞鹿白膽善怖為是故也說文麚牡鹿以夏至解角埤)
(雅豺似狗而長尾白頰高前廣後其色黃季秋取獸四面陳之以祀其先世謂之豺祭獸故先王候之以田貉)
(似貍善睡其營窟與驩皆為曲穴以避雨暘亦以防患殊材逸羣指獸之健捷者而言揮霍謂飛走亂急也)
(旃音饘抶音叱摽音鰾躪音吝轢音歷拗音郁轞音檻彀音姤麏音均麚音加貉音鶴鍔音諤)别有白
猸飛駿窮竒貙䝡(蕭本作䝡)牙若(蕭本作如)錯劒鬛如叢竿口吞
殳鋋目極槍櫓碎琅弧攫玉弩射猛彘透奔虎金鏃一
發旁疊四五雖鑿齒磨牙而致伉誰謂南山白額之足
覩(白猸飛駿俱未詳山海經邽山其上有獸焉其狀如牛蝟毛名曰窮竒音如嘷狗是食人爾雅貙䝢似狸)
(郭璞註今山民呼貙虎之大者為貙豻邢昺疏字林云貙似狸而大一名䝢釋文云䝢一作䝡是貙䝡即貙䝢)
(也韻會說文貙䝢似狸者能捕獸祭天陸佃云虎五指為貙吳都賦干鹵殳鋋張銑註殳鋋戈類也廣韻殳兵)
(器長一丈二尺無刃鋋小矛也槍&KR0008;也櫓大盾也琅弧玉弩者以玉石飾弧弩之上為觀美也魯靈光殿賦奔)
(虎攫拏以梁倚爾雅金鏃翦羽謂之鍭邢昺疏鏃箭頭也魏文帝詩發機若雷電一發連四五長楊賦鑿齒之)
(徒相與磨牙而争之服虔曰鑿齒齒長五尺似鑿亦食人伉即抗也古字通用晉書周處傳以南山白額虎為)
(三害之一白額虎蓋虎之老者力雄勢猛人所難禦今以鑿齒磨牙之怪獸尚能與之相抗而不懼彼南山白)
(額虎又焉在目中耶深狀獵士之勇郎猸音眉貙音樞䝡音䐽殳音殊琅音)總八校搜四隅
馳專諸走都盧趫喬林撇絶壁抄獑猢攬貊&KR0008;囚鼬鼯
于峻崖頓豰(蕭本作䝘)貜于穹石養由發箭竒肱飛車巧䀨
更嬴妙兼蒱且墜鸀鳿于青雲落鴻雁于紫虛捎鶬鵠
(蕭本作鴰)漂鸕&KR1445;彈地廬與神居斬飛鵬于日域摧大鳳于
天墟龍伯釣其靈鼇任公獲其巨魚窮造化之譎詭何
神怪之有餘(漢書中壘校尉屯騎校尉步兵校尉越騎校尉長水校尉胡騎校尉射聲校尉虎賁)
(校尉凡八校尉皆武帝初置通典漢武帝初置中壘屯騎步兵越騎長水胡騎射聲虎賁等校尉為八校文獻)
(通考漢八校尉領禁衛諸軍皆尊顯之官吳越春秋勇士專諸堂邑人也碓顙而深目虎膺而熊背漢書地理)
(志有都盧國顔師古註都盧國人勁捷善緣高故張衡西京賦曰烏獲扛鼎都盧尋橦又曰非都盧之輕趫孰)
(能超而究升也西域傳作巴俞都盧之戲李竒曰都盧體輕善緣者也廣韻趫緣木也韻會撇略也引也抄與)
(鈔同說文鈔叉取也徐鉉曰今俗别作抄上林賦獑胡豰蛫張揖曰獑胡似獮猴頭上有髦腰以後黑薛綜西)
(京賦註獑猢猿類而白腰以前黑在木表陸機詩疏猿之白腰者為獑胡獑胡駿捷于獮猴其鳴噭噭而悲太)
(平御覽蜀地志曰僰道有獸名獑猢似猴而四足短為獸竒捷常在樹上歘然騰躍可一百五十步若迅烏之)
(飛取此皮為狐白之用盈百方成說文攬撮持也劉逵三都賦註貊獸毛黑白臆似熊而小以舌䑛鐵須臾便)
(數十斤出建寧郡章懷太子後漢書註南中八郡志曰貊大如驢狀頗似熊多力食鐵所觸無不拉廣志曰貊)
(色蒼白其皮温暖□音義俱無考說文囚繫也郭璞爾雅註鼬似鼦赤黃色大尾啖鼠江東呼為鼪埤雅鼬鼠)
(健于捕鼠今俗謂之鼠狼郭璞爾雅註鼯鼠狀如小狐似蝙蝠肉翅翅尾頂脅毛紫赤色背上蒼艾色腹下黃)
(喙頷雜白脚短瓜長尾三尺許飛且乳亦謂之飛生聲如人呼食烟火能從高赴下不能從下上高西都賦超)
(迴壑越峻崖頓僵也仆也史記索隠郭璞曰豰似鼬而大腰以後黃一名黃腰食獮猴爾雅貜父善顧郭璞註)
(貑貜也似獮猴而大色蒼黑能攫持人好顧盼邢昺疏大猨也說文貜母猴也上林賦觸穹石張揖註穹石大)
(石也漢書養由基楚之善射者也去楊葉百步百發百中楊葉之大加百中焉可謂善射矣博物志竒肱國民)
(能為飛車從風遠行湯時西風至吹其車至豫州湯破其車不以視民後十年東風至乃復作車遣反其國去)
(玉門關四萬里戰國策更嬴與魏王處京臺之下謂魏王曰臣為王引弓虚發而下鳥魏王曰射可至此乎更)
(嬴曰可有間雁自東方來更嬴以虛發而待之王曰然則射可至此乎更嬴曰此孽也其飛徐而鳴悲飛徐者)
(故瘡痛也鳴悲者久失羣也故瘡未息驚心未忘聞絃音烈而高飛故瘡隕也淮南子蒲且子之連鳥於百仞)
(之上高誘註蒲且子楚人善弋射者蒱蒲通用史記正義鸀鳿郭云似鴨而大長頸赤目紫紺色辟水毒晉灼)
(漢書註屬玉水鳥似鵁鶄韻會捎取也掠也子虚賦雙鶬下顔師古註鶬鶬鴰也今關西呼為鴰鹿山東通謂)
(之鶬鄙俗名為錯落錯落者言鶬聲之急耳又謂之鴰將鴰鹿鴰將皆象其鳴聲也史記正義司馬彪云鶬似)
(雁而黑亦呼為鶬括韓詩外傳云胎生也按本草鶬者水鳥也食于田澤洲渚之間大如鶴青蒼色亦有灰色)
(者頂無丹兩頰紅長頸高脚羣飛爾雅謂之麋鴰關西呼曰鴰鹿山東呼曰鶬鴰南人呼曰鶬雞江人呼為麥)
(雞天將霜鶬先知而鳴不過旬日而霜下鵠者今謂之天鵝禽經云鵠鳴哠哠故謂之鵠身大于雁羽毛白澤)
(所謂鵠不日浴而白也亦有黃鵠丹鵠其翔極高而善步所謂黃鵠一舉千里是也湖海江漢之間皆有之漂)
(當作摽擊也埤雅鸕鷀水鳥似鶂而黑一名鷧嘴曲如鉤食魚入喉則爛其熱如湯其骨主哽及噎蓋以類推)
(之者也此鳥吐而生子神農書所謂鸕鷀不卵生口吐其雛獨為一異是也楊孚異物志云鸕鷀能沒于深水)
(取魚而食之不生卵而孕雛于池澤間既胎而又吐生多者生七八少生五六相連而出若絲緒焉水鳥而巢)
(高樹之上上林賦煩鶩鷛□漢書作庸渠郭璞曰庸渠似鳬灰色而雞脚一名章渠顔師古曰庸渠即今之水)
(雞也彈當作殫盡也魏都賦天宇駭地廬驚木華海賦惟神是宅亦祇是廬劉良註宅居也言神祗之所居處)
(長楊賦東震日域顔師古註日域日所出之處也大鳳非瑞鳥之鳳也若是瑞鳥之鳳則下文有解鳳凰與鸑)
(鷟之語而此又云摧大鳳不但重複兼亦自相矛盾考楊升菴字說引通史繳大鳳于青邱戮修蛇于洞庭大)
(鳳作大風云云是古書先有以大風為大鳳者而太白因之歟淮南子云堯之時猰貐鑿齒九嬰大風封狶修)
(蛇皆為民害堯乃使羿誅鑿齒于疇華之野殺九嬰于凶水之上繳大風于青邱之澤下殺猰貐斷修蛇于洞)
(庭擒封豨于桑林夫大風與猰貐鑿齒封豨修蛇並稱是亦物類中之凶怪者而高誘註云大風風伯也能壞)
(人屋舍則又以為神名矣風俗通云飛廉風伯也漢書音義應劭曰飛廉神禽能致風氣者也晉灼曰身似鹿)
(頭如爵有角而蛇尾文如豹文豈大風即飛廉之神鳥而因以訛為風伯歟姑廣其說以俟知者升菴又引内)
(典鳳當作鳳中從馬非鳳凰之鳳然鳳字他書不載恐未足據海賦北灑天墟李善註爾雅曰北陸天墟今爾)
(雅本云北陸虚也與李所引不同龍伯國人釣得六鼇詳見悲清秋賦註任公子獲東海大魚詳見大鵬賦註)
(東京賦瑰異譎詭薛綜註譎詭變化也忽校音效趫音蹺撇音僻獑音讒貊音麥鼬音又豰音貜音覺鸀音)
(燭鳿音玉捎音筲鵠音斛墟音區)所以噴血流川飛毛灑雪狀若乎高
天雨獸上墜於大荒又似乎積禽為山下崩於林穴陽
烏沮色於朝日隂兔喪精於明月思騰裝上獵於太清
所恨穹昊於路絶而忽也莫不海晏天空萬方來同雖
秦皇與漢武兮復何足以争雄(子虛賦獲若雨獸揜草蔽地梁元帝晉安寺碑)
(銘峰下陽烏林生隂兔陽烏詳見明堂賦註枚乘七發如三軍之騰裝李善註裝束也封禪書肇自顥穹生民)
(顔師古註顥穹皆謂天也顥言氣顥汗也穹言形穹窿也禮斗威儀君乘土而王其政太平則河海夷晏海晏)
(天空見天地清平之意詩魯頌淮夷來同)俄而君王茫然改容愀然有失於
居(繆本少居字)安思危防險戒逸斯馳騁以狂發非至理之
弘術且夫人君以端拱為尊玄妙為寶暴殄天物是謂
不道乃命去三面之網示六合之仁巳殺者皆其犯命
未傷者全其天真雖剪毛而不獻豈割鮮以焠(繆本作淬)輪
解鳳凰與鸑鷟兮旋騶虞與麒麟獲天寶于陳倉載非
熊于渭濱(上林賦天子茫然而思顔師古註芒然猶罔然也又上林賦愀然改容超若自失李善註)
(郭璞曰愀然變色貌左傳書曰居安思危思則有備有備無患老子馳騁田獵令人心發狂道德指歸論窅然)
(獨存玄妙獨處尚書暴殄天物害虐烝民禮王制無事而不田曰不敬田不以禮曰暴天物正義曰田獵不以)
(其禮殺傷過多是暴害天之所生之物也史記湯出見野張網四面祝曰自天下四方皆入吾網湯曰嘻盡之)
(矣乃去其三面祝曰欲左左欲右右不用命乃入吾網諸侯聞之曰湯德至矣及禽獸毛萇詩傳面傷不獻剪)
(毛不獻正義曰面傷不獻者謂當面射之剪毛不獻者謂在旁而逆射之二者皆為逆射不獻者嫌誅降之意)
(子虚賦割鮮染輪李竒曰鮮生也染擩也切生肉擩車輪鹽而食之也吕向註鮮牲也謂割生之血染于車輪)
(也又子虛賦脟割輪焠韋昭曰焠謂割鮮焠輪也郭璞曰焠染也顔師古註焠亦揾染之意言臠割其肉揾車)
(輪鹽而食之埤雅鳳神鳥也俗呼鳥王羽蟲三百六十而鳳為之長鴻前麟後蛇頸魚尾鸛顙鴛思龍文龜背)
(燕頷雞喙五色備舉出東方君子之國翺翔四海之外過崑崙飲砥柱濯羽弱水暮宿風穴見則天下大安寧)
(舊云鳳凰其翼若干其聲若簫不喙生蟲不折生草不羣居不旅行不罹羅網非梧桐不棲非竹實不食非醴)
(泉不飲詩曰鳳凰鳴矣於彼高岡梧桐生矣於彼朝陽此之謂也陸璣詩疏雄曰鳳雌曰凰其雛為鸑鷟說文)
(鸑鷟鳳屬神鳥也江中有鸑鷟似鳬而大赤目張華禽經註鳳之小者曰鸑鷟五彩之文三歲始備埤雅騶虞)
(尾參于身白虎黑文西方之獸也王者有至信之德則應不踐生草食自死之肉傳曰白虎仁即此是也夫其)
(色見于白其文見於黑又義獸也而名之曰虎則宜只以殺為事今反不履生草食自死之肉蓋仁之至也故)
(序詩者曰仁如騶虞則王道成也山海經曰騶虞五采畢具尾長于身乘之日行千里陸璣詩疏麟麕身牛尾)
(馬足黃色圓蹄一角角端有肉音中鐘吕行中規矩遊必擇地詳而後處不履生蟲不踐生草不羣居不侣行)
(不入陷阱不罹羅網王者至仁則出史記索隠張揖云雄曰麒雌曰麟其狀麋身牛尾狼蹄一角郭璞云麒似)
(麟而無角京房傳云麟有五采腹下黃色羽獵賦追天寶應劭註天寶陳寶也晉灼註天寶雞頭而人身太康)
(記曰秦文公時陳倉人獵得獸若彘而不知其名道逢二童子曰此名䊧弗述䊧弗述亦語曰彼二童子名為)
(寶雞得雄者王得雌者霸陳倉人舍䊧弗述逐二童子化為雉雌止陳倉化為石雄如楚止南陽搜神記吕望)
(釣于渭陽文王出遊獵占曰今日獵得一狩非龍非螭非熊非羆合得帝王師果得太公于渭之陽與語大悦)
(同車載而還鷟焠音近翠鸑音岳音浞)於是享獵徒封勞苦軒行炰(繆本作庖)
騎酌酤韜兵戈火網罟(西都賦陳輕騎以行炰騰酒車以酙酌說文炰毛炙肉也酤一)
(宿酒也蕭士贇曰韜藏也火焚也以示不用意炰音庖酤音顧)然後登九霄之臺宴
八紘之圃開日月之扃闢生靈之戸聖人作而萬物覩
覽蒐岐與狩敖(繆本作蒐敖與狩岐)何宣成之足數哂穆王之荒
誕歌白雲之西母(九霄詳見明堂賦註淮南子九州之外乃有八殥方千里八殥之外乃有)
(八紘亦方千里高誘註紘維也維落天地而為之表故曰紘也說文扃外閉之關也徐曰古人言外戶是也周)
(易聖人作而萬物覩左傳成有岐陽之蒐杜預註周成王歸自奄大蒐於岐山之陽岐山在扶風美陽縣西北)
(詩小雅建旐設旄摶獸於敖美宣王田獵之詩也東京賦摶獸於敖既瑣瑣焉岐陽之狩又何足數薛綜註敖)
(鄭地今之河南滎陽也謂宣王所狩之地岐陽岐山之陽謂成王所狩之地穆天子𫝊吉日甲子天子賓於西)
(王母乃執白圭元璧以見西王母好獻錦組百純組三百純西王母再拜受之乙丑天子觴西王母於瑶池之)
(上西王母為天子謠曰白雲在天山陵自出道里悠遠山川間之將子無死尚能復來天子答之曰予歸東土)
(和洽諸夏萬民平均吾顧見汝比及三年將復而野紘音洪扃音近窮蒐音搜)曷若飽人以
淡泊之味醉時以淳和之觴鼓之以雷霆舞之以隂陽
虞乎神明狃於道德張無外以為罝琢大朴以為杙頓
天網以掩之獵賢俊以御極若此之狩罔有不克(虞樂也狃)
(習也公羊傳王者無外盖謂普天之下莫非王者之土無有内外之分也韻會杙說文橜也本作弋今作杙所)
(以格獸曹植與楊德祖書吾王于是設天網以該之頓八紘以掩之北史儒林傳隋文膺期纂歷平一寰宇頓)
(天網以掩之賁旌帛以禮之)使天人晏安草木繁殖(繆本作植)六宫斥其
珠玉百姓樂于耕織寢鄭衛之聲却靡曼之色天老掌
圖風后侍側是三階砥平而皇猷允塞豈比夫子虛上
林長楊羽獵計麋鹿之多少誇苑囿之大小哉(史記節事以時)
(諸産繁殖韻會繁殖滋生也周禮以隂禮教六宫鄭康成註婦人稱寢曰宫宫隱蔽之言后象王立六宫而居)
(之正寢一燕寢五又曰詔王后率六后之人鄭康成註六宫之人夫人以下分居后之六宫者舊唐書開元二)
(年六月内出金玉錦繡等服玩令于正殿前焚之所謂六宫斥其珠玉在當時實有其事矣然玩全節文義槩)
(是奬勸其當然之詞非頌美其巳行之政不當作實事解禮記鄭衛之音亂世之音也漢書目不視靡曼之色)
(靡細也曼澤也靡曼之色謂色之美者也高誘淮南子註黃帝云夢見兩龍挺白圖即帝以授于河之都天老)
(曰天其授帝圖乎黃帝乃齋河洛之間至于翠媯泉大盧魚折溜而至汎白圖蘭菜朱文以授黃帝舒受之史)
(記正義帝王世紀曰黃帝夢大風吹天下之塵垢皆去帝寤而歎曰風為號令執政者也垢去土后在也天下)
(豈有姓風名后者哉于是依占而求之得風后于海隅登以為相晉書職官志案黃帝時風后為侍中于周為)
(常伯之任三階即三台星也三階平則天下大安詳明堂賦註魏都賦長庭砥平喻言其平如砥也魏書帝道)
(休明皇猷允塞皇猷皇道也允信也塞滿也言皇道信塞滿于天下也砥音紙又音底)方將延榮
光於後昆軼玄風於邃古擁嘉瑞臻元符登封於太山
篆德於社首豈與乎七十二帝同條而共貫哉(延施及也榮榮)
(名也光光華也即長楊賦所謂延光比榮之意後昆後代也書仲虺之誥垂裕後昆軼過之也玄風玄妙之風)
(宋書將洒玄風於四區道斯民於至德楚辭遂古之初誰傳道之王逸註遂往也邃古遂古義同班固典引以)
(望元符之臻章懷太子註元大也符瑞也長楊賦俟元符以禪梁父之基增泰山之高延光于將來比榮于往)
(號漢書管仲曰古者封泰山禪梁父者七十二家而夷吾所記者十有二焉昔無懷氏封泰山禪云云虙羲封)
(泰山禪云云神農氏封泰山禪云云炎帝封泰山禪云云黃帝封泰山禪云云顓頊封泰山禪云云帝嚳封泰)
(山禪云云堯封泰山禪云云舜封泰山禪云云禹封泰山禪會稽湯封泰山禪云云周成王封泰山禪於社首)
(風俗通封太山封者立石高一丈二尺刻之曰事天以禮立身以義事父以孝成名以仁四守之内莫不為郡)
(縣四夷八蠻咸來供職與天下無極人民蕃息天禄永得祭上玄尊而爼生魚壇廣十二丈高三尺階三等必)
(於其上示增高也刻石紀號著已績也或曰金泥銀繩印之璽下篆德謂篆刻于石以頌功德也應劭曰社首)
(山名在博縣元和郡縣志社首山在兖州乾封縣西北二十六里漢書夫帝王之道豈不同條共貫歟軼音)
(逸邃音粹)君王于是迴蜺旌反鑾輿訪廣成於至道問大隗
之幽居使罔象掇玄珠於赤水天下不知其所如也(上林)
(賦拖霓旌張揖註析羽毛染以五采綴以縷為旌有似虹蜺之氣也西都賦乘鑾輿備法駕莊子黃帝立為天)
(子十九年令行天下聞廣成子在于空同之上故往見之曰我聞吾子達于至道敢問至道之精吾欲取天地)
(之精以佐五穀以養人民吾又欲官隂陽以遂羣生為之奈何又莊子黃帝將見大隗乎具茨之山方明為御)
(昌㝢驂乘張若謵朋前馬昆閽滑稽後車至于襄城之野七聖皆迷無所問途適遇牧馬童子問途馬曰若知)
(具茨之山乎曰然若知大隗之所存乎曰然黃帝曰異哉小童非徒知具茨之山又知大隗之所存陸德明註)
(大隗或云大司神名也又莊子黃帝遊乎赤水之北登乎崑崙之邱而南望還歸遺其玄珠使知索之而不得)
(使離朱索之而不得使喫詬索之而不得乃使象罔象罔得之黃帝曰異哉象罔乃可以得之乎陸德明註赤)
(水在崑崙山下又莊子吾聞至人尸居環堵之室而百姓猖狂不知其所如往古賦辯體大獵賦與子虛上)
(林羽獵等賦首尾布叙用事遣辭多相出入又曰太白天才英卓所作古賦差強人意但俳之蔓雖除律之根)
(故在雖下筆有光燄時作竒語只是六朝賦爾隗音危)
李太白集注卷一
