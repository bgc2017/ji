李太白集注卷二十四
錢塘王𤦺撰
古近體詩共六十五首
越中秋懷(越中唐時之越州又謂之會稽郡隸江南東道)
越水遶碧山周迴數千里乃是天鏡中分明畫(蕭本作盡)相
似(一本首四句云蹈海思仲連遊山慕康樂攀雲窮千峯弄水涉萬壑)愛此從冥搜永懷
臨湍遊(一作林湍幽)一為滄波客十見紅蕖秋觀濤壮天險
望海令人愁路遐迫西照歲晚悲東流何必探禹穴逝
(繆本作誓)將歸蓬丘不然五湖上亦可乘扁舟(孫綽天台山賦序遠寄冥)
(搜李善注搜訪幽冥也梁簡文帝詩紅蕖間青瑣紫露濕丹楹越地左繞浙江江有濤水晝夜再上枚乘七發)
(曰觀濤於廣陵之曲江正謂此江也漢書司馬遷傳上會稽探禹穴張晏曰禹巡狩至會稽而崩因葬焉上有)
(孔穴民間云禹入此穴水經注會稽山東有硎去廟七里深不見底謂之禹井云東遊者多探其穴也詩國風)
(逝將去女適彼樂土朱傳云逝往也十洲記蓬丘蓬萊山也國語范蠡乘輕舟以泛於五湖莫知其所終極史)
(記范蠡乃乘扁舟浮於江湖變名易姓適齊為鴟夷子皮之陶為陶朱公)
效古二首
朝入天苑中謁帝蓬萊宫青山映輦道碧樹搖烟空謬
題金閨籍得與銀臺通待詔奉明主抽毫頌清風歸時
落日(胡本作花)晚蹀躞浮雲驄人馬本無意飛馳自豪雄入
門紫鴛鴦金井雙梧桐清歌絃古曲美酒沽新豐快意
且為樂列筵坐羣公光景不可留生世如轉蓬早達勝
晚遇羞比垂釣翁(天苑禁苑也唐書大明宫在禁苑東南西接宫城之東北隅長千八百步)
(廣千八十步曰東内本永安宫貞觀八年置九年曰大明宫以備太上皇清暑百官獻貲以助役高宗以風痺)
(厭西内湫濕龍朔三年始大興葺曰蓬萊宫咸亨元年曰含元宫長安元年復曰大明宫上林賦輦道纚屬顔)
(師古注輦道謂閣道可以乘輦而行者也謝朓詩既通金閨籍李善注金閨即金門也應劭漢書注曰籍者為)
(尺二竹牒紀其年紀名字物色懸之宫門案省相應乃得入也唐大明宫有銀臺門詳六卷注通鑑玄宗即位)
(始置翰林院密邇禁廷延文章之士下至僧道書畫琴棋數術之工皆處之謂之待詔胡三省注唐天子在大)
(明宫翰林院在右銀臺門内在興慶宫院在金明門内若在西内院在顯福門内若在東都及華清宫皆有待)
(詔之所其待詔者有詞學經術合鍊僧道卜祝術藝書弃各别院以廪之日晚而退其所重者詞學謝莊月賦)
(抽毫進牘以命仲宣李善注毫筆毫也詩大雅吉甫作誦穆如清風韻會蹀躞行貌浮雲驄見四卷注紫鴛鴦)
(見二卷注金井見三卷注梁元帝詩試酌新豐酒謝靈運詩列筵皆靜寂吕延濟注列筵謂四座也轉蓬見九)
(卷注南史張纘年二十二累遷尚書吏部郎俄而長兼侍中時人以為早達垂釣翁謂吕尚年八十釣於渭濱)
(始遇文王燮蹀躞音疊)
其二
自古有秀色西施與東鄰蛾眉不可妬况乃效其矉所
以尹婕妤羞見邢夫人低頭不出氣塞默少精神寄語
無鹽子如君何足珍(西施效矉見二卷注東鄰見四卷注史記武帝時幸夫人尹婕妤與)
(邢夫人同時幸有詔不得相見尹夫人自請武帝願望見邢夫人帝許之即令他夫人飾從御者數十人為邢)
(夫人來前尹夫人前見之曰非邢夫人身也帝曰何以言之對曰視其身貌形状不足以當人主矣於是帝乃)
(詔使邢夫人衣故衣獨身來前尹夫人望見之曰此真是也於是乃低頭俛而泣自痛其不如也史記日者傳)
(伏軾低頭卒不能出氣顔氏家訓公私宴集談古賦詩塞默低頭欠伸而已無鹽醜婦見四卷注婕音接妤)
(音于)
擬古十二首
青天何歷歷明星如白石(繆本作白如石)黃姑與織女相去不
盈尺銀河無鵲橋非時將安適閨人理綂素遊子悲行
役瓶冰知冬寒霜露欺遠客客似秋葉飛飄颻不言歸
别後羅帶長愁寬去時衣乘月託宵夢因之寄金徽(當作)
(微鼓古詩衆星何歷歷歷歷行列貌太平御覽爾雅云河謂之牽牛又古歌云東飛伯勞西飛燕黃姑織女)
(時相見黃姑者即河鼓也為吴音訛而然錦繡萬花谷牽牛謂之河鼓聲轉而為黃姑也初學記天河亦曰銀)
(河白帖淮南子烏鵲填河以成橋而渡織女中華古今注鵲一名神女俗云七日填河成橋顔師古漢書注紈)
(素今之絹也柳惲詩念君方遠遊賤妾理紈素吕氏春秋見瓶水之冰而知天下之寒舊唐書貞觀二十二年)
(契苾迴紇等十餘部落相繼歸國太宗各因其地土擇其部落置為州府以迴紇部為瀚海都督府僕骨為金)
(微都督府云云新唐書金微都督府以僕固部置隸安北都護府蕭士贇曰此篇傷窮兵黷武行役無期男)
(女怨曠而不得遂其室家之情感時而悲者焉哀而不傷怨而不誹真有國風之體此晦菴所謂聖於詩者與)
其二
高樓入青天下有白玉堂明月看欲墮當窗懸清光遥
夜一美人羅衣霑秋霜含情弄柔瑟彈作陌上桑絃聲
何激烈風卷繞飛梁行人皆躑躅棲鳥去迴翔但寫妾
意苦莫辭此曲傷願逢同心者飛作紫鴛鴦(古詩黃金為君門白)
(玉為君堂江總詩併勝餘人白玉堂長門賦懸明月以自照兮遥夜長夜也楚辭靚杪秋之遙夜陌上桑古相)
(和歌曲詳六卷注歌聲繞梁見十一卷注魯靈光殿賦飛梁偃蹇以虹指韻會躑躅住足也躑躅音擲逐)
其三
長繩難繫日自古共悲辛黃金高北斗不惜買陽春石
火無留光還如世中人即事已如夢後來我誰身提壼
莫辭貧取酒會四鄰仙人殊恍惚未若醉中真(傅玄詩歲暮景)
(邁羣光絶安得長繩繫白日唐書尉遲敬德傳王曰公之心如山岳然雖積金至斗豈能移之又唐人詩身後)
(堆金柱北斗疑當時俚語有此劉勰新論人之短生猶如石火炯然以過法苑珠林石火無恒燄電光非久停)
其四
清都綠玉樹灼爍瑶臺春攀花弄秀色遠贈天仙人香
風送紫蘂直到扶桑津耻(蕭本作取)掇世上艷所貴心之珍
相思傳一笑聊欲示情親(楚辭造旬始而觀清都朱子注清都列子以為帝之所居)
(也左思蜀都賦暉麗灼爍劉淵林注灼爍艷色也劉良注灼爍光彩貌鮑照詩朝日灼爍發園華拾遺記崑崙)
(山傍有瑶臺十二各廣千步皆五色玉為臺基抱朴子上士舉形昇虚謂之天仙木華海賦翔陽逸駭於扶桑)
(之津吕延濟注扶桑之津日出之處)
其五
今日風日好明日恐不如春風笑於人何乃愁自居吹
簫舞彩鳳酌醴鱠神魚千金買一醉取樂不求餘逹士
遺天地東門有二疏愚夫同瓦石有才知卷舒無事坐
悲苦塊然涸轍鮒(鮒古本作魚蕭氏以魚字重上一韻當作鮒音蒲無疑今從之吹簫致)
(鳳用蕭史事見六卷注嵇康詩鸞觴酌醴神鼎烹魚說文醴酒一宿熟者曹植詩玉尊盈桂酒河伯獻神魚漢)
(書疏廣為太傅兄子受為少傅太子每朝因進見太傅在前少傅在後父子並為師傅朝廷以為榮在位五歲)
(廣謂受曰吾聞知足不辱知止不殆功遂身退天之道也今仕宦至二千石宦成名立如此不去懼有後悔豈)
(如父子相隨出關歸老故鄉以夀命終不亦善乎受叩頭曰從大人議即日父子俱稱病滿三月賜告廣遂稱)
(篤上疏乞骸骨上以其年篤老皆許之加賜黃金二十斤皇太子贈以五十斤公卿大夫故人邑子設祖道供)
(帳東都門外送者車數百兩辭决而去及道路觀者皆曰賢哉二大夫廣既歸鄉里日令家供具設酒食請族)
(人故舊賓客與相娱樂涸轍鮒用莊子事見二十卷注)
其六
運速天地閉胡風結飛霜百草死冬月六龍頽西荒太
白出東方彗星揚精光鴛鴦非越鳥何為眷南翔惟昔
鷹將犬今為侯與王得水成蛟龍爭池奪鳳凰北斗不
酌酒南箕空簸揚(周易天地閉賢人隠月令孟冬之月天氣上騰地氣下降天地不通閉塞)
(而成冬六龍謂天子大駕詳八卷註漢書太白出西方失其行夷狄敗出東方失其行中國敗宋書太白出東)
(方利用兵西方不利晉書彗星所謂掃星本類星末類彗小者數寸長或竟天見則兵起大水主掃除除舊布)
(新有五色各依五行本精所主史臣按彗本無光傅日而為光故夕見則東指晨見則西指在日南北皆隨日)
(光而指頓挫其芒或長或短光芒所及則為災唐書乾元三年四月丁已有彗星見於東方在婁胃間色白長)
(四尺東方疾行歷昴畢觜&KR3221;參東井輿鬼柳軒轅至右執法西凡五旬餘不見閏四月辛酉朔有彗星出於西)
(方長數丈至五月乃滅婁為魯胃昴畢為趙觜觽參為唐東井輿鬼為京師分柳其半為周分二彗仍見者薦)
(禍也曹植詩願隨越烏飜飛南翔陳琳檄文謂其鷹犬之才爪牙可任韻會將與也魏書楊大眼傳時將南伐)
(李冲典選征官用為軍主大眼顧謂同僚曰吾之今日所謂蛟龍得水之秋自此一舉終不復與諸君齊列矣)
(晉中興書荀勖徙中書監為尚書令人賀之乃發恚曰奪我鳳凰池卿諸人何賀我耶詩小雅惟南有箕不可)
(以簸揚維北有斗不可以挹酒漿孔穎達正義云言惟此天上其南則有箕星不可以簸揚米粟其北則有斗)
(星不可以&KR0008;㪺其酒漿地運速天地閉喻國家否運之至如四運將終之時天之氣亦為之閉塞不通胡風)
(結飛霜喻禄山起兵為害百草死冬月喻人民遭亂而死六龍頽西荒喻明皇西幸蜀中太白出東方彗星揚)
(精光謂仰觀天象昭昭可察災害不知何日可除鴛鴦非越鳥何為眷南翔謂已非南人而向南奔走疑太白)
(於此時偕婦同行故用鴛鴦為喻此詩其作於流夜郎之前耶惟昔鷹將犬今為侯與王謂出身微劣不過效)
(鷹犬之用而能得尺寸之功以致身高位者多也得水成蛟龍謂將帥郭子儀李光弼一流爭池奪鳳凰謂宰)
(相房琯張鎬一流北斗不酌酒南箕空簸揚傷已無人薦逹如彼天星之中北斗雖有斗名而不可用之以酌)
(酒南箕雖有箕名而不可用之以簸揚米糓徒有高才不為人用其自悲之意深矣蕭氏以為太白從永王時)
(作詩諷其勤王而王不從故作是詩者非也)
其七
世路今太行迴車竟何託萬族皆凋枯遂無少可樂曠
野多白骨幽魂共銷鑠榮貴當及時春華宜照灼人非
崑山玉安得長璀錯身没期不朽榮名在麟閣(劉孝標廣絶交)
(論世路嶮巇一至於此太行孟門豈云嶃絶太行山路最為險峻見五卷注陶潛詩萬族各有託魏許昌碑表)
(白骨既交輝於曠野蘇武詩努力愛春華李善注春華喻少時也古讀曲歌千葉紅芙蓉照灼綠水邊韓詩外)
(傳玉出於崑山說文璀玉光也魯靈光殿賦下岪嶎以璀錯漢宣帝圖畫功臣於麒麟閣詳四卷注璀取緯)
(切催上聲)
其八
月色不可掃客愁不可道玉露生秋衣流螢飛百草日
月終銷毁天地同枯槁蟪蛄啼青松安見此樹老金丹
寧誤俗昧者難精討爾非千歲翁多恨去世早飲酒入
玉壺藏身以為寶(歲華紀麗秋露白故曰玉露楚辭白日晼晚其將入兮明月銷鑠而滅毁)
(蟪蛄寒蟬也詳五卷注費長房見老翁賣藥市罷輙跳入壺中詳九卷注)
其九
生者為過客死者為歸人天地一逆旅同悲萬古塵月
兔空𢷬藥扶桑已成(一作以為)薪白骨寂無言青松豈知春
前後更嘆息浮榮何足珍(列子古者謂死人為歸人夫言死人為歸人則生人為行)
(人矣左傳保於逆旅杜預注逆旅客舍也孔穎逹正義逆迎也旅客也迎止賓客之處也莊子悲夫世人直為)
(物逆旅耳傅玄擬天問月中何有白兔𢷬藥楚辭章句東方有扶桑之木其高萬仞日下浴於湯谷上拂其扶)
(桑爰始而登照曜四方)
其十
仙人騎彩鳳昨下閬風岑海水三清淺桃源一見尋遺
我綠玉杯兼之紫瓊琴杯以傾美酒琴以閑素心二物
非世有何論珠與金琴彈松裏風杯勸天上月風月長
相知世人何倏忽(十洲記崑崙山三角其一角正北干辰之輝名曰閬風巔神仙傳麻姑云)
(接待以來見東海三為桑田向到蓬萊水又淺於往日桃源見二卷注江淹詩素心正如此李善注方言曰素)
(本也)
其十一
涉江弄秋水愛此荷花鮮攀荷弄其珠蕩漾不成圓佳
期綵雲重欲贈隔遠天相思無由見悵望凉風前(吴均詩願)
(君早旋反及此荷花鮮楚辭與佳期兮夕張)
其十二
去去復去去辭君還憶君漢水既殊流楚山亦此分人
生難稱意豈得長為羣越燕喜海日燕鴻思朔雲别久
容華晚琅玕不能飯日落知天昏夢長覺道遠望夫登
高山化石竟不返(古詩行行重行行與君生别離鮑照詩人生不得常稱意吴越春秋胡馬)
(望北風而立越燕向日而熙誰不愛其所近悲其所思者乎酉陽雜爼紫胸輕小者是越燕爾雅翼越燕小而)
(多聲頷下紫巢於門楣上謂之紫燕亦謂之漢燕顔延之赭白馬賦眷西極而驤首望朔雲而蹀足張衡南都)
(賦珍羞琅玕充溢圓方李周翰注琅玕玉名飲食比之所以為美初學記劉義慶幽明錄曰武昌北山上有望)
(夫石狀若人立古傳云昔有貞婦其夫從役遠赴國難携弱子餞送此山立望其夫而化為石因以為名焉)
感興八首
瑶姬天帝女精彩化朝雲宛轉入夢宵無心向楚君錦
衾抱秋月綺席空蘭芬茫昧竟誰測虛傳宋玉文(瑶姬見一)
(卷惜餘春賦注宋玉高唐賦見二卷古詩第五十八首注詩國風錦衾爛兮江淹詩綺席生浮埃)
其二
洛浦有宓妃飄颻雪爭飛輕雲拂素月了可見清輝解
珮欲西去(繆本作走)含情詎相違香塵動羅襪淥水不沾衣
陳王徒作賦神女豈同歸好色傷大雅多為世所譏(楚辭)
(九歎迎宓妃於伊雒王逸注宓妃神女盖伊洛水之精也史記索隠如淳曰宓妃伏羲女溺死洛水遂為洛水)
(之神曹植洛神賦序黃初三年余朝京師還濟洛川古人有言斯水之神名曰宓妃感宋玉對楚王說神女之)
(事遂作斯賦髣髴兮若輕雲之蔽月飄颻兮若流風之回雪願誠信之先逹解玉珮以要之凌波微步羅襪生)
(塵皆賦中語也陳王即曹植植以太和六年封陳王蕭士贇曰高唐神女二賦乃宋玉寓言以成文章洛神賦)
(則子建擬之而作後世之人如癡子聽人說夢以為誠有其事太白知其託詞而譏其傷大雅可謂識見高遠)
(矣宓宓當作虙即古伏字後人有作者誤也或作密音讀更非)
其三
裂素持作書將寄萬里懷眷眷待遠信竟歲無人來征
鴻務隨(繆本作從)陽又不為我棲委之在深篋蠧(繆本作塵)魚壊
其題何如投水(繆本作火)中流落他人開不惜他人開但恐
生是非(後漢書范式傳裂素為書以遺巨卿李善文選注纂文曰書縑曰素東觀餘論古者謂使為信)
(故逸少帖云信遂不取答真誥云公至山下又遣一信見告謝宣城傳云荆州信去倚待陶隠居帖云明旦信)
(還仍過取反凡言信者皆謂使人也近世猶有此語故虞永興帖云事已信人口具而今之流俗遂以遣書餽)
(物為信故謂之書信而謂前人之語亦然不復知魏晉以還所謂信者乃使之别名耳江淹詩遠心何所慕雲)
(邊有征鴻鄭康成毛詩箋雁者隨陽而處孔安國尚書傳隨陽之鳥鴻雁之屬孔穎達正義日之行也夏至漸)
(南冬至漸北鴻雁之屬九月而南正月而北左思蜀都賦所云木落南翔冰判北徂是也日陽也此鳥南北與)
(日進退隨陽之鳥故稱陽鳥古人謂書籖為題傳所云隋唐藏書皆金題玉躞是矣此所云題者乃書札面上)
(手筆封題之處)
其四
芙蓉嬌綠波桃李誇白日偶蒙春風榮生此艷陽質豈
無佳人色但恐花不實宛轉龍火飛零落互相失詎知
凌寒松千載長守一(守一不變其常也蕭士贇曰按此篇已見二卷古詩四十七首必是)
(當時傳寫之殊編詩者不能别姑存於此卷觀者試以首句比並而論美惡顯然識者自見之矣注己見前不)
(復重出)
其五
十五遊神仙仙遊未曾歇吹笙吟松風汎瑟窺海月西
山玉童子使我鍊金骨欲逐黃鶴飛相呼向蓬闕(江淹詩汎)
(瑟卧遙帷張銑注汎瑟撫瑟也魏文帝詩西山一何高高高殊無極上有兩仙童不飲亦不食靈寶經鍊骨成)
(金)
其六
西國(胡本作北)有美女結樓青雲端蛾眉艷曉月一笑傾城
歡高節不可奪(繆本作奪明主)炯心如凝丹常恐彩色晚不為
人所觀安得配君子共乘(繆本作成)雙飛鸞(古詩君亮執高節晉書張華曰)
(臣先帝老臣中心如丹江淹詩彩色世所重琦按此篇與二卷中古詩之二十七首互有同異想亦是其初藳)
(編詩者不審遂重列於此耳注已見前者不復重出)
其七
朅來荆山客誰為珉玉分良寶絶見棄虚持三獻君直
木忌先伐芬蘭哀自焚盈滿天所損沉冥道所羣東海
有碧水西山多白雲魯連及夷齊可以躡清芬(朅來詳見十三)
(卷懷友人岑倫詩注說文珉石之美者鮑照詩涇渭不可雜珉玉當早分蕭士贇曰此篇已見二卷古風之三)
(十六首但有數語之異是亦當時初本傳寫之殊編詩者不忍棄兩存之耳注已見前者不復重出)
其八
嘉穀隠豐草草深苗且稀農夫既不異(胡本作易)孤穗將安
歸常恐委疇隴忽與秋蓬飛烏得薦宗廟為君生光輝
(書吕刑農殖嘉榖說文禾嘉穀也二月始生八月而熟得時之中故謂之禾詩大雅茀厥豐草陶潛詩草盛豆)
(苗稀曹植詩黍稷委疇隴農夫安所獲蕭士贇曰此篇比興之詩刺時賢不能引類拔萃以為國用者與嘉榖)
(隠豐草草深苗且稀喻賢人在野混於常人之中農夫既不異孤穗將安歸農夫見穀之在草而不别異之猶)
(賢者見賢之在野而不薦引之也常恐委疇隴忽與秋蓬飛喻在野之賢唯恐老之將至與草木俱腐也烏得)
(薦宗廟為君生光輝在野之賢冀在位之賢引而進之以羽儀朝廷也嗟乎士懷才而不遇千載讀之猶有感)
(激遂穗音)
寓言三首
周公負斧扆成王何夔夔武王昔不豫剪爪投河湄賢
聖遇讒慝不免人君疑天風拔大木禾黍咸傷萎管蔡
扇蒼蠅公賦鴟鴞詩金縢若不啟忠信誰明之(逸周書成王嗣)
(幼弱未能踐天子之位周公攝政君天下弭亂六年而天下大治乃會方國諸侯於宗周大朝諸侯明堂之位)
(天子之位負斧扆南面立禮記明堂位昔者周公朝諸侯於明堂之位天子負斧依南鄉而立鄭康成注負之)
(言背也斧依為斧丈屏風於戶牖之間周公於前立焉孔穎達禮記正義天子當依而立者依狀如屏風以絳)
(為質高八尺東西當戶牖之間繡為斧文也亦曰斧依故覲禮曰天子設斧依於戶牖之間左右凡天子兖冕)
(負斧依鄭注云依如今綈素屏風也有繡斧文所以示威也爾雅云牖戶之間謂之扆郭注云窗東戶西也依)
(此諸解是設依於廟堂戶牖之間天子見諸侯則依而立負之而南面以對諸侯也扆依古字通用書舜典夔)
(夔齋慄孔安國傳夔夔悚懼貌尚書既克商二年王有疾弗豫二公曰我其為王穆卜周公曰未可以戚我先)
(王公乃自以為功為三壇同墠為壇於南方北面周公立焉植璧秉珪乃告太王王季文王公歸納册於金縢)
(之匱中王翼日乃瘳武王既喪管叔及其羣弟流言於國曰公將不利於孺子周公乃告二公曰我之弗辟我)
(無以告我先王周公居東二年則罪人斯得於後公乃為詩以貽王名之曰鴟鴞王亦未敢誚公秋大熟未穫)
(天大雷電以風禾盡偃大木斯拔邦人大恐王與大夫盡弁以啟金滕之書得周公所自以為功代武王之說)
(王執書以泣曰昔公勤勞王家惟予冲人勿及知今天動威以彰周公之德惟朕小子其親迎我國家禮亦宜)
(之王出郊天乃雨反風禾則盡起歲則大熟史記蒙恬列傳昔周成王初立未離襁褓周公旦負王以朝卒定)
(天下及成王有病甚殆周公旦自揃其爪以沈於河曰王未有識是旦執事有罪殃旦受其不祥乃書而藏之)
(記府及王能治國有賊臣言周公旦欲為亂久矣王若不備必有大事王乃大怒周公旦走而奔於楚成王觀)
(於記府得周公旦沈書乃流涕曰孰謂周公旦欲為亂乎殺言之者而反周公旦魯世家亦載此事太白此詩)
(盖合二事而互言之蕭士贇曰此懼讒詩也隠括金縢之事以申其意扆隠綺切衣上聲同倚)
其二
遙裔雙綵鳳婉孌三青禽往還瑶臺裡鳴舞玉山岑以
歡秦娥意復得王母心區區(繆本作驅驅)精衛鳥銜木空哀
吟(盧思道詩丰茸雞樹密遙裔鶴烟稠毛萇詩傳婉孌少好貌山海經三青鳥皆西王母使也詳六卷注瑶)
(臺玉山皆西王母之居見五卷注江淹詩願乘青鳥翼徑出玉山岑秦娥謂秦穆公女弄玉也見六卷注精衛)
(銜木填海見一卷大鵬賦注蕭士贇曰此刺當時出入宫掖取媚后妃公主以求爵位者綵鳳青禽以比佞幸)
(瑶臺玉山以比宫掖秦娥以比公主王母以比后妃精衛銜木以比小臣懷區區報國之心盡忠竭誠而不見)
(知其意微而顯矣裔音曳)
其三
長安春色歸先入青門道綠楊不自持從風欲傾倒海
燕還秦宫雙飛入簾櫳相思不相(繆本作可)見託夢遼城東
(雍錄青門在漢都城為東面南來第一門即邵平種瓜之地也謝惠連詩升月照簾櫳說文櫳房室之疏也秦)
(置遼西遼東二郡因在遼水之西東而名在唐時遼西為柳城郡及北平郡之東境遼東為安東都護府之地)
(外與奚契丹室韋靺鞨諸夷相接皆邊城也有兵戍之蕭士贇曰此閨思詩也良人從軍滔滔不歸感時觸物)
(而動懷人之思者歟綠楊海燕以起興也婉然國風之體所謂聖於詩者此哉)
秋夕旅懷
凉風度秋海吹我鄉思飛連山去無際流水何時歸目
極(繆本作日夕)浮雲色心斷明月暉芳草歇柔艷白露催寒
衣夢長銀漢落覺罷天星稀含悲(繆本作嘆)想舊國泣下誰
能揮
感遇四首
吾愛王子晉得道伊洛濱金骨既不毁玉顔長自春可
憐浮丘公猗靡與情親舉手白日間分明謝時人二仙
去已遠夢想空殷勤(王子晉浮丘公事詳見五卷鳳笙篇註子虚賦扶輿猗靡張銑注猗)
(靡相隨貌阮籍詩猗靡情歡愛蕭士贇曰此詩盖有所懷託二仙而言也)
其二
可歎東籬菊莖疎葉且微(胡本作肥)雖言異蘭蕙亦自有芳
菲未泛盈樽酒徒沾清露輝當榮君不採飄落欲何依
(陶潛詩採菊東籬下)
其三
昔余聞姮(繆本作常)娥竊藥駐雲髮不自嬌玉顔方希鍊金
骨飛去身莫返含笑坐明月紫宫誇蛾眉隨手會凋歇
(淮南子羿請不死之藥於西王母姮娥竊以奔月高誘注姮娥羿妻羿請不死藥於西王母未及服之姮娥盜)
(食之得仙奔入月中為月精也左思詩列宅紫宫裏李周翰注紫宫天子所居處)
其四
宋玉事楚王立身本高潔巫山賦綵雲郢路歌白雪舉
國莫能和巴人皆卷舌一惑(蕭本作感)登徒言恩情遂中絶
(宋玉高唐賦言巫山綵雲及對楚王問言客有歌於郢中為陽春白雪其曲彌高其和彌寡俱詳二卷注登徒)
(子好色賦大夫登徒子侍於楚王短宋玉曰玉為人體貌閑麗口多微辭又性好色願王勿與出入後宫王以)
(登徒子之言問宋玉玉曰體貌閑麗所受於天也口多微辭所學於師也至於好色臣無有也王曰子不好色)
(亦有說乎有說則止無說則退班婕妤詩棄捐篋笥中恩情中道絶蕭士贇曰太白此篇借宋玉事以申巳意)
(也)
翰林讀書言懷呈集賢(繆本多院内二字)諸學士(唐書百官志開)
(元十三年改麗正修書院為集賢殿書院五品以上為學士六品以下為直學士宰相一人為學士)
(知院事常侍一人為副知院事又置判院一人押院中使一人玄宗常選耆儒日一人侍讀以質史)
(籍疑義至是置集賢院侍讀學士侍講直學士其後又增置修撰官校理官待制官留院官知校討)
(官文學直之員又云學士之職本以文學言語被顧問出入侍從因得參謀議納諫諍其禮尤寵而)
(翰林院者待詔之所也唐制乘輿所在必有文詞經學之士下至卜醫伎術之流皆直於别院以備)
(宴見而文書詔令則中書舍人掌之自太宗時名儒學士時時召以草制然猶未有名號乾封以後)
(始號北門學士玄宗初置翰林待詔以張說陸堅張九齡等為之掌四方表疏批答應和文章既而)
(又以中書務劇文書多壅滯乃選文學之士號翰林供奉與集賢院學士分掌制詔書勅開元二十)
(六年又改翰林供奉為學士别置學士院專掌内命凢拜免將相號令征伐皆用白麻其後選用益)
(重而禮遇益親至號為内相又以為天子私人凡充其職者無定員自諸曹尚書下至校書郎皆得)
(預選)
晨趨紫禁中夕待金門詔觀書散遺帙探古窮至妙片
言苟會心掩卷忽而笑青蠅易相點白雪難同調本是
疎散人屢貽褊促誚雲天屬清朗林壑憶遊眺或時清
風來閒倚欄(一作簷)下嘯嚴光桐廬溪謝客臨海嶠功成
謝人間(一作君)從此一投釣(謝莊宋孝武宣貴妃誄收華紫禁李善註王者之宫以象)
(紫微故謂宫中為紫禁李延濟注紫禁即紫宫天子所居也漢書東方朔傳待詔金門稍得親近說文帙書衣)
(也謝靈運詩散帙問所知散帙者解散其書外所裹之帙而翻閱之也陳子昂詩青蠅一相點白璧遂成冤盖)
(青蠅遺糞白玉之上致成點汚以比讒譖之言能使修潔之士致招罪尤也白雪曲名其曲彌高其和彌寡見)
(二卷注章華太子後漢書注桐廬縣南有嚴子陵漁釣處今山邊有石上下可坐十人臨水名曰嚴陵釣壇也)
(謝客即謝靈運客是其小名詳十六卷注靈運有登臨海嶠詩張銑注臨海郡名嶠山頂也)
潯陽紫極宫感秋作(舊唐書開元二十九年正月制兩京諸州各置玄元皇帝)
(廟天寶二年三月改西京玄元廟為太清宫東京為太微宫天下諸郡為紫極宫方輿勝覽江州紫)
(極宫去州二里即今天慶觀蘇東坡曰李太白有潯陽紫極宫感秋詩紫極宫今天慶觀也道士胡)
(洞微以石本示予盖其師卓玘之所為)
何處聞秋聲翛翛北窗竹迴薄萬古心攬之不盈掬靜
坐觀衆妙浩然媚幽獨白雲南山來就我簷下宿嬾從
唐生決羞訪季主卜四十九年非一往不可復野情轉
蕭散世道有飜覆陶令歸去來田家酒應熟(謝朓詩颯颯滿池荷)
(翛翛蔭忩竹古塘上行邊地多悲風樹木何翛翛皇娥歌萬象迴薄化無方陸機詩攬之不盈手老子衆妙之)
(門謝靈運詩幽獨賴鳴琴陶潛詩白雲宿簷端張衡思玄賦感蔡子之慷慨從唐生以決疑用唐舉相蔡澤事)
(見十七卷注史記司馬季主者楚人也卜於長安東市淮南子蘧伯玉年五十而知四十九年非陶潛問來使)
(詩歸去來山中山中酒應熟翛音宵)
江上秋懷
餐霞卧舊壑散髮謝遠遊山蟬號枯桑始復知天秋朔
雁别海裔越燕辭江樓颯颯風卷沙茫茫霧縈洲黃雲
結暮色白水揚寒流惻愴心自悲潺湲淚難收蘅蘭方
蕭瑟長嘆令人愁(餐霞吞食霞氣仙家修鍊之法詳十三卷注散髮不冠而髮披亂也張華)
(詩散髮重隂下謝靈運撰征賦眷轉蓬之辭根悼朔雁之赴越淮南子遊於江潯海裔高誘注裔邊也越燕今)
(之紫燕已見本卷注楚辭横流涕兮潺湲王逸注潺湲流貌郭璞爾雅注杜蘅似葵而香邢昺疏本草唐本注)
(云杜蘅葉似葵形如馬蹄故俗云馬蹄香生山之隂水澤下濕地根似細辛白前等山海經云天帝山有草其)
(状如葵其臭如蘪蕪名曰杜蘅可以走馬食之已癭是也)
秋夕書懷(一作秋日南遊書懷)
北風吹海雁南渡落寒聲感此瀟湘客悽其流浪情海
懷結滄洲(一作遠心飛蒼梧)霞(一作遐)想遊(繆本作遥)赤城始探蓬壺
事(一作始採蓬壺術)旋覺天地輕澹然吟(一作思)高秋閒卧瞻太
清蘿月掩(一作隠)空幕松霜結(繆本作霜皓一作雲散)前楹滅見息
羣動獵微窮至精桃花有源水可以保吾生(初學記名山略記云)
(赤城山一名燒山東卿司命君所居洞周圍三百里上有上玉清平天詳見七卷注拾遺記蓬壺蓬萊也陶潛)
(詩日入羣動息莊子至精無形桃花源見二卷注)
避地司空原言懷(一統志司空山在安慶府太湖縣西北一百六十里山極高峻)
(山半有洗馬池即古司空原李白嘗避地於此太平寰宇記司空山在舒州太湖縣東北一百三十)
(里)
南風昔不競豪聖思經綸劉琨與祖逖起舞雞鳴晨雖
有匡濟心終為樂禍人我則異於是潛光皖水濱卜築
司空原北將天柱鄰雪霽萬里月雲開九江春俟乎太
階平然後託微身傾家事金鼎年貌可(繆本作何)長新所願得
此道終然保清真弄景奔日馭攀星戲河津一隨王喬
去長年玉天賓(左傳晉人聞有楚師師曠曰不害吾驟歌北風又歌南風南風不競多死聲楚)
(必無功杜預注歌者吹律以咏八風南風音微故曰不競也太白借用作晉朝南渡兵力不競解晉書祖逖與)
(劉琨俱為司州主簿情好綢繆共被同寢中夜聞荒雞鳴蹴琨覺曰此非惡聲也因起舞論曰祖逖散糓周貧)
(聞雞暗舞思中原之燎火幸天步之多艱原其素懷抑為貪亂者矣太白樂禍之論盖本於此梁書高祖覩海)
(内方亂有匡濟之心曹植詩潛光養羽翼進趣且徐徐太平寰宇記皖水在舒州懷寧縣西北自夀州霍山縣)
(南流入經縣北二里又東南流二百四十里入大江謂之皖口一統志皖水在潛山縣北下流會潛水經府城)
(西逹大江江南通志太白書堂在太湖縣司空山李白避地於此有卜築司空原之句韻會將與也唐六典注)
(霍山一名天柱在舒州懷寧縣自漢以來為南岳通典舒州懷寧縣有灊山一名天柱山方輿勝覽天柱峯在)
(皖山高三千七百丈周三百五十里山東有瀑布漢武帝嘗登此山即司元洞府九天司命真君所主也江南)
(通志天柱山在安慶府潛山縣與潛山連其峯最高突出衆山之上峭拔如柱屹然為尊道書謂之司元洞天)
(漢武帝嘗登封於此以代南岳山有魏左慈煉丹故跡九江在潯陽見十四卷注長楊賦玉衡正而泰階平詳)
(一卷明堂賦注江淹别賦鍊金鼎而方堅李善注鍊金為丹之鼎也廣雅日御謂之羲和陳子昂詩還丹奔日)
(馭却老餌雲霞河津謂天河之津王喬有三一是上古之仙人或稱王子喬或稱王喬楚辭中累引之見十二)
(卷注一是周靈王之太子晉亦稱王子喬見五卷注一是後漢時河東人為葉縣令者見十一卷注玉天道家)
(所謂玉清境之天天寶君所治即清微天也又王績詩三山銀作地八洞玉為天逖音剔皖音近緩)
上崔相百憂章(原注時在潯陽獄白崔相即崔渙詳十一卷注按太為宋中丞自)
(薦表云避地廬山遇永王東巡脅行中道奔走却至彭澤具巳陳首前後經宣慰大使崔渙及臣推)
(覆清雪尋經奏聞此詩及萬憤詞皆作於是時)
共工赫怒天維中摧鯤鯨噴蕩揚濤起雷魚龍陷人成
此禍胎火焚崑(繆本作昆)山玉石相磓仰希霖雨灑寶炎煨
箭發石開戈揮日迴鄒衍慟哭燕霜颯來微誠不感猶
縶(一作贄)夏臺蒼鷹搏攫丹棘崔嵬豪聖凋枯王風傷哀
斯文未喪東岳豈頽穆逃楚難鄒脫吴災見機苦遲二
公所咍驥不驟進麟何來哉星離一門草擲二孩萬憤
結緝(蕭本作習一作縎)憂從中催金瑟玉壺盡為愁媒舉酒太
息泣血盈杯台星再朗天網重恢屈法申恩棄瑕取材
冶長非罪尼父無猜覆盆儻舉應照寒灰(列子共工氏與顓頊爭為)
(帝怒而觸不周之山折天柱絶地維成公綏天地賦共工赫怒天柱摧折宋玉大言賦壮士憤兮絶地維鯤北溟)
(大魚也鯨亦海中大魚俱見大鵬賦注漢書枚乘傳福生有基禍生有胎書胤征火炎崑岡玉石俱焚廣韻磓)
(落也韻會煨燼也西京雜記李廣獵於冥山之陽見卧虎射之没矢飲羽進而視之乃石也其形類虎退而更)
(射鏃破幹折而石不傷予嘗以問揚子雲子雲曰至誠則金石為開班固幽通賦李虎發而石開淮南子魯陽)
(公與韓搆戰酣日暮援戈而揮之日為之反三舍李善文選注淮南子曰鄒衍盡忠於燕惠王惠王信譖而繫)
(之鄒衍仰天而哭正夏而天為之降霜史記桀召湯而囚之夏臺已而釋之索隠曰夏臺獄名廣雅獄犴也夏)
(曰夏臺殷曰羑里周曰囹圄漢書郅都遷為中尉是時民朴畏罪自重而都獨先嚴酷致行法不避貴戚列侯)
(宗室見都側目而視號曰蒼鷹顔師古曰言其鷙擊之甚周易寘於叢棘虞翻注獄外種九棘故稱叢棘孔穎)
(逹正義謂囚執之處以叢棘而禁之也初學記春秋元命苞曰樹棘槐聽訟於其下棘赤心有刺言治人者原)
(其心不失赤實事所以刺人其情令各歸實槐之言歸也情見歸實爾雅翼棘有赤白二種丹棘即赤棘也陳)
(子昂詩終古代興没豪聖莫能爭又云丘陵徒自出賢聖幾凋枯楊齊賢注豪聖周公也遭流言之變王道凋)
(枯故幽以下諸詩傷哀之禮記孔子早作負手曳杖逍遥於門歌曰泰山其頽乎梁木其壊乎哲人其萎乎子)
(貢聞之曰泰山其頽則吾將安仰梁木其壊哲人其萎則吾將安放夫子殆將病也盖寝疾七日而没初學記)
(泰山五岳之東岳也漢書楚元王以穆生白生申公為中大夫穆生不嗜酒元王每置酒常為穆生設醴及王)
(戊即位常設後忘設焉穆生退曰可以逝矣醴酒不設王之意怠不去楚人將鉗我於市稱疾卧申公白生強)
(起之曰獨不念先王之德歟今王一旦失小禮何足至此穆生曰易稱知幾其神乎君子見幾而作不俟終日)
(先王之所以禮吾三人者為道之存故也今而忽之是忘道也忘道之人胡可以久處豈為區區之禮哉遂謝)
(病去申公白生獨留王戊稍滛暴乃與吴通謀二人諫不聽胥靡之衣之赭衣使杵臼雅舂於市鄒陽齊人也)
(仕吴以文辯著名吴王以太子事怨望稱疾不朝隂有邪謀陽奏書諫吴王不納其言於是鄒陽知吴不可說)
(去之梁從孝王遊廣韻咍笑也宋玉九辯驥不驟進而求服兮家語叔孫氏之車士曰子鉏商採薪於大野獲)
(麟焉折其前左足載以歸叔孫以為不祥棄之於郭外使人告孔子曰有麏而角者何也孔子往觀之曰麟也)
(胡為來哉胡為來哉反袂拭面涕泣沾襟叔孫聞之然後取之子貢問曰夫子何泣爾孔子曰麟之至為明王)
(也出非其時而見害吾是以傷焉鮑照舞鶴賦忽星離而雲罷李善注星離分散也楚辭九思心結縎兮折摧)
(博雅結縎不解也江淹詩白露滋金瑟清風蕩玉琴晉書三台六星兩兩而居起文昌列抵太微三公之位也)
(在人曰三公在天曰三台老子天網恢恢疎而不漏說文恢大也台星再朗謂崔相之明察能照見幽微天網)
(重恢冀其赦已之罪丘遲與陳伯之書主上屈法申恩吞舟是漏陳琳為袁紹檄豫州文收羅英雄棄瑕取用)
(史記公冶長齊人字子長孔子曰長可妻也雖在縲絏之中非其罪也以其子妻之抱朴子是責三光不照覆)
(盆之内也三國志起烟於寒灰之上生華於已枯之木鯨音琴磓音堆煨音近威縶音執咍呼來切海平聲)
(恢音魁瑕音遐)
萬憤詞投魏郎中
海水渤(當作浡)潏人羅鯨鯢蓊胡沙而四塞始滔天於燕
齊何六龍之浩蕩遷白日於秦西九土星分嗷嗷悽悽
(蕭本作栖栖下韻重出恐誤)南冠君子呼天而啼戀高堂而掩泣淚
血地而成泥獄戶(霏玉本作時當)春而不草獨幽怨而沈迷兄
九江兮弟三峽悲羽化之難齊穆陵關北愁愛子豫章
天南隔老妻一門骨肉散百草遇難不復相提攜樹榛
拔桂囚鸞寵雞舜昔授禹伯成耕犂德自此衰吾將安
栖好我者恤我不好我者何忍臨危而相擠子胥鴟夷
彭越醢醯自古豪烈胡為此繄蒼蒼之天高乎視低如
其聽卑脫我牢狴儻辨美玉君收白珪(木華海賦天綱浡潏李善注浡)
(潏沸湧貌桓子新論曰夏禹之時洪水浡潏鯨鯢以喻不靖之人詳八卷注此以指祿山作亂也李善文選注)
(蓊聚也書堯典浩浩滔天禄山自范陽起逆遂據燕地燕與齊接壤故兼言之曰始滔天於燕齊也淮南子注)
(言日乘車駕以六龍詳三卷注以喻明皇幸蜀也蜀在秦之西故曰秦西國語能平九土韋昭曰九土九州之)
(土也淮南子何謂九州東南神州曰農土正南次州曰沃土西南戎州曰滔土正西弇州曰并土正中冀州曰)
(白土西北台州曰肥土正北濟州曰成土東北薄州曰隠土正東陽州曰伸土左思蜀都賦九土星分萬國錯)
(峙左傳晉侯觀於軍府見鍾儀問之曰南冠而縶者誰也有司對曰鄭人所獻楚囚也使稅之召而弔之再拜)
(稽首問其族對曰伶人也使與之琴操南音公語范文子文子曰楚囚君子也蕭士贇曰高堂喻朝廷也𤦺按)
(世之稱父母多曰高堂太白詩中絶無思親之句疑其遷化久矣考漢書賈誼傳曰人主之尊譬如堂羣臣如)
(陛衆庶如地故陛九級上廉遠地則堂高陛亡級廉近地則堂卑高者難攀卑者易陵理勢然也蕭氏以高堂)
(為喻朝廷其說近是梁書抱痛圜門含憤獄戶劉公幹詩沈迷簿領書回回自昏亂文獻通考九江在江州之)
(西北詳十四卷注四川通志巫峽在巫山縣東三十里與西陵峽歸峽並稱三峽上自夔州下至歸州夷陵州)
(凡七百里中皆三峽之地羽化如仙人之化生羽翼盖謂弟兄天各一方欲如飛仙之輕舉遠逝而相聚會不)
(能得也唐書地理志沂州沂水縣北有穆陵關山東通志穆陵關在沂水縣北一百二十里古齊關也一統志)
(穆陵關在青州大峴山上左傳齊桓公曰賜我先君履南至於穆陵即此又元和郡縣志穆陵關在黃州麻城)
(縣西八十八里在穆陵山上是穆陵關有二處而太白所稱者則齊地之穆陵關也盖是時伯禽尚在東魯未)
(歸耳豫章郡名唐時屬江南西道又謂之洪州在潯陽郡之南疑太白卧廬山時家室寓此流夜郎寄内詩曰)
(南來不得豫章書可見後漢書公卿所舉率黨其私所謂放鴟鴞而囚鸞鳳莊子堯治天下伯成子高立為諸)
(侯堯授舜舜授禹伯成子高辭為諸侯而耕禹往見之則耕在野禹趨就下風立而問焉曰昔堯治天下吾子)
(立為諸侯堯授舜舜授予吾子辭為諸侯而耕敢問其故何也子高曰昔堯治天下不賞而民勸不罰而民畏)
(今子賞罰而民日不仁德自此衰刑自此立後世之亂自此始矣夫子闔行耶無落吾事俋俋乎耕而不顧說)
(苑吴王賜子胥屬鏤之劍曰子以此死子胥乃自刺殺吴王取子胥尸盛以鴟夷浮之江中漢書比干剖心子)
(胥鴟夷應劭曰吴王取馬革為鴟夷盛子胥而沈之江鴟夷榼形顔師古曰鴟夷即今之盛酒鴟夷幐高誘吕)
(覽注革囊之大者為鴟夷史記索隠韋昭云以皮作鴟鳥形名曰鴟夷鴟夷皮榼也服虔云用馬革作囊以裹)
(尸投之於江史記漢誅梁王彭越醢之盛其醢徧賜諸侯廣韻繄辭也韻會繄語助也莊子天之蒼蒼其正色)
(耶吕氏春秋天之處高而聽卑初學記狴牢者亦獄别名家語孔子為魯司寇有父子訟者夫子同狴執之王)
(肅註狴獄牢也詩小雅白圭之玷尚可磨也少琦按太白集中稱其兄者五人新平長史粲也襄陽府皓也)
(虞城宰錫也中都明府某也徐王延年也稱其弟者十七人金城尉叔卿也臨洺令皓也舍人臺卿也南平太)
(守之遥也宣州長史昭也單父主簿凝也鄱陽司馬延陵昌岠也溧陽尉濟也京兆參軍令問也不言職位者)
(也冽也幼成也况也襄也綰也錞也浮屠談皓也大抵皆從兄弟也此詩所云兄九江兮弟三峽與下文愛子)
(老妻並言似指其親兄弟而言上有兄下有弟則太白乃其仲歟然兄弟之名則無可據姑表出之以俟淹博)
(者之詳考篦潏音聿繄音近衣狴邊逑切音又音批珪與圭同)
荆州賊亂(蕭本作平)臨洞庭言懷作(通鑑乾元二年八月襄州將康楚元)
(張嘉延據州作亂刺史王政奔荆州楚元自稱南楚霸王九月張嘉延襲破荆州荆南節度使杜鴻)
(漸棄城走灃朗郢峽歸等州官吏聞之爭潛竄山谷十一月康楚元等衆至萬餘人商州刺史充荆)
(襄等道租庸使韋倫發兵討之駐於鄧之境招諭降者厚撫之伺其稍怠進軍擊之生擒楚元其衆)
(遂潰得其所掠租庸二百萬緡荆襄皆平)
修蛇横洞庭吞象臨江島積骨成巴陵遺言聞楚老水
窮三苗國地窄三湘道歲晏天崢嶸時危人枯槁思歸
阻喪亂去國傷懷抱郢路方丘墟章華亦傾倒風悲猿
嘯苦木落鴻飛早日隠西赤沙月明東城草關河望已
絶氛霧行當掃長呌天可聞吾將問蒼昊(淮南子堯乃使羿斷修蛇於洞)
(庭高誘注修蛇大蛇吞象三年而出其骨之類元和郡縣志昔羿屠巴蛇於洞庭其骨若陵故曰巴陵孔安國)
(尚書傳三苗之國在洞庭右彭蠡在荒服之例去京師二千五百里通典岳州古蒼梧之野亦三苗國之地青)
(草洞庭湖在焉二湖相連青草在南洞庭在北注云凡今長沙衡陽諸郡皆古三苗之地三湘詳一卷悲清秋)
(賦注楚辭歲既晏兮孰華予王逸注晏晚也鮑照舞鶴賦歲崢嶸而愁暮李善注廣雅曰崢嶸高貌歲之將盡)
(猶物之高也通典江陵郡今之荆州春秋以來楚國之都謂之郢都西通巫巴東接雲夢亦一都會也楚辭惟)
(郢路之遼遠左思魏都賦臨淄牢落鄢郢丘墟吕延濟注丘墟謂居人少也方輿勝覽江陵府有章華臺晉杜)
(預云在今南郡華容城中華容即今監利水經注洞庭湖水廣圓五百餘里日月若出没於其中方輿勝覽洞)
(庭湖在巴陵縣西西吞赤沙南連青草横亘七八百里岳陽風土記赤沙湖在華容縣南夏秋水泛與洞庭洪)
(通杜甫道林岳麓詩所謂殿角插入赤沙湖也一統志赤沙湖在洞庭湖西夏秋水泛與洞庭為一涸時惟見)
(赤沙舊記云洞庭南連青草西亘赤沙七八百里又謂之三湖初學記盛弘之荆州記云巴陵南有青草湖周)
(迴數百里湖南有青草山因以為名一統志青草湖一名巴丘湖北連洞庭南接瀟湘東納泪羅之水每夏秋)
(水泛與洞庭為一水涸則此湖先乾青草生焉琦按城草恐是青草之訛然青草在南而詩云東青草則又未)
(敢定也江淹詩皇晉遘陽九天下横氛霧張銑注氛霧喻亂賊也王延夀魯靈光殿賦承蒼昊之純殷張載注)
(蒼昊皆天之稱也春為蒼天夏為昊天)
覽鏡書懷
得道無古今失道還衰老自笑鏡中人白髮如霜草捫
心空歎息問影何枯槁桃李竟何言終成南山皓(史記桃李)
(不言下自成蹊南山四皓見二十二卷注)
田園言懷
賈誼三年謫班超萬里侯何如牽白犢飲水對清流(漢書)
(賈誼為長沙傅三年有鵩飛入誼舍止於坐隅誼既以謫居長沙長沙卑濕誼自傷悼以為夀不得長乃為賦)
(以自廣後漢書班超行詣相者曰祭酒布衣諸生耳而當封侯萬里之外超問其状相者指曰生燕頷虎頭飛)
(而食肉此萬里侯相也後使西域西域五十餘國悉皆納質内屬封超為定遠侯淮南子宋人好善者家無故)
(黑牛生白犢高士傳許由堯召為九州長由不欲聞之洗耳於潁濱時其友巢父牽犢欲飲之見由洗耳問其)
(故對曰堯欲召我為九州長惡聞其聲是故洗耳巢父曰子若處高岸深谷人道不通誰能見子子故浮游欲)
(聞求其名譽汚吾犢口牽犢上流飲之詩意謂仕宦而不得志如賈誼一流得志如班超一流皆羈旅異方不)
(如巢許隠居獨樂安步田園之為善也其旨深矣)
江南春懷
青春幾何時黃鳥鳴不歇天涯失鄉(一作歸)路江外老華
髮心飛秦塞雲影滯楚關月身世殊爛漫田園久蕪没
歲晏何所從長歌謝金闕(埤雅黃鳥亦名黎黃其色黎黑而黃也鳴則蠶生韓子曰)
(以鳥鳴春若黃鳥之類其善鳴者也隂陽運作推移時至氣動不得不爾故先王以候節令華髮見九卷注歲)
(晏見本卷注楚辭章句謝去也金闕猶金門長歌謝金闕見不復有仕進之意)
聽蜀僧濬彈琴
蜀僧抱綠綺西下峨眉峯為我一揮手如聽萬壑松客
心洗流水遺響入霜鐘不覺碧山暮秋雲暗幾重(綠綺司馬)
(相如之琴也見二十卷注唐書地理志嘉州羅目縣有峨眉山嵇康琴賦伯牙揮手李善注揮動也流水見十)
(六卷注山海經豐山有九鐘焉是知霜鳴郭璞注霜降則鐘鳴故言知也)
魯東門觀刈蒲(埤雅蒲水草也似莞而𥚹有脊生於水涯柔滑而温可以為席)
魯國寒事早初霜刈渚蒲揮鎌若轉月拂水生連珠此
草最可珍何必貴龍鬚織作玉牀席欣承清夜娱羅衣
能再拂不畏素塵蕪(陸倕詩江關寒事早夜露傷秋草梁簡文帝詩渚蒲變新節方言刈)
(鉤自關而西或謂之鉤或謂之䥥顔師古急就篇注鉤即鎌也形曲如鉤因以名云蜀本草龍芻叢生莖如綖)
(所在有之俗名龍鬚草可為席謝朓咏席詩但願羅衣拂無使素塵彌鎌音廉)
詠鄰女東窗海石榴(太平廣記新羅多海紅并海石榴唐贊皇李德裕言花名)
(中帶海者悉從海東來)
魯女東窗下海榴世所稀珊瑚映綠水未足比光輝清
香隨風發落日好鳥歸願為東南枝低舉拂羅衣無由
一(蕭本作共)攀折引領望金扉(潘岳安石榴賦似長離之棲鄧林若珊瑚之映綠水古詩)
(清商隨風發潘岳詩引領望京室王延夀魯靈光殿賦排金扉而北入張銑注扉門扉也)
南軒松
南軒有孤松柯葉自綿羃清風無閒時蕭灑終日夕隂
生古苔綠色染秋烟碧何當凌雲霄直上數千尺(綿羃枝葉)
(稠密而相覆之意羃音密)
詠山樽二首(前一首一作詠柳少府山癭木樽)
蟠木不彫飾且將斤斧(繆本作斧斤)疎樽成山岳勢材是棟
梁餘外與金罍並中涵玉醴虚慙君垂拂拭遂忝玳筵
居(漢書蟠木根柢輪囷離竒顔師古注蟠木屈曲之木也金罍酒器見七卷注張衡思玄賦噏青岑之玉醴)
(兮吕向注玉醴玉泉也嵇康琴賦玉醴湧其前吕延濟注玉醴玉漿也味如酒此詩之意則以玉醴為酒也江)
(總詩玳筵歡趣密)
其二
擁腫寒山木嵌空成酒樽悔無江海量偃蹇在君門(莊子)
(吾有大樹人謂之樗其大本擁腫而不中繩墨甘泉賦嵌巖巖其龍鱗顔師古注嵌開張貌嵌丘銜切音近)
(龕)
初出金門尋王侍御不遇咏壁上鸚鵡(一作勅放歸山留别)
(陸侍御不遇詠鸚鵡)
落羽辭金殿孤鳴託(蕭本作吒)繡衣能言終見棄還向隴西(繆本)
(作山)飛(御史繡衣見十一卷注張華禽經注鸚鵡出隴西能言鳥也)
紫藤樹(筆談黃環即今之朱藤也葉如槐其花穗懸紫色如葛花可作菜食火不熟亦有小)
(毒京師人家園圃中作大架種之謂之紫藤花者是也實如皂莢蜀都賦所謂青珠黃環者黃環即)
(此藤之根古今皆種以為庭檻之飾)
紫藤挂雲木花蔓宜陽春密葉隠歌鳥香風留(蕭本作流)
美人
觀放白鷹二首
八月邊風高胡鷹白錦毛孤飛一片雪百里見秋毫
其二
寒冬十二月蒼鷹八九毛寄言燕雀莫相啅自有雲霄
萬里高(蘇武詩寒冬十二月晨起距嚴霜鷹一歲色黃二歲色變次赤三歲而色始蒼矣故謂之蒼鷹)
(八九毛者是始獲之鷹剪其勁翮令不能遠舉颺去啅衆口貌太白借用作嘲誚意此詩河嶽英靈集以為)
(高適之作題云見薛大臂鷹作適集亦載此詩啅音捉)
觀博平王志安少府山水粉圖(唐河北道博州博平郡有博平縣)
粉壁為空天丹青状江海游雲不知歸日見白鷗在博
平真人王志安沈吟至此願挂冠松溪石磴(繆本作嶝)帶秋
色愁客思歸坐(繆本作生)曉寒(南史蕭眎素為諸暨令到縣十餘日挂衣冠於縣門而去)
(釋常談休官謂之挂冠西漢馮萌見王莽簒逆乃曰不去禍將及身遂觧冠挂於城東門而去韻會磴登涉之)
(道也嶝磴音鐙或作音義同)
題雍丘崔明府丹竈(唐河南道汴州陳留郡有雍丘縣)
美人為政本忘機服藥求仙事不違葉縣已泥丹竈畢
瀛洲當伴赤松歸先師有訣神將助大聖無心火自飛
九轉但能生羽翼雙鳬忽去定何依(瀛洲海中仙山見十五卷注赤松子)
(古仙人見二卷注抱朴子古之道士合作神藥必入名山山神必助之為福藥必成又云一轉之丹服之三年)
(得仙二轉之丹服之二年得仙三轉之丹服之一年得仙四轉之丹服之半年得仙五轉之丹服之百日得仙)
(六轉之丹服之四十日得仙七轉之丹服之二十日得仙八轉之丹服之十日得仙九轉之丹服之三日得仙)
(魏文帝詩服藥四五日身輕生羽翼風俗通俗說孝明帝時尚書郎河東王喬遷為葉令喬有神術每月朔嘗)
(詣臺朝帝怪其來數而無車騎密令太史候望言其臨至時常有雙鳬從南飛來因伏伺見鳬舉羅但得一雙)
(舄耳使尚方識視四年中所賜尚書官屬履也)
觀元丹丘坐巫山屏風
昔遊三峽見巫山見畫巫山宛相似疑是天邊十二峯
飛入君家綵屏裏寒松蕭颯如有聲陽臺微茫如有情
錦衾瑶席何寂寂楚王神女徒盈盈高咫尺如千里翠
屏丹崖粲如綺蒼蒼遠樹圍荆門歷歷行舟泛巴水水
石潺湲萬壑分烟光草色俱氳氛溪花笑日何年發江
客聽猿幾歲聞使人對之心緬邈疑入高(蕭本作嵩誤)丘夢
綵雲(太平寰宇記巫山縣有巫山盛弘之荆州記云沿峽二十里有新崩灘至巫峽因山而名也首尾一)
(百六十里舊云自三峽取蜀數千里恒是一山此盖好大之言也惟三峽七百里兩岸連山略無缺處重巖疊)
(嶂隠天蔽日自非亭午夜分不見日月所謂高山尋雲怒湍流水絶非人境神女廟在峽之岸四川省志巫山)
(在䕫州巫山縣東三十里形如巫字有峯十二曰望霞翠屏朝雲松巒集仙聚鶴淨壇上昇起雲棲鳳登龍望)
(聖也此十二峯者不聚一面乃江繞此山周遭有十二峯繪者不得不彙為一圖耳陽臺山在巫山縣治西北)
(高丘山亦在其間高唐賦載巫山神女與楚王夢遇自言妾在巫山之陽高丘之岨旦為朝雲暮為行雨朝朝)
(暮暮陽臺之下是也後人立神女廟於山下今謂妙用真人祠楚辭瑤席兮玉瑱王逸注瑶玉為席湯惠休詩)
(錦衾瑶席為誰芳南史蕭賁善畫於扇上圖山水咫尺之内便覺萬里為遥荆門在巫山之下流巴水在巫山)
(之上流一統志荆門山在湖廣荆州宜都縣西北五十里大江南與虎牙相對水經注巴水出晉昌郡宣漢縣)
(巴嶺山西南流歷巴中經巴城故城南李嚴所築大城北西南入江四川通志巴江在重慶府巴縣東北閬水)
(與白水合流曲折三回如巴字因名巴江琦謂詩中所云巴水似指巴地所經之水而言不專謂曲折三回之)
(巴江也廣韻潺湲水流貌氛氲祥氣也謝靈運詩緬邈區中緣張詵注緬邈髣髴也)
求崔山人百丈崖瀑布圖(天台山志百丈巖在天台縣西北二十五里崇)
(道觀西北與瓊臺相望峭險束隘四山牆立下為龍湫翠蔓蒙絡水流聲潨然盤澗繞麓入為靈溪)
(由高視下凄神寒骨)
百丈素崖裂四山丹壁開龍潭中噴射晝夜生風雷但
見瀑泉落如潨雲漢來聞君寫真圖島嶼備縈迴石黛
刷幽草曾青澤古苔幽緘儻相傳何必向天台(韻會瀑飛泉懸)
(水也潨水會也徐陵玉臺新詠序南都石黛最發雙蛾韻會黛說文畫眉墨也本作黱今作黛荀子王制篇南)
(海則有羽翮齒革曾青丹干焉楊倞注曾青銅之精可繪畫及化黃金者出蜀山越崖又正論篇加之以丹矸)
(重之以曾青楊倞注曾青銅之精形如珠者其色極青故謂之曾青謝惠連詩盈筐自予手幽緘候君開李延)
(濟注幽密緘封也瀑音僕潨音叢)
見野草中有名(蕭本作曰)白頭翁者(名醫别錄白頭翁處處有之近根處)
(有白茸狀似白頭老翁故以為名唐本草白頭翁其葉似芍藥而大抽一莖莖頭一花紫色似木槿)
(花實大者如雞子白毛寸餘皆披下如纛頭正似白頭老翁故名焉陶言近根有白茸似不識也)
醉入田家去行歌荒野中如何青草裏亦有白頭翁折
取對明鏡宛將衰鬢同微芳似相誚留(繆本作流)恨向東風
流夜郎題葵葉
慙君能衛足嘆我遠移根白日如分照還歸守故園(左傳鮑莊)
(子之智不如葵葵猶能衛其足杜預注葵傾葉向日以蔽其根)
瑩禪師房觀山海圖
真僧閉精宇滅跡含逹觀列障(繆本作嶂)圖雲山攢峯入霄
漢丹崖森在目清晝疑卷幔蓬壺來軒窗瀛海入几案
烟濤爭噴薄島嶼相凌亂征帆飄空中瀑水灑天半崢
嶸若可陟想像徒盈歎杳與真心冥遂諧靜者翫如登
赤城裏揭涉(繆本作步)滄洲畔即事能娱人從兹得蕭(蕭本作消)
散(謝靈運詩滅跡入雲峯韻會障步障也廣韻幔帷幔也拾遺記蓬壺蓬萊也瀛海大海也見十二卷注初)
(學記海中山曰島海中洲曰嶼登真隠訣云赤城山下有丹洞在三十六洞天數其山足丹韻會褰裳渡水由)
(膝以下曰揭嶼音序)
白鷺鷥
白鷺下秋水孤飛如墜霜心閒且未去獨立沙洲傍
詠槿二首(槿繆本作桂𤦺察詩辭前首是詠槿次首乃詠桂也二本各有誤處識者定之)
(朝本草衍義木槿花如小葵淡紅色五葉成一花開暮斂湖南北人家多種植之以為籬障韻會)
(槿木名爾雅櫬也其花朝生暮落一名日及一名蕣華盖取一瞬之義)
園花笑芳年池草艷春色猶不如槿花嬋(繆本作㛹)娟玉
階側芬榮何天促零落在瞬息豈若瓊樹枝終歲長翕赩
(廣韻嬋娟好姿態貌㛹娟美貌又云舞貌江淹詩終歲如瓊草紅華長翕赩又曰瑶草正翕赩吕向注翕赩茂)
(鬱貌赩嬋音禪㛹音近駢音釋又音赫)
其二
世人種桃李多(蕭本作皆)在金張門攀折爭捷徑及此春風
暄一朝天霜下榮耀難久存安知南山桂綠葉垂芳根
清隂亦可託何惜樹君園(漢書盖寬饒傳上無許史之屬下無金張之託顔師古注)
(許氏史氏有外屬之恩金氏張氏自託在於近狎也離騷夫唯捷徑以窘步王逸注捷疾也徑邪道也)
白胡桃
紅羅袖裏分明見白玉盤中看却無疑是老僧休念誦
腕前推下水精珠(初學記沈懷遠南越志云海中有火珠明月珠水精珠)
巫山枕障
巫山枕障畫高丘白帝城邊樹色秋朝雲夜入無行處
巴水横天更不流(巫山在巫山縣白帝城在奉節縣俱在䕫州之東高丘在巫山之陽巴水)
(即巫山下所經之水俱見前注)
南奔書懷(一作自丹陽南奔道中作)
遥夜何漫漫(一作時旦)空歌白石爛甯戚未匡齊陳平終佐
漢攙搶掃河洛直割鴻溝半歷數方未遷雲雷屢(一作起)
多難天人秉旄鉞虎竹光藩翰侍筆黃金臺傳觴青玉
案不因秋風起自有思歸嘆主將動讒疑王師忽離叛
自來白沙上(一作兵羅滄海上)鼓噪丹陽岸賓御如浮雲從風
各消散舟中指可掬城上骸爭㸑草草出近關行行昧
前筭南奔劇星火北寇無涯畔顧乏七寶鞭留連道傍
(繆本作邊)翫太白夜食昴長虹日中貫秦趙興天兵茫茫九
州亂感遇(一作結)明主恩頗高祖逖言過江誓流水志在
清中原拔劍擊前柱悲歌難重論(孟子疏三齊記云齊桓公夜出迎客甯戚)
(疾擊其牛角高歌曰南山粲白石爛生不遭堯與舜禪短布單衣適至骭從昏飯牛薄夜半長夜漫漫何時旦)
(桓公乃召與語悅之遂以為大夫楚辭靚杪秋之遥夜遥夜長夜也史記陳平曰臣事魏王魏王不能用臣說)
(故去事項王項王不能信人其所任愛非諸項即妻之昆弟雖有竒士不能用平乃去楚聞漢王之能用人故)
(歸大王爾雅彗星為欃槍曹植武帝誄欃槍北掃舉不浹辰史記項羽乃與漢王約中分天下割鴻溝而西者)
(為漢鴻溝而東者為楚書大禹謨天之歷數在汝躬孔安國傳歷數謂天道也正義云歷數謂天歷運之數帝)
(王易姓而興故言歷數為天道雲雷用周易屯卦義其卦以震遇坎故取象雲雷其義以乾坤始交而遇險難)
(故名屯屯難也魏略邯鄲淳詣臨淄侯植歸對其所知嘆植之才以為天人周書王左杖黃鉞右秉白旄以麾)
(虎竹銅虎符竹使符也見五卷塞下曲注詩大雅价人維藩大宗維翰黃金臺見二卷注青玉案見十三卷注)
(張翰為齊王冏東曹掾因秋風起思吴中菰菜蓴羹鱸魚膾遂命駕而歸見三卷注文獻通考真州本唐揚州)
(揚子縣之白沙鎮胡三省通鑑注今真州治所唐之白沙鎮也時屬廣陵郡揚州府志白沙洲在儀真縣城外)
(濱江地多白沙故名按南史南齊於白沙置一軍即此左傳越子為左右句卒使夜或左或右鼓譟而進按唐)
(書地理志江南東道潤州又謂之丹陽郡領丹徒丹陽金壇延陵四縣鮑照詩賓御紛颯沓左傳楚疾進師車)
(馳卒奔乘晉軍桓子不知所為鼓於軍中曰先濟者有賞中軍下軍爭舟舟中之指可掬也又左傳華元夜入)
(楚師登子反之牀起之曰寡君使元以病告曰敝邑易子而食析骸以㸑杜預注㸑炊也魏書陸真傳東平王)
(道符反於長安殺雍州刺史魚元明關中草草洛陽伽藍記洛中草草猶不自安左傳蘧伯玉遂行從近關出)
(謝惠連詩倚伏昧前筭晉書明帝紀王敦將舉兵内向帝密知之乃乘巴滇駿馬微行至于湖隂察敦營壘而)
(出有軍士疑帝非常人又敦方晝寢夢日環其城驚起曰此必黃鬚鮮卑奴來也於是使五騎物色追帝帝亦)
(馳去馬有遺糞輙以水灌之見逆旅賣食嫗以七寶鞭與之曰後有騎來可以此示也俄而追者至問嫗嫗曰)
(去巳遠矣因以鞭示之五騎傳玩稽留遂久又見馬糞冷以為信遠而止不追漢書荆軻慕燕丹之義白虹貫)
(日太子畏之衛先生為秦畫長平之事太白食昴昭王疑之應劭曰燕太子丹質於秦始皇遇之無禮丹亡去)
(厚養荆軻令西刺秦王精誠感天白虹為之貫日也蘇林曰白起為秦伐趙破長平軍欲遂滅趙遣衛先生說)
(昭王益兵糧為應侯所害事用不成其精誠上達於天故太白為之食昴昴趙分也將有兵故太白食昴食者)
(干歷之也晉書祖逖為奮威將軍豫州刺史渡江中流擊楫而誓曰祖逖不能清中原而復濟者有如大江詞)
(色壮烈衆皆慨嘆江淹恨賦拔劍擊柱弔影慙魂之琦按此篇首引甯戚陳平盖以自况思得見用於世意)
(攙搶掃河洛直割鴻溝半謂禄山反逆覆陷兩京河北河南半為割據天人謂永王璘至德元載七月上皇制)
(以永王璘充山南東路嶺南黔中江南西路四道節度使江陵大都督出鎮江陵所謂天人秉旄鉞虎竹光籓)
(翰也侍筆黃金臺傳觴青玉案不因秋風起自有思歸歎謂在永王軍中雖蒙禮遇而早動思歸之志當是察)
(其已有逆謀不可安處矣太白之於永王璘與張翰之於齊王冏事略相類故引以為喻惜乎其不能如翰之)
(勇決潔身早去致遭汚累也璘以季廣琛渾惟明馮季康為將及淮南採訪使李成式與河北招討判官李銑)
(合兵討璘季廣琛召諸將謂曰吾屬從王至此天命未集人謀已墮不如及兵鋒未交早圖去就死於鋒鏑永)
(為逆臣矣諸將皆然之於是季廣琛以麾下奔廣陵渾惟明奔江寧馮季康奔白沙所謂主將動讒疑王師忽)
(離畔也自來白沙上鼓譟丹陽岸賓御如浮雲從風各消散言軍中擾亂賓幕奔逃之状璘與成式將趙侃戰)
(新豐而敗非水戰也璘至鄱陽郡司馬陶備閉城拒之璘怒命焚其城非久攻也其曰舟中指可掬城上骸爭)
(㸑甚言其撓敗之形有若此耳草草出近關行行昧前筭南奔劇星火北寇無涯畔顧乏七寶鞭留連道傍翫)
(自言奔走匆遽之状太白夜食昴長虹日中貫喻已為國之精誠可以上干天象秦趙興天兵茫茫九州亂感)
(遇明主恩頗高祖逖言過江誓流水志在清中原明已之所以從璘者實因天下亂離四方雲擾欲得一試其)
(用以擴清中原如祖逖耳非敢有逆志也拔劍擊前柱悲歌難重論自傷其志之不能遂而反有從王為亂之)
(名身敗名裂更向何人一為申論拔劍擊柱慷慨悲歌出處之難太白盖自嗟其不幸矣蕭士贇曰此篇用事)
(偏枯句意倒雜决非太白之作果真灼見其為非太白之詩耶抑為太白諱而故為此言耳攙初銜切插平)
(聲搶音撑與欃槍同)
李太白集注卷二十四
