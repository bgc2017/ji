李太白集注卷十七
錢塘王𤦺撰
古近體詩共四十四首
送魯郡劉長史遷弘農長史(魯郡卽兖州弘農郡卽虢州俱屬河南道)
(為上州上州刺史别駕之下有長史一人從五品)
魯國一杯水難容横海鱗仲尼且不敬况乃尋常人白
玉換斗粟黃金買尺薪閉(繆本作閒)門木葉下始覺秋非春
聞君向西遷地卽鼎湖鄰寶鏡匣蒼蘚丹經埋素塵軒
后上天時攀龍遺(一作唯)小臣及此畱惠愛庶幾風化淳
魯縞如白烟五縑不成束臨行贈貧交一尺重山岳相
國齊晏子贈行不及言託陰當樹李忘憂當樹萱他日
見張祿綈袍懷舊恩(抱朴子寸鮒遊牛跡之水不貴横海之巨鱗謝世基詩偉哉横海鱗)
(壯矣垂天翼史記黃帝採首山銅鑄鼎於荆山下鼎旣成有龍垂胡髯下迎黃帝黃帝上騎羣臣後宫從上者)
(七十餘人龍乃上去餘小臣不得上乃悉持龍髯龍髯拔墮墮黃帝之弓百姓仰望黃帝旣上天乃抱其弓與)
(龍髯號故後世因名其處曰鼎湖其弓曰烏號通典弘農郡湖城縣故曰胡漢武帝更為湖縣有荆山黃帝鑄)
(鼎於荆山其下曰鼎湖卽此也太平廣記黃帝鑄十五鏡其第一横徑一尺五寸法滿月之數也以其相差各)
(校一寸路史黃帝范十有二鏡六乳四獸變異得以占焉羅萃註應十有二次隨有得者以占日蝕刻分無差)
(抱朴子黃帝陟王屋而授丹經路史黃帝回駕王屋啟石函發玉笈得九鼎飛靈神丹訣漢書強弩之末力不)
(能入魯縞顔師古注縞素也曲阜之地俗善作之尤為輕細說文縑并絲繒也𤦺按二句相承而言上句旣用)
(縞字則下句不當又用縑字疑縑乃兼字之譌也六書故二丈為端二端為匹為兩為兼兼匹兩之義一也今)
(人猶以匹為兼是五兼者為五匹歟鄭玄周禮註十箇為束又儀禮註凡物十曰束胡三省通鑑註唐制帛以)
(十端為束今止五匹故不成束也後漢書德重山岳澤深河海晏子春秋曾子將行晏子送之曰君子贈人以)
(軒不若以言吾請以言乎以軒乎曾子曰請以言晏子曰嬰聞之君子居必擇鄰游必就士擇居所以求士求)
(士所以避患也嬰聞汩常移質習俗移性不可不慎也說苑樹桃李者夏得休息秋得其實焉樹蒺藜者夏不)
(得休息秋得其刺焉詩國風焉得諼草言樹之背毛傳曰諼草令人忘憂徐勉萱草賦惟平章之萱草欲忘憂)
(而樹之上言長史以魯縞五匹見贈下言已無所荅而效晏子以言贈行托陰當樹李二句卽所贈之言蓋勉)
(以樹人之義李以喻人之有德能可以庇蔭者萱以喻人之有才華可以欣賞者也史記范睢旣相秦秦號曰)
(張禄而魏不知魏聞秦且東伐韓魏使須賈於秦范睢聞之為微行敝衣閒步至邸見須賈須賈意哀之留與)
(坐飲食曰范叔一寒至此哉乃取一綈袍以賜之索隠曰綈厚繒也音啼蓋今之絁也正義曰綈袍今之麄袍)
送族弟單父主簿凝攝宋城主簿至郭南月橋却
回棲霞山畱飲贈之(唐河南道宋州睢陽郡有宋城縣在郭下有單父縣在州)
(之東北一百四十九里一統志棲霞山在兖州單縣東四里單縣卽舊時單父縣也單父音善甫)
吾家青萍劍操割有餘閒往來糾二邑此去何時還鞭
馬月橋南光輝岐路間賢豪相追餞却到棲霞山羣花
散芳園斗酒開離顔樂酣相顧起征馬無由攀(青萍劍名操割)
(用子産未能操刀而使割語俱詳九卷註韻會糾督也又察也周禮大司徒糾萬民音與九同陶潛詩斗酒開)
(芳顔江淹别賦驅征馬而不顧)
魯郡東石門送杜二甫(居易錄孔博士東塘言曲阜縣東北有石門山卽杜)
(子美詩題張氏隠居所謂春山無伴獨相求劉九法曹鄭瑕丘石門宴集所謂秋水清無底者是也)
(李太白有石門送杜二甫詩何時石門路更有金樽開亦其地山麓今尚有張氏莊相傳為唐隠士)
(張叔明舊居張蓋與太白孔巢父輩同隠徂徠稱竹溪六逸者也山不甚高大石峽對峙如門故名)
(中有石門寺寺後曰涵峰峰頂有泉流入溪澗往往成瀑布)
醉别復幾日登臨徧池臺何時(繆本作言)石門路(一作下)重有
金樽開秋波落泗水海色明徂徠飛蓬各自遠且盡手
(繆本作林)中杯(元和郡縣志泗水源出兖州泗水縣東陪尾山其源有四四泉俱導因以為名一統志泗)
(水源發陪尾山四泉並發循泗水縣北八里始合為一西經曲阜縣貫兖州府城下至濟寧分流南北南流入)
(徐州境北流入會通河水經註鄒山記曰徂徠山在梁甫奉高慱三縣界猶有美松亦曰尤來之山一統志徂)
(徠山在泰安州東南四十里上有紫原池玲瓏山獨秀峰天平東西三寨商子飛蓬遇飄風而行千里)
魯郡堯祠送張十四遊河北(唐書地理志河北道蓋古幽冀二州之境)
(有孟懷魏慱相衛貝澶邢洺惠鎮冀深趙滄景德定易幽涿灜莫平媯檀薊營二十九州)
猛虎伏尺草雖藏難蔽身有如張公子骯髒在風塵豈
無横腰劍屈彼淮陰人擊筑向北燕燕歌易水濱歸來
泰山上當與爾為鄰(後漢書註骯髒高亢悻直之貌淮陰用韓信為淮陰少年所辱詳見三卷)
(註水經註太子丹遣荆軻刺秦王賓客知謀者皆素衣冠送之於易水之上荆軻起為壽歌曰風蕭蕭兮易水)
(寒壯士一去兮不復還高漸離擊筑宋如意和之為壯聲士皆髮冲冠為哀聲士皆流涕陶潛詩老夫有所愛)
(思與爾為鄰)
杭州送裴大澤時赴廬州長史(唐時杭州餘杭郡屬江南東道廬州)
(廬江郡屬淮南道)
西江天柱遠東越海門深去割辭(許本作慈)親戀行憂報國
心好風吹落日流水引長吟五月披裘者應知不取金
(漢書廬江郡灊縣天柱山在南三國志灊中有天柱山高峻二十餘里道險狹步徑裁通一統志霍山在廬州)
(府六安州西南九十里一名衡山一名天柱漢武帝南廵至盛唐以南岳衡山遠阻乃移岳神於霍而祀焉又)
(名南岳山山頂有天池龍湫風洞岳井誠心崖凌霄樹咸淳臨安志海門在仁和縣東北六十五里有山曰赭)
(山與龕山對峙潮生出其間輟耕錄浙江之口有兩山焉其南曰龕山其北曰赭山蓋峙於江海之會謂之海)
(門論衡延陵季子出遊見路有遺金當夏五月有披裘而薪者季子呼薪者曰取彼地金採薪者投鎌於地瞋)
(目拂手而言曰何子居之高視之下儀貌之壯語言之野也吾當夏五月披裘而薪豈取金者哉季子謝之請)
(問姓氏薪者曰子皮相之士也何足語姓氏遂去不顧)
灞陵行送别
送君灞陵亭灞水流浩浩上有無花之古樹下有傷心
之春草我向秦人問路岐云是王粲南登之古道古道
連綿走西京紫闕(繆本作關)落日浮雲生正當今夕斷暘處
驪歌(蕭本作黃鸝)愁絶不忍聽(太平寰宇記灞陵在咸陽縣東北二十五里水經註灞水)
(歴白鹿原東卽灞川西故芷陽矣是謂之灞上漢文帝葬其上謂之灞陵上有四出道以瀉水在長安東南三)
(十里故王仲宣賦詩云南登霸陵岸廻首望長安王粲字仲宣以西京擾亂乃之荆州依劉表作七哀詩卽南)
(登霸陵岸廻首望長安一首漢書王式曰客歌驪駒主人歌客無容歸服虔曰驪駒逸詩篇名見大戴禮客欲)
(去歌之其辭曰驪駒在門僕夫具存驪駒在路僕夫整駕驪音離)
送賀監歸四明應制(冊府元龜賀知章為秘書監授銀青光禄大夫天寶三載)
(因老疾恍惚不醒若神游洞天三清上數日方覺遂有志入道乃上疏請度為道士歸捨本鄉宅為)
(觀玄宗許之仍拜其子典設郎曾為會稽郡司馬使侍飬御製詩以贈行皇太子以下咸就執别御)
(製詩并序云天寶三年太子賓客賀知章鍳止足之分抗歸老之疏解組辭榮志期入道朕以其夙)
(有微尚年在遲暮用循挂冠之事俾遂赤松之遊五月五日將歸會稽遂餞東路乃命六卿庶尹大)
(夫供帳青門崇行邁也豈惟崇德尚齒抑亦勵俗勸人無令二疏獨光漢冊乃賦詩贈行云遺榮期)
(入道辭老竟抽簪豈不惜賢達其如高尚心環中得秘要方外散幽襟獨有青門餞羣英悵别深又)
(云筵開百壺餞詔許二疏歸仙記題金籙朝章換羽衣悄然承睿藻行路滿光輝按詩紀載知章之)
(歸越也詔令供帳束門外百僚祖餞於長樂坡自李適以下作詩送之今詩存者三十七首太白其)
(一也)
久辭榮祿遂初衣曾向長生說息機真訣自從茅氏得
恩波寧(蕭本作應)阻洞庭歸瑶臺含霧星辰滿仙嶠浮空島
嶼微借問欲(繆本作候)棲珠樹鶴何年却向帝城飛(楚辭進不入以)
(離尤兮退將復修乎初服製芰荷以為衣兮集芙蓉以為裳王逸註初服初始潔清之服也太玄真人傳茅盈)
(仙去與家人及親戚辭歸句曲二弟聞之棄官還家漢元帝永光元年渡江求兄於東山遂與相見兄曰卿已)
(老矣欲難可補縱得真訣適可成地上主者耳水經註太湖中有大雷小雷三山亦謂之三山湖又謂之洞庭)
(湖吳地記揚州記曰太湖一名震澤一名洞庭拾遺記須彌山旁有瑶臺十二各廣千步皆五色玉為臺基梁)
(武帝詩瑶臺含碧霧羅幕生紫烟列子渤海之東中有五山其根無所連著常隨潮波上下往還詳見四卷註)
(仙嶠浮空蓋用其事淮南子崑崙中有珠樹玉樹璇樹不死樹在其西論衡海外西南有珠樹焉神仙傳蘇仙)
(公得道數歲之後昇雲而去後有白鶴來止郡城東北樓上或挾彈彈之鶴以爪攫樓板似漆書曰城郭是人)
(民非三百甲子一來歸我是蘇公彈我何為嶠音轎)
送竇司馬貶宜春(按唐時宜春郡卽袁州也隸江南西道為上州上州刺史長史)
(之下有司馬一人從五品)
天馬白銀鞍親承明主歡鬭雞金宫(一作闉)裏射雁碧雲
端堂上羅中(繆本作巾)貴歌鐘清夜闌何言謫南國拂劍坐
長嘆趙璧為誰點隋珠枉被彈聖朝多雨露莫厭此行
難(陳後主詩照耀白銀鞍鬭雞中貴俱見二卷註歌鐘見擬恨賦註史記趙惠文王時得楚和氏璧陳子昂)
(詩青蝇一相點白璧遂成冤搜神記隋侯出行見大蛇被傷中斷疑其靈異使人以藥封之蛇乃能去因號其)
(處為斷蛇丘歲餘蛇銜明珠以報之珠盈徑寸純白而夜有光明如月之照可以燭室故謂之隋侯珠亦曰靈)
(蛇珠又曰明月珠莊子今且有人於此以隋侯之珠彈千仞之雀世必笑之是何也則其所用者重而所要者)
(輕也)
送羽林陶將軍(唐書百官志左右羽林軍大將軍各一人正三品將軍各三人從三)
(品掌統北衙禁兵督攝左右廂飛騎儀仗)
將軍出使擁樓船江上旌旗拂紫烟萬里横戈探虎穴
三杯拔劍舞龍泉莫道詞人無膽氣臨行將贈繞朝鞭
(樓船水軍所載之船也詳見四卷註東都賦羽旄掃霓旌旗拂天不探虎穴安得虎子用呂蒙語詳見十五卷)
(註龍泉劍名卽龍淵也見十一卷註繞朝鞭見十二卷註唐仲言曰此篇全是律體疑龍泉下脱一聯方弘)
(靜曰此篇當是近體八句而逸其五六也今以為古詩或以為六句律𤦺按六句近體唐人時有之本於六朝)
(人或號為小律)
送程劉二侍御(蕭本作郎)兼獨孤判官赴安西幕府(按舊)
(唐書封常清傳開元末安西四鎮節度使夫蒙靈詧判官有劉眺獨孤峻蓋其人也程則無考通鑑)
(唐紀安西節度撫寕西域統龜兹焉耆于闐疎勒四鎮治龜兹城兵二萬四千冊府元龜周禮六官)
(六軍並有吏屬大則命於朝廷次則皆自辟除春秋諸國有軍司馬尉候之職而未有幕府之名戰)
(國之際始謂將帥所治為幕府唐節度使之屬有副使一人行軍司馬一人判官二人掌書記一人)
(參謀五員隨軍四人自是正為幕府之職皆奏請有出身人及六品以下正員官為之)
安西幕府多才雄喧喧唯道三數公繡衣貂裘明積雪
飛書走檄如飄風朝辭明主出紫宮銀鞍送别金城空
天外飛霜下蔥海火旗雲馬生光彩胡塞塵清計日歸
(蕭本作清塵幾日歸)漢家草綠遥相待(漢書侍御史有繡衣直指顔師古註衣以繡者尊寵)
(之也西京雜記枚臯文章敏疾揚子雲曰軍旅之際戎馬之間飛書馳檄用枚臯紫宫卽紫微宫天子所居也)
(見二卷註金城長安城也見五卷註通典安西郡西至疎勒鎮守使軍三千里去蔥嶺七百里凉州異物志蔥)
(嶺水分流東西西入大海東為河源火旗謂旗之赤似火雲馬謂馬之多似雲梁簡文帝詩悲笳動胡塞)
送姪良攜二妓赴會稽戲有此贈
攜妓東山去春光半道催遥看若(繆本作二)桃李雙入鏡中
開(一統志東山在紹興府上虞縣西南四十五里晉太傅謝安居此今絶頂有謝公調馬路白雲明月二亭)
(遺跡曹植詩南國有佳人容華若桃李王逸少云山隂路上行如在鏡中遊詳見十一卷註)
送賀賓客歸越(舊唐書天寶三年十二月乙酉太子賓客賀知章請度為道士還鄉)
(三載正月庚子遣左右相以下祖别賀知章於長樂坡賦詩贈之法書要錄賀知章字維摩會稽永)
(興人太子洗馬德仁之孫少以文辭知名工草隸書進士及第歴官禮部侍郎集賢學士太子右庶)
(子兼皇子侍讀檢校工部侍郎集賢學士太子賓客慶王侍讀知章性放善謔晚年尤縱無復規檢)
(年八十六自號四明狂客每興酣命筆好書大字或三百言或五百言詩筆惟命問有幾紙報十紙)
(紙盡語亦盡二十紙三十紙紙盡語亦盡忽有好處與造化相爭非人工所可到也天寶二年以年)
(老上表請入道歸鄉里特詔許之重令入閣儲皇以下拜辭上親製詩序令所司供帳百僚餞送賜)
(詩叙别知章表謝手詔荅曰卿儒才舊業德著老成方欲乞言以光東序而乃高蹈世表歸心妙門)
(雖雅意難違良深耿嘆眷言離祖是用贈詩宜保松喬慎行李也兒子輩常所執經故令親别尊師)
(之義何以謝為仍拜其子典設郎曾子為朝散大夫本郡司馬以伸侍飬通典皇太子賓客四人掌)
(調護侍從規諫凡太子有賓客之事則為上齒蓋取象於四皓焉資位閒重其流不雜)
鏡湖流水漾清(一作春始)波狂客歸舟逸興多山陰道士如
相見應寫黃庭換白鵝(通典越州會稽縣有鏡湖野客叢書西清詩話曰太白詩山陰)
(道士如相見應寫黃庭換白鵝按晉書右軍寫道德經換道士鵝非黃庭也僕觀陶穀跋黃庭經曰山陰道士)
(劉君以鵝羣獻右軍乞書黃庭經此是也穀亦謂黃庭得非承太白之誤乎黃魯直詩為君寫就黃庭了不博)
(山陰道士鵝梅聖俞詩道士難換黃庭經又曰黃庭換白鵝皆承此謬或謂晉史但言道士鵝羣不知穀何以)
(知其為道士劉君也僕考晉帖獻之有劉道士鵝羣亦復歸也無乃據此乎米元章書史黃素黃庭經一卷是)
(六朝人書陶榖跋云山陰道士劉君以鵝羣獻右軍乞書黃庭經此卽是也晉史載為寫道德經當舉羣相贈)
(因李白詩送賀監云山隂道士如相見應寫黃庭換白鵝世人遂以黃庭經為換鵝經甚可笑也黃伯思東觀)
(餘論世傳黃庭真帖為逸少書僕嘗考之非也按陶隠居真誥翼真檢論上清真經始末云晉哀帝興寧二年)
(南岳魏夫人所授弟子司徒公府長史楊君使作隸字寫出以傳護軍長史許君及子上計掾掾以付子黃民)
(民以傳孔默後為王興先竊寫之始濟浙江遇風淪漂惟黃庭一篇得存蓋此經也僕按逸少以晉穆帝昇平)
(五年卒是年歲在辛酉後二年歲在甲子卽哀帝興寧二年始降黃庭於世安得逸少預書之又按梁虞龢論)
(書表云山陰曇&KR1619;村飬鵝道士謂羲之曰久欲寫河上公老子縑素早辦而無人能書府君若能自屈書道德)
(經兩章便合羣以奉於是羲之便停半日為寫畢攜鵝去晉書本傳亦著道士云爲寫道德經當舉羣相贈耳)
(初未嘗言寫黃庭也以二書考之則黃庭非逸少書無疑然陶隠居與梁武帝啟云逸少有名之蹟不過數首)
(黃庭勸進告誓等不審猶有存否蓋此啟在著真誥前故未之考證耳至唐張懷瓘作書估云樂毅黃庭但得)
(幾篇卽為國寶遂誤以為逸少書李太白承之作詩山陰道士如相見應寫黃庭換白鵝苟欲随之耳初未嘗)
(考之而韓退之第云數紙尚可慱白鵝而不云黃庭豈非覺其謬歟王氏法書苑伯思之論似若詳悉以予考)
(之其說非也蓋書黃庭經換鵝與書道德經換鵝自是兩事伯思謂黃庭之傳在右軍死後此最失於詳審也)
(道家有黃庭内景經黃庭外景經及黃庭遁甲緣身經黃庭玉軸經世俗例稱為黃庭經内景經乃大道玉晨)
(君所作扶桑大帝君命暘谷神王傳魏夫人凡三十六章卽真誥所言者外景經三篇乃老君所作卽右軍所)
(書者與魏夫人所傳初不同于家舊藏右軍所書外景經石刻一卷凡六十行末云永和十三年五月二十五)
(日在山陰縣寫與小歐陽集古錄目校之與文忠所藏本同則右軍之寫黃庭甚曉然緣諸公考之未詳故未)
(免紛紜如此伯思謂與梁武啟在著真誥之前此又曲為之辯也子又嘗於道藏中得務成子註外景經一卷)
(有序云晉有道士好黃庭之術意專書寫常求序人聞王右軍精於草隸而復愛白鵝遂以數頭贈之得其妙)
(翰右軍逸興自縱未免脱漏但美其書耳張君房所進雲笈七籖亦載此序此最為的據也蓋道德經是偶悦)
(道士之鵝因為之寫若黃庭是道士聞其善書且喜鵝故以是為贈以求其書此是兩事頗分明緣俱以寫經)
(得鵝遂使後人指為一事而妄起異論唯李太白知其為二事故其書右軍一篇云右軍本清真瀟洒出風塵)
(山陰過羽客要此好鵝賓掃素寫道經筆精妙入神書罷籠鵝去何曾别主人此言書道德經得鵝也送賀賓)
(客歸越一篇云山隂道士如相見應寫黃庭換白鵝此言書黃庭經得鵝也太白於兩詩亦各言之都未嘗誤)
(乃後人自誤也又程文簡演繁露云王羲之本傳以書换鵝者道德經也文士用作黃庭人皆以爲誤張彦遠)
(法書要錄載禇遂良右軍書目正書第二卷有黃庭經六十行與山陰道士其時真蹟故在旣可以見其為黃)
(庭無疑又武平一徐氏法書記親在禁中見武后曝太宗時法書六十餘函所記憶者扇書樂毅告誓黃庭又)
(徐浩古蹟記玄宗時大王正書三卷以黃庭為第一不聞道德經則傳之所云却誤程云晉書傳誤者蓋未詳)
(太白之詩故不知為二事也𤦺按白氏六帖右軍王羲之嘗見山隂道士有羣鵝求之乃邀右軍書黃庭經以)
(换遂書之太平御覧何法盛晉中興書曰山隂有道士飬羣鵝羲之意甚悦道士云爲寫黃庭經當舉以相贈)
(乃為寫訖籠鵝而去仙傳拾遺山陰道士管霄霞籠紅鵝一雙遺羲之請書黃庭經太白所用似非誤記卽謂)
(仙傳拾遺或出於偽撰白氏六帖所引又不著本自何書自當以晉書所載為信然太平御覧所引何法盛晉)
(中興書則又晉史之先鞭也豈亦不足信乎夫一經也或以為黃庭或以為道德一道士也或以為劉或以為)
(管一鵝也或以為舉羣或以為一雙蓋所謂傳聞異辭之故遐考一事兩傳者載籍固多有也乃取其一說而)
(以訾其餘或以為太白之誤或以為晉書之誤或以為右軍換鵝本有二事或以為右軍初未嘗書黃庭經皆)
(失之執矣又洪容齋四筆謂太白眼高四海衝口成章必不規規然簡閱晉史看逸少傳然後落筆正使誤以)
(道德為黃庭於理正自無害夫詩之美劣原不關乎用事之誤與否然白璧微瑕不能不受後人之指摘若太)
(白此詩則固未嘗有瑕者也故歴引昔人之論而辨晰之且以見考古者之不易也)
送張遙之壽陽幕府(唐書地利志淮南道有夀州夀春郡中督都府本淮南郡)
(天寶元年更名𤦺按夀春之名本自戰國史記楚世家考烈王徙都夀春正義曰夀春在南夀州夀)
(春縣是也夀陽之名起自東晉通典東晉以鄭皇后諱改夀春曰夀陽宜春曰宜陽富春曰富陽凡)
(名春者悉改之唐時名夀春而太白用夀陽蓋襲用舊名耳史記索隠凡將軍謂之幕府者蓋兵門)
(合施帷帳故稱幕府崔浩曰古者出征為將帥軍還則罷理無常處以幕帟為府署故曰幕府)
夀陽信天險天險横荆關苻堅百萬衆遙阻八公山不
假築長城大賢在其間戰夫若熊虎破敵有餘閒張子
勇且英少輕衛霍孱投軀紫髯將千里望風顔勖爾效
才略功成衣錦還(太平寰宇記夀陽城臨淝水北有八公山山北即淮水自東晉至今常為)
(要害之地十六國春秋苻堅銳意欲取江東遣征南大將軍陽平公融督驃騎將軍張蚝撫軍大將軍苻方衛)
(軍將軍梁成等率步騎二十五萬號稱三十萬為前鋒堅發長安戍卒六十餘萬騎二十七萬前後千里旗鼓)
(相望衆號百萬晉遣謝石為征虜將軍征討大都督與前鋒都督謝玄西中郎將桓伊輔國將軍謝琰等水陸)
(七萬相繼来拒堅與融登夀春城望之見晉兵部陣嚴整將士精銳又望見八公山上草木皆以為晉兵顧謂)
(融曰此亦勁敵何謂弱也憮然始有懼色謝玄謝琰桓伊等以精卒八千涉渡淝水擊之仍進决戰於淮水南)
(融馳騎略陣馬倒為晉軍所殺軍遂大敗江南通志八公山在夀州城北五里淝水之北淮水之南漢淮南王)
(安與其賓客八公俱登此山學仙今山有淮南王廟圖安及八士像山以八公名蓋本於此苻堅望晉兵見八)
(公山草木皆旌旗狀即此山也三國志劉備以梟雄之姿而有關羽張飛熊虎之將江表傳戰如熊虎不惜軀)
(命蓋本於牧誓如虎如貔如熊如羆之義漢書張耳傳吾王孱王也孟康註冀州人謂懦弱為孱鮑照詩投軀)
(報明主紫髯將軍是孫會稽詳見四卷註南史柳慶遠出為雍州刺史帝餞於新亭謂曰卿衣錦還鄉朕無西)
(顧憂矣近孱士連切音殘)
送裴十八圖南歸嵩山二首(地理今釋嵩山在河南府登封縣北十里)
(西接洛陽縣北接鞏縣東接開封府密縣界緜亘一百五十里)
何處可為别長安青綺門胡姬招素手延(一作留)客醉金
樽臨當上馬時我獨(一作因)與君言風吹(一作驚)芳蘭折日
沒鳥鵲喧舉手指飛鴻此情難具論同歸無早晚潁水
有清源(三輔黃圖長安城東出南頭第一門曰霸城門民見門色青名曰青城門廟記曰霸城門亦曰)
(青綺門洞冥記有青雀羣飛於霸城門乃改為青雀門乃更修飾刻木為綺橑雀去因名青綺門風吹芳蘭折)
(喻君子被抑不得伸其志也日没鳥雀喧喻君闇而讒言競作也晉書郭瑀隠於臨松薤谷張天錫遣使者孟)
(公明持節以蒲輪玄纁備禮徵之公明至山瑀指翔鴻以示之曰此鳥安可籠哉遂深逃絶跡舉手指飛鴻蓋)
(用其事以明巳將去之意謝靈運詩風潮難具論潁水出嵩岳之少室山詳見七卷註吳均詩濟水有清源桂)
(樹多芳根劉履註清源水初出清淺處也)
其二
思君潁水綠忽復歸嵩岑歸時莫洗耳為我洗其心洗
心得真情洗耳徒買名謝公終一起相與濟蒼生(高士傳許)
(由堯召為九州長由不欲聞之洗耳於潁濱世說謝公屢違朝旨高臥東山諸人每相與言安石不肯出將如)
(蒼生何)
同王昌齡送族弟襄歸桂陽(一作同王昌齡崔國輔送李舟歸彬州)
二首(唐時桂陽郡即彬州也隸江南西道)
秦地見碧草楚謠對青樽把酒爾何思鷓鴣啼南園予
欲羅浮隠猶懷明主恩躊躇紫宫戀孤負滄洲言終然
無心雲海上同飛翻相期乃不淺幽桂有芳根(名山洞天福地)
(記羅浮洞周圍五百里名朱明耀真之天在惠州博羅縣八十里太平寰宇記羅浮山本是蓬莱山之一峰浮)
(在海中與羅山合因名之山有洞通勾曲又有璇房瑤室七十二所裴淵廣州記云羅浮二山隱天惟石樓一)
(路可登矣增韻躊躇猶豫也紫宫天子所居之宮以比天之紫微垣故曰紫宫吳均詩桂樹多芳根太白雖用)
(其句然詩意則用淮南招隱士桂樹叢生山之幽也)
其二
爾家何在瀟湘川青莎白石長江邊昨夢江花照江日
(蕭本作國)幾枝正發東窗前覺来欲往心悠然魂隨越鳥飛
南天秦雲連山海相接桂水横烟不可涉送君此去令
人愁風帆茫茫隔河洲春潭瓊草綠可折西寄長安明
月樓(瀟水出湖廣道州之九疑山湘水出廣西桂林之海陽山至永州城西而合流焉自湖而南二水所)
(經之地甚廣至長沙湘隂縣始逹青草湖注洞庭與岷江之流合故湖之北漢沔是主不得謂之瀟湘若湖之)
(南皆可以瀟湘名之此詩送人歸桂陽而言爾家何在瀟湘川止是約略所近之地而言之耳其實瀟湘之水)
(在桂陽之下不能逆流而經桂陽也楚辭青莎雜樹兮薠草靃靡按莎草有二一是雀頭香其葉似幽蘭而絶)
(細耐水旱樂蔓延雖拔心隕葉弗之能絶今之香附子是也一是夫須可為衣以禦雨今謂之蓑衣詩云南山)
(有臺臺即此草是也水經註桂水出桂陽縣北界山山壁高聳三面特峻石泉懸注瀑布而下北徑南屏縣而)
(東北流屆鍾亭右會鍾水通為桂水也故應劭曰桂水出桂陽東北入湘按桂水出彬州桂東縣之小桂山下)
(流合於耒水耒水至衡州府城北始與瀟湘合徐彦伯詩雲生隂海没花落春潭空自傷瓊草綠詎惜鉛粉紅)
(音莎梭)
送外甥鄭灌從軍三首
六博爭雄好彩来金盤一擲萬人開丈夫賭命報天子
當斬胡頭衣錦迴(演繁露博用六子楚詞謂之六博采本是采色之采指其文而言也如黑)
(白之以色别雉犢之以物别皆采也投得何色其中程者勝因遂名之為采今俗語凡事小而幸得者皆以采)
(名之義蓋起此也宋書劉毅家無儋石之儲摴蒱一擲百萬)
其二
丈八蛇矛出隴西彎弧拂箭白猿啼破胡必用龍韜策
積甲應將熊耳齊(十六國春秋隴上人作壯士之歌曰丈八蛇矛左右盤十盪十决無當前)
(說文弧木弓也淮南子楚王有白猿王自射之則摶矢而熙使養由基射之始調弓矯矢未發而猿擁柱號矣)
(太公六韜有龍韜後漢書赤眉忽遇大軍震驚不知所為乃遣劉恭乞降積兵甲宜陽城西與熊耳山齊)
其三
月蝕西方破敵時及瓜歸日未應遲斬胡血變黃河水
梟首當懸白鵲旗(左傳齊侯使連稱管至父戌葵丘瓜時而往曰及瓜而代漢書梟故塞王)
(欣頭櫟陽市顔師古註梟懸首於木上也史記武王以黃鉞斬紂頭懸太白之旗白鵲旗未詳)
送于十八應四子舉落第還嵩山(通典開元二十九年始於京師)
(置崇玄館諸州置道舉生徒有差謂之道舉舉送課試與明經等京都各百人諸州無常員習老莊)
(文列謂之四子蔭第與國子監同唐會要開元二十九年正月十五日於玄元皇帝廟置崇玄學令)
(習道德經莊子文子列子待習成後每年隨舉人例送名至省准明經考試通者准及第人處分)
吾祖吹橐籥天人信森羅歸根復太素羣動熙元和炎
炎四真人摛辯若濤波交流無時寂楊墨日成科夫子
聞洛誦誇才才故多為金好踴躍久客方蹉跎道可束
(繆本作東)賣之五寶溢山河勸君還嵩丘開酌盼庭柯三花
如未落乘興一来過(楊齊賢曰吾祖老子也老子云天地之間其猶橐籥乎又云萬物芸)
(芸各復歸其根歸根曰静列子太素者質之始也白虎通始起先有太初後有太始形兆既成名曰太素混沌)
(相連視之不見聽之不聞潛夫論太素之時元氣窈冥形兆未成淮南子偃其聰明抱其太素舊唐書天寶元)
(年莊子號為南華真人文子號為通元真人列子號為冲虛真人庚桑子號為洞虚真人其四子所著書改為)
(真經班固答賓戱馳辯如濤波摛藻如春華顔師古註大波曰濤摛布也莊子副墨之子聞諸洛誦之孫陸德)
(明音義李云副墨可以副貳元墨也洛誦誦通也苞落無所不通也崔云皆古人姓名或寓言耳無其人也莊)
(子大冶鑄金金踴躍曰我必為鏌鎁大冶必以為不祥之金歸去来辭引壺觴以自酌盼庭柯以怡顔吕向註)
(柯樹枝也初學記漢世有道士從外國將貝多子来於嵩高西脚下種之有四樹與衆木有異一年三花白色)
(香異痴摛音)
送别
尋陽五溪水沿洄直入巫山裏勝境由来人共傳君到
南中自稱美送君别有八月秋颯颯蘆花復益愁雲帆
望遠不相見日暮長江空自流(蕭士贇曰巫山介乎夔峽二州之間峽有青溪)
(赤溪綠蘿溪湌茫溪姜師溪為峽之五溪蓋謂别者由尋陽上五溪而入巫山也乃子見指為武陵五溪恐失)
(詩意武陵五溪由沅合湘瀦於洞庭至岳陽而後入江與巫峽地勢不相聯屬所引非武陵五溪明矣𤦺按詩)
(句五溪當在尋陽然無所考據按一統志五溪水在池州青陽縣西二十里源出九華山五溪龍溪池溪漂溪)
(雙溪蘭溪合流北入大江尋陽或是青陽之誤未可知楊氏以武陵之五溪蕭氏以巫峽之五溪當之恐皆非)
(是沿謂順水而下也洄謂逆水而上也王勃詩檻外長江空自流)
送族弟綰(一作琯)從軍安西(通典安西都護府本龜兹國也大唐明慶中置)
(東接焉耆西連疏勒南鄰吐蕃北拒突厥)
漢家兵馬乘北風鼓行而(一作向)西破犬戎爾隨漢將(一作)
(揮長劍)出門去剪虜若草收竒功君王按劍望邊色旄頭
巳落胡天空匈奴繫頸數應盡明年應(一作驅)入蒲桃宫
(漢書項籍傳我引兵鼔行而西必舉秦矣顔師古註鼓行謂擊鼔而行無畏懼也國語穆王將征犬戎韋昭註)
(犬戎西戎也文獻通考犬戎西戎之别名在荒服漢書昴曰旄頭胡星也賈誼傳陛下何不試以臣為屬國之)
(官以主匈奴行臣之計請必係單于之頸而制其命吳均詩匈奴數欲盡僕在雁門關三輔黃圖蒲桃宫在上)
(林苑西漢哀帝元夀三年單于来朝以太歲厭勝所在舍之即此宫也)
送梁公昌從信安王(蕭本缺王字)北征(册府元龜開元二十年正月以)
(朔方節度副大使禮部尚書信安郡王禕為河東河北兩道行軍副大總管知節度事率兵討契丹)
(率戸部侍郎裴耀卿諸副將分道統兵出范陽之北大破兩蕃之衆擒其酋長餘黨竄入山谷)
入幕推英選捐書事遠戎高談百戰術鬱作萬夫雄起
舞蓮花劍行歌明月宫將飛天地陣兵出塞垣通祖席
留丹景征麾拂綵虹旋應獻凱入麟閣佇深功(世說郄生可謂)
(入幕賓也史記外黃徐子謂太子曰臣有百戰百勝之妙術漢書音義晉灼曰古長劍首以玉作井鹿盧形上)
(木作山形如蓮花初生未敷時吳均詩玉鞭蓮花劍六韜武王問太公曰凡用兵為天陣地陣奈何太公曰日)
(月星辰斗柄一左一右一向一背此謂天陣丘陵水泉亦有前後左右之利此謂地陣塞垣邊牆也後漢書秦)
(築長城漢起塞垣楊齊賢曰丹景日也張衡思玄賦前祝融使舉旄兮自註尚書曰右秉白旄以麾案執旄以)
(指麾也秦漢以来即以所執之旄名曰麾謂麾幢曲蓋者也范寗榖梁傳註麾旌旛也古今註麾所以指麾武)
(王右秉白旄以麾是也乘輿以黃諸公以朱刺史二千石以纁沈佺期詩天人開祖席朝寀候征麾劉子玄詩)
(將軍獻凱入歌舞溢重城通鑑漢紀甘露三年上以戎狄賓服思股肱之美乃圖畫其人於麒麟閣法其容貌)
(署其官爵姓氏霍光張安世韓增趙充國魏相丙吉杜延年劉德梁丘賀蕭望之蘇武凡十一人皆有功德知)
(名當世是以表而揚之明著中興輔佐列於方叔召虎仲山甫焉陳子昂詩單于不敢射天子佇深功)
送白利從金吾董將軍西征(唐書百官志左右金五衛上將軍各一人)
(大將軍各一人將軍各二人)
西羌延國討白起佐軍威劍決浮雲氣弓彎明月輝馬
行邊草綠旌卷曙霜飛抗手凛相顧寒風生鐵衣(後漢書西)
(羌之本出自三苗姜姓之别也其國近南岳及舜流四凶徙之三危河關之西南羌地是也濱於賜支至於河)
(首綿地千里南接蜀漢徼外蠻夷西北鄯善車師諸國所居無常依隨水草地少五榖以産牧為業唐時則槩)
(指吐蕃為西羌延遷延也史記白起者郿人也善用兵料敵合變出竒無窮聲震天下莊子天子之劍上決浮)
(雲下絶地紀孔叢子子高游趙平原君客有鄒文李節者與子高相善及將還魯諸故人訣旣畢文節送行三)
(宿臨别文節流涕交頥子高徒抗手而巳分背就路李善文選註抗手舉手而拜也古木蘭辭朔氣傳金柝寒)
(光照鐵衣)
送張秀才從軍(國史補進士通稱謂之秀才)
六駮食猛武恥從駑馬羣一朝長鳴去矯若龍行雲壯
士懷遠略志存解世紛周粟猶不顧齊珪安肯分抱劍
辭高堂將投霍(蕭本作崔)冠軍長策掃河洛寧親歸汝墳當
令千古後麟閣著竒勲(詩國風隰有六駮毛萇傳駮如馬鋸牙食虎豹孔穎逹正義釋)
(畜云駮如馬鋸牙食虎豹郭璞引山海經云有獸名駮如白馬黑尾鋸牙音如虎食虎豹然則此獸名駮而已)
(言六駮者王肅曰言六據所見而言也北史張華原為北兖州刺史先是州境數有猛獸為暴自華原臨政州東)
(七十里甑山中忽有六駮食猛獸咸以為化感所致蕭士贇曰猛武當作猛虎唐國諱虎故以武易之楚辭將)
(隨駑馬之跡乎楚辭章句駑鈍馬也後漢書情從遠略志闢四方史記伯夷叔齊義不食周粟謝靈運詩弦高)
(犒晉師魯連却秦軍臨組乍不緤對珪寧肯分李善註史記曰平原君欲封魯連連不肯受左太冲咏史詩曰)
(臨組不肯緤對珪不肯分據仲連文雖不見分珪之事古者分爵皆隨其爵之輕重而賜之珪璧執以為瑞信)
(今仲連不受齊趙之分爵明其不肯分珪也吳均詩僕本幽并兒抱劍事邊陲史記霍去病為剽姚校尉斬首)
(虜二千二十八級及相國當戸斬單于大父行籍若侯産生捕季父羅姑比再冠軍以千六百戸封去病為冠)
(軍侯揚子法言孝莫大于寧親詩國風遵彼汝墳鄭康志汝成周禮註水涯曰墳汝墳謂汝水之涯也後漢書郡國)
(陰本胡國註曰詩所謂汝墳也又應奉傳贊二應克聰亦表汝墳蓋凡汝水之濱皆可謂之汝墳矣麟閣巳見)
(前註此詩當作於禄山宼陷洛陽之後)
送崔度還吳度故人禮部員外國輔(蕭本作輔國誤)之子
(唐書藝文志崔國輔應縣令舉授許昌令集賢直學士禮部員外郎坐王鉷近親貶竟陵郡司馬唐)
(書品彙崔國輔吳郡人)
幽燕沙雪地萬里盡黃雲朝吹歸秋雁南飛日幾羣中
有孤鳳雛哀鳴九天聞我乃重此鳥綵章五色分胡為
雜凡禽雞鶩輕賤君舉手捧爾足疾心若火焚拂羽淚
滿面送之吳江濆去影忽不見躊躇日將曛(孫萬夀詩被甲吳江)
(濆焚濆音)
送祝八之江東賦得浣紗石(太平御覽孔曄會稽記曰句踐索美女以)
(獻吳王得諸暨苧羅山賣薪女西施鄭旦先教習於土城山山邊有石云是西施浣紗石太平寰宇)
(記諸暨縣有苧羅山山下有石跡云是西施浣紗之所浣紗石猶在)
西施越溪女明豔光雲海未(一作来)入吳王宫殿時浣紗
古石(一作石古)今猶在桃李新開映古(一作杏)查菖蒲猶短出
平沙昔時紅粉照流水今日青苔覆落花君去西秦適
東越碧山清江幾超忽若到天涯思故人浣紗石上窺
明月(廣韻楂水中浮木也江總詩古查横近澗危石聳前洲何遜詩野岸平沙合連山遠霧浮王屮頭陀)
(寺碑文東望平臯千里超忽呂向註超忽遠貌)
送侯十一
朱亥巳擊晉侯嬴尚隱身時無魏公子豈貴抱關人余
亦不火食遊梁同在陳空餘湛盧劍贈爾託交親(朱亥侯嬴)
(事詳三卷註莊子孔子窮於陳蔡之間七日不火食吳越春秋楚昭王卧而寤得吳王湛盧之劍於牀不知其)
(故乃召風胡子而問曰寡人卧覺而得寶劍不知其名是何劍也風胡子曰此謂湛盧之劍五金之英太陽之)
(精寄氣託靈出之有神服之有威可以折衝拒敵然人君有逆理之謀其劍即出故去無道以就有道今吳)
(王無道殺君謀楚故湛盧入楚)
魯中送二從弟赴舉之西京(一作送族弟鍠)
魯客向西笑君門若夢中霜凋逐臣髮日憶明光宫復
羨二龍去才華冠世雄平衢騁高足逸翰凌長風舞袖
拂秋月歌筵聞早鴻送君日千里良會何由同(桓譚新論人聞)
(長安樂則出門向西而笑雍錄漢有明光宫三一在北宫與長樂宫相連者武帝太初四年起卽王商之所指)
(借欲以避暑者也别有明光宫在甘泉宫中亦武帝所起發燕趙美女三千人充之至尚書郎主作文書起草)
(更直於建禮門内則近明光殿矣建禮門内得神仙門神仙門内得明光殿省中皆胡粉塗壁以丹漆地謂之)
(丹墀尚書郎握蘭含雞舌香奏事此明光殿約其方向必在未央正宫殿中不與北宫甘泉設為竒玩者比則)
(臣下奏事之地也𤦺按太白所用正指明光殿而借用宫字以趁韻耳世說謝子微見許子將兄弟曰平輿之)
(淵有二龍焉謝靈運詩平衢修且直古詩何不策高足李善註高上也亦謂逸足也漢書高祖紀乘傳詣洛陽)
(如淳註律四馬高足為置傳四馬中足為馳傳四馬下足為乘傳江淹詩桂水日千里因之平生懷陳子昂詩)
(蜀山余方隱良會何時同)
奉餞高尊師如貴道士傳道籙畢歸北海(道籙詳見十卷)
(註唐時北海郡卽青州也肄河南道)
道隱不可見靈書藏洞天吾師四萬刧歴世遞相傳别
杖留青竹行歌躡紫烟離心無遠近長在玉京懸(老子道隱)
(無名河上公註道潛隱使人無能指名也莊子道不可聞聞而非也道不可見見而非也太平御覧後聖道君)
(列記曰刻以紫玉為簡青金為文龜母按筆真童拂筵玉童結編名曰靈書度人經此二章並是諸天上帝及)
(至靈魔王隱秘之音皆是大梵之言非世上常辭言無韻麗曲無華宛上天所寶秘於玄都紫微上宫依玄科)
(四萬劫一傳後漢書費長房隨從壺公入深山長房辭歸翁予一竹杖曰騎此任所之則自至矣旣至可以杖)
(投葛陂中長房乘杖須臾来歸以杖投陂顧視則龍也玉京詳見五卷註)
金陵送張十一再遊東吳
張翰黃花句風流五百年誰人今繼作夫子世稱賢再
動遊吳棹還浮入海船春光白門柳霞色赤城天去國
難為别思歸各未旋空餘賈生淚相顧共悽然(張翰詩青條若)
(總翠黃花如散金胡三省通鑑註白門建康城西門也西方色白故以為稱古楊叛曲暫出白門前楊柳可藏)
(鴉台州府志赤城山在天台縣北六里一名燒山石起皆霞色望之如雉堞因以為名孫綽賦所謂赤城霞)
(而建標是也支遁天台山銘序曰往天台山當由赤城為道而神邕山圖亦以赤城山為天台南門石城山為)
(西門也漢書賈誼自傷為傅無状常哭泣)
送紀秀才遊越
海水不滿眼觀濤難稱心卽知蓬莱石却是巨鼇簪送
爾遊華頂令余發舄吟仙人居射的道士住山陰禹穴
尋溪入雲門隔嶺深綠羅秋月夜相憶在鳴琴(初學記玄中記)
(曰東海之大者有巨鼇焉以背負蓬莱山周圍千里巨鼇巨龜也一統志華頂峯在天台縣東北六十里周圍)
(百餘里高萬丈絶頂東望滄海俗名望海尖草木薰郁都非人世夏有積雪王粲登楼賦莊舄顯而越吟見九)
(卷註藝文類聚孔曄會稽記曰縣東南十八里有射的山遠望的的有如射的故謂之射的射的之西有石室)
(可方二丈謂之射室傳云羽客之所遊憩土人常以此占穀食貴賤射的明則米賤暗則貴諺曰射的白斛一)
(百射的玄斛一千又云孔靈符會稽山記曰射的山西南水中有白鶴常為仙人取箭曾刮壤尋索遂成此山)
(也書斷王羲之性爱鵝山陰曇壤村有一道士養好者十餘王清旦乘小船往看之意大願樂乃告求市易道士不與)
(百方譬說不能得之道士言性好道久欲寫河上公老子縑素早辦而無人能書府君若能自屈書道德經各)
(兩章便合羣以奉羲之停半日為寫畢籠鵝而歸大以為樂方輿勝覧禹穴在紹興府龍瑞宫之側東莱云大)
(石中斷成罅殊不古殆非司馬子長所探也輟耕錄會稽陽明洞天在秦望山後禹廟之西南云卽古禹穴越)
(之勝境也諸峰環聳鬱盤空曲施宿會稽志會稽山與宛委相接宛委山即禹穴號陽明洞天按舊經引吳越)
(春秋東南天柱號宛委乃禹藏書處在會稽山南三里則宛委别一山也水經註山陰縣南有玉笥竹林雲門)
(天柱精舍並疏山創基架林裁宇割澗延流盡泉石之好施會宿稽志雲門山在會稽縣南三十里按舊經云)
(晉義熙二年中書令王子敬居此有五色雲見詔建寺號雲門山有謝敷宅何公井好泉亭王子敬山亭永禪)
(師臨書閣)
送長沙陳太守二首(唐長沙郡即潭州也隸江南西道)
長沙陳太守逸氣凌青松英主賜五(繆本作玉)馬本是天池
龍湘水逥九曲衡山望五峯榮君按節去不及(一作得)遠
相從(十六國春秋張謐幼有逸氣太守陸雲見而異之庾信春賦馬是天池之龍種水經註衡山東南二)
(面臨映湘川自長沙至此江湘七百里中有九背故漁者歌曰帆隨湘轉望衡九面藝文類聚湘中記曰遥望)
(衡山如陣雲沿湘千里九向九背乃不復見通鑑地理通釋衡岳在潭州衡山縣西三十里衡州衡陽縣北七)
(十里有五峯曰紫蓋天柱芙蓉石廩祝融子虛賦按節節未舒索隱曰郭璞云言頓轡也司馬彪云按轡而行得)
(故曰按節)
其二
七郡長沙國南連湘水濱定王垂舞袖地窄不廽身莫
小二千石當安遠俗人洞庭鄉路遠遥羨錦衣春(按唐時潭)
(州長沙郡衡州衡陽郡永州零陵郡連州連山郡道州江華郡彬州桂陽郡邵州邵陽郡此七郡者在秦漢時)
(皆長沙故地定王舞袖事詳見十五卷註漢時太守秩二千石通典岳州巴陵縣有洞庭湖)
送楊燕之東魯
關西楊伯起漢日舊稱賢四代三(一作五)公族清風播人
天夫子華陰居開門對玉蓮何事歴衡霍雲帆今始還
君坐稍解顔為我(一作君)歌此篇我固侯門士謬登聖主
筵一辭金華殿蹭蹬長江邊二子魯門東别来巳經年
因君此中去不覺淚如泉(後漢書楊震字伯起弘農華陰人少好學明經博覧無不)
(窮究諸儒為之語曰關西孔子楊伯起永寧元年代劉愷為司徒延光三年代劉愷為太尉震子秉延熹五年)
(代劉矩為太尉秉子賜熹平二年代唐珍為司空五年代袁隗為司徒光和五年拜太尉賜子彪中平六年代)
(董卓為司空其冬代黃琬為司徒興平元年代朱雋為太尉自震至彪四世太尉德業相繼與袁氏俱為東京)
(名族云三公舊本或有作五公者楊註以三公為是𤦺神按後漢書諸袁事漢四世五公陳子昂梓州司馬楊君)
(道碑迨震秉彪賜四代五公光烈昭於漢室盛德充於海内李頎詩漢家名臣楊德祖四代五公享茅土五公)
(謂太傅太尉司徒司空大將軍也楊氏四世但為三公未有登太傅大將軍之位不知諸書何以言之然其語)
(則巳所本末可以為誤也太平寰宇記華州華陰縣以在太華山之陰故名之華山有蓮花峯以形似蓮花故)
(名玉蓮蓋指此或謂指玉女蓮花二峯而言或謂華山記云山頂有池生千葉蓮花服之羽化昌黎詩所謂太)
(華峯頭玉井蓮花開十丈藕如船玉蓮似指玉井蓮也史記正義括地志云衡山一名岣嶁山在衡州湘潭縣)
(西四十一里太平寰宇記霍山一名衡山一名天柱山在壽州六安縣南五里爾雅霍山為南岳註云即天柱)
(也漢武帝以衡山遼遠䜟緯皆以霍山為南岳故祭其神于此今其土俗皆呼南岳大山黃庭内景玉經曰霍)
(山下有洞房二百里司命君之府也有西北東南二門其中有五香芝飛華金瓶之寶神瞻靈瓜食之者得仙)
(江南通志霍山在廬州府霍山縣西北五里漢武帝南巡以衡山遠阻移祭此山又名南岳山馬融廣成頌張)
(雲帆施蜺幬列子夫子始一解顔而笑三輔黃圖未央宫有金華殿劉琨詩據鞍長嘆息淚下如流泉)
送蔡山人
我本不棄世世人自棄我一乘無倪舟八極縱遠柂燕
客期躍馬唐生安敢譏採珠勿驚龍大道可暗歸故山
有松月遲爾翫清暉(韻會倪極際也郭璞江賦凌波縱柂釋名船其尾曰柂柂拖也後見)
(拖曳也且弼正船使順流不使他戾也玉篇柁正船木也設于船尾與舵同一作柁戰國策燕客蔡澤天下駿)
(雄弘辯之士也史記蔡澤者燕人也游學于諸侯小大甚衆不遇而從唐舉相曰若臣者何如唐舉熟視而笑)
(曰先生曷鼻巨肩魋顔蹙齃膝攣吾聞聖人不相殆先生乎蔡澤知唐舉戲之乃曰富貴吾所自有吾所不知)
(者壽也願聞之唐舉曰先生之壽從今以往者四十三歲蔡澤笑謝而去謂其御者曰吾持粱刺齒肥躍馬疾)
(驅懷黃金之印結紫綬于腰揖讓人主之前食肉富貴四十三年足矣莊子千金之珠必在九重之淵而驪龍)
(頷下詳見九卷註曹植詩遲奉聖顔李善註遲猶思也吕向註遲待也倪音涯柂徒可切䭾上聲)
送蕭三十一之魯中兼問稚子伯禽
六月南風吹白沙吳牛喘月氣成霞水國鬱(一作歊)蒸不
可處時炎道遠無行車夫子如何涉江路雲帆嫋嫋金
陵去高堂倚門望伯魚魯中正是趨庭處我家寄在沙
丘旁三年不歸空斷腸君行既識伯禽子應駕小車騎
白羊(晉書惠帝元康中京洛童謠曰南風起吹白沙遥望魯國何嵯峨千歲髑髏生齒牙埤雅風俗通曰)
(吳牛望月而喘言使之苦於日是故見月而喘蓋傷禽驚于虛絃疲牛望月而喘物之憚怯見似而驚有如此)
(者傅玄苦熱詩呼吸氣鬱蒸程曉詩平生三伏時道路無行車戰國策王孫賈之母曰汝朝出而晚来則吾倚)
(門而望家語伯魚之生也魯昭公以鯉魚賜孔子榮君之貺故因名鯉而字伯魚沙丘詳見十三卷註世說註)
(衛玠齠齔時乘白羊車于洛陽市上咸曰誰家璧人)
送楊山人歸嵩山(元和郡縣志嵩高山古河南府告成縣西北二十三里登封縣)
(北八里亦名外方山東曰太室西曰少室嵩高總名即中岳也山高二十里周回一百三十里)
我有萬古宅嵩陽玉女峯長留一片月挂在東溪松爾
去掇仙草菖蒲花紫茸(一作君行到此峯餐霞駐衰容)歲晚或相訪青
天騎白龍(登封縣志太室二十四峯有玉女峯峯北有石如女子上有大篆七字人莫能識江淹赤)
(虹賦掇仙草於危峯鐫神丹于崩石神仙傳嵩山石上菖蒲一寸九節服之長生抱朴子菖蒲須得生石上一)
(寸九節以上紫花者尤善謝靈運詩新蒲舍紫茸李善註倉頡篇曰茸草貎然此茸謂蒲花也廣博物志瞿武)
(後漢人也七歲絶粒服黃精紫芝入峨眉山天竺真人授以真訣乘白龍而去)
送殷淑三首(顔真卿元静先生廣陵李君碑真卿與先生門人中林子殷淑遺名子韋)
(渠牟嘗接采真之游緒聞含一之德云云是即此人也)
海水不可解連江夜為潮俄然浦嶼闊岸去酒船遙惜
别耐取醉鳴榔且長謠天明爾當去應有便(蕭本作便有)風
飄(韻會浦水濱也嶼海中洲也劉淵林吳都賦註嶼海中洲上有石山也潘岳西征賦鳴榔厲響李善註說)
(文云榔高木也以長木叩船為聲所以驚魚令入網也一說榔船板也船行則響謂之鳴榔駱賓王詩鳴榔下)
(貴洲沈佺期詩鳴榔曉帳前是也若太白此篇送客非觀漁停舟飲酒非掛帆長行所謂鳴榔者當是擊船以)
(為歌聲之節猶叩舷而歌之義)
其二
白鷺洲前月天明送客迴青龍山後日早出海雲来流
水無情去征帆逐吹開相看不忍别更進手中杯(六朝事跡)
(白鷺洲圖經云在城西南八里周迴十五里對江寧之新林浦景定建康志青龍山在城東南三十五里周迴)
(二十里高九十丈又溧陽縣界别有青龍山)
其三
痛飲龍笻下燈青月復寒醉歌驚白鷺半夜起沙灘
送岑徵君歸鳴臯山(唐書地理志河南府陸渾縣有鳴臯山)
岑公相門子雅望歸安石奕世皆䕫龍中台竟(一作有)三
拆至人達機兆高揖九州伯奈何天地間而作隱淪客
貴道能(一作皆)全真潛輝卧幽鄰(一作鱗)探元入窅默觀化
遊無垠光武有天下嚴陵為故人雖登洛陽殿不屈巢
由身余亦謝明主今稱偃蹇臣登高覧萬古思與廣成
鄰蹈海寧受賞還山非問津西来(一作終期)一搖扇共拂元
規塵(𤦺按岑參感舊賦序云國家六葉吾門三相矣江陵公為中書令輔太宗鄧國公為文昌右相輔高)
(宗汝南公為侍中輔睿宗相承寵光繼出輔弼逮乎武后臨朝鄧國公由是得罪先天中汝南公又得罪朱輪)
(翠轂如夢中矣按唐書岑文本鄧州棘陽人祖善方後梁吏部尚書父之象隋邯郸令貞觀中文本歴官中書)
(令封江陵縣子從子長倩永淳中累官兵部侍郎同中書門下平章事垂拱中拜文昌右相封鄧國公為来俊)
(臣所誣陷斬于市文本孫羲累官至同中書門下三品景雲間進侍中封南陽郡公羲兄獻為國子司業弟仲)
(翔陜州刺使仲休商州刺使兄弟子姓在清要者數十人羲嘆曰物極則反可以懼矣然不能抑退坐豫太平)
(公主謀誅籍其家晉書謝安字安石自幼有公輔之望楊齊賢曰奕世累世也晉書天文志永康元年三月中)
(台星坼占曰台星失常三公憂趙王倫尋廢殺賈后斬司空張華歐陽建詩古人達機兆孔安國尚書傳牧牧)
(民九州之伯晉書桓玄曰父為九州伯兒為五湖長桓譚新論天下神人五一曰神仙二曰隱淪謝靈運詩既)
(枉隱淪客莊子子之道狂狂汲汲詐巧虚偽事也非可以全真也又曰至道之精窈窈冥冥至道之極昏昏默)
(默淮南子上游于霄雿之野下出于無垠之門高誘註無垠無形状之貎袁宏後漢紀伏見太原周黨使者三)
(聘乃肯就車陛下親見諸庭黨伏而不謁偃蹇自高逡巡求退後漢書偃蹇反俗章懷太子註偃蹇驕傲也嚴)
(子陵廣成子及魯仲連欲蹈東海事俱見二卷註晉書庾亮雖居外鎮而執朝廷之權既據上流擁強兵趣向)
(者多歸之王導内不能平常遇西風塵起舉扇自蔽徐曰元規塵汚人窅音杳)
送范山人歸泰山(地理今釋泰山在今山東濟南府泰安州北五里)
魯客抱白鶴(一作雞)别余往太山初行若片雪(一作雲)杳在
青崖間高高至天門日觀(一作海日)近可攀雲生(蕭本作山)望不
及此去何時還(抱朴子欲求芝草入名山帶靈寶符牽白犬抱白雞以白鹽一斗及開山符檄)
(著大石上續博物志陶隱居云學道之士居山宜養白雞白犬可以辟邪後漢書祭祀志馬第伯封禅儀記曰)
(是朝上太山至中觀去平地二十里南向極望無不覩仰望天關如從谷底仰視抗峯其為高也如視浮雲其)
(峻也石壁窅窱如無道徑遙望其人端如行朽兀或如白石或如雪久之白者移過樹乃知是人也初學記太)
(山記云盤道屈曲而上凡五千餘盤經小天門大天門仰視天門如從穴中視天窗矣自下至古封禪處凡四)
(十里山頂西巖為仙人石閭東巖為介丘東南巖名日觀日觀者雞一鳴時見日始欲出長三文所)
李太白集注卷十七
