李太白集注卷二十八
錢塘王𤦺撰
記頌讚共二十首
任城縣廳壁記(元和郡縣志任城縣本漢縣也屬東平國古任國太昊之後風姓也)
(僖二十一年左傳曰任宿須句皆風姓也實司太皥與有濟之祀注曰任今任城縣也魏志曰文帝)
(封鄢陵侯彰為任城王齊天保七年移高平郡於此任城縣屬焉隋開皇三年罷高平郡縣屬兖州)
(音任壬)
風姓之後國為任城盖古之秦縣也(文苑英華作盖秦之古縣也)在
禹貢則南徐之分當周成(文苑英華作成周)迺東魯之邦自伯
禽到於順(當作頃)公三十二(當作三)代遭楚蕩滅因(文苑英華作國)
屬楚焉炎漢之後更為郡縣隋開皇三年廢高平郡移
任城於舊居邑乃(文苑英華作雖)屢遷井則不改(元和郡縣志兖州魯郡禹)
(貢兖州之域兼得徐州之地春秋時為魯國按史記封周公旦於曲阜是為魯公周公不就封留佐武王使其)
(子伯禽代就封於魯其後有考公煬公幽公魏公厲公獻公真公武公懿公孝公惠公隠公桓公莊公閔公僖)
(公文公宣公成公襄公昭公定公哀公悼公元公穆公共公康公景公平公文公頃公頃公二十四年楚考烈)
(王伐滅魯魯起周公至頃公凡三十四世謂三十四君也自伯禽起至頃公當云三十三世此云順公又云三)
(十二代皆悞周易改邑不改井)魯境七百里郡有十一縣任城其衝要
東&KR0777;琅邪西控鉅野北走厥國南馳互鄉青帝太昊之
遺墟白衣尚書之舊里土俗古遠風流清高賢良間生
掩映天下(按元和郡縣志魯郡州境東西三百三十一里南北三百五十三里管縣十一瑕丘金鄉)
(魚臺鄒縣龔丘乾封萊蕪曲阜泗水任城中都今新舊唐書所載只十縣以貞元中割中都入鄆州故也漢書)
(齊東東有甾川東萊琅邪高密膠東趙岐孟子注琅邪齊東境上邑也唐時以河南道所屬之沂州為琅邪郡)
(其地正在魯郡之東相去三百八十里水經注何承天曰鉅野湖澤廣大南通洙泗北連青濟舊縣故城正在)
(澤中故欲置戍於此城城之所在則鉅野澤也衍東北為大野矣昔西狩獲麟於是處也元和郡縣志大野澤)
(一名鉅野在鄆州鉅野縣東五里南北二百里東西百餘里爾雅十藪魯有大野西狩獲麟於此澤琦按魯郡)
(之東與鄆州接境乃鉅野澤之故區但屢遭河患冲決填淤高下易形涸為平陸迄今畔岸不可復識矣章懷)
(太子後漢書注東平陸縣名古厥國也屬東平國今兖州平陸縣地太平寰宇記鄆州中都縣古中都之地漢)
(為東平陸縣屬東乎國亦古之厥國地今邑界有厥亭存太平寰宇記徐州沛縣合鄉故城古互鄉之地按劉)
(芳徐州記云古之互鄉盖孔子云難與言者又曰互鄉在陳州項城縣北一里古老傳云互鄉之地一統志互)
(鄉在河南開封府商水縣論語云互鄉難與言即此古今言互鄉者凡三處今考魯郡之南與徐州接壌則此)
(文所指與沛縣之互鄉為合獨斷注青帝太昊木行三皇本紀太皥庖犧氏風姓代燧人氏繼天而王都於陳)
(其後裔當春秋時有任宿須句顓臾皆風姓之胤也後漢書鄭均字仲虞東平任城人帝東巡過任城乃幸均)
(舍勅賜尚書禄以終其身時人號為白衣尚書)地博厚川疎明漢則名王分茅
魏則天人列土所以代變豪侈家傳文章君子以才雄
自高小人則鄙朴難治(後漢書任城孝王尚元和六年封食任城亢父樊三縣魏志任)
(城威王彰黃初三年立為任城王)况其城池爽塏邑屋豐潤香閣倚日
凌丹霄而欲飛石橋横波驚彩虹而不去其雄麗坱圠
有如此焉(左傳請更諸爽塏者杜預注爽明塏燥也正義曰塏高地故為燥也香閣見二十一卷注)
(梁武帝詩青城接丹霄金樓帶紫烟賈誼服賦大鈞播物坱圠無垠劉良注坱圠無涯際也揚雄甘泉賦據軨)
(軒而周流兮忽坱圠而無垠李善注坱圠廣大貌漢書作軮軋顔師古注軮軋遠相映也塏音坱坱音央圠)
(音札)故萬商往來四海緜歴實泉貨之橐籥為英髦之咽
喉故資大賢以主東道製我美錦不易其人今鄉二十
六戶一萬三千三百七十一帝擇明德以賀公宰之(東道)
(見十卷注製錦見九卷注)公温恭克修儼碩有立季野備四時之氣
士元非百里之才撥煩彌閒剖劇無滯鏑百發克破於
楊葉刀一鼓必合於桑林寬猛相濟弦韋適中一之歲
肅而教之二之歲惠而安之三之歲富而樂之然後青
衿向訓黃髮履禮耒耜就役農無遊手之夫杼軸和鳴
機罕嚬哦之女物不知化陶然自春權豪鋤縱暴之心
黠吏返淳和之性行者譲於道路任者併於輕重扶老
攜幼尊尊親親千載百年再復魯道非神明博遠孰能
契于此乎(詩國風有美一人碩大且儼毛傳曰儼矜莊貌世說謝太傅絶重禇公常稱禇季野雖不)
(言而四時之氣亦備三國志龐統以從事守耒陽令在縣不治免官吳將魯肅遺先主書曰龐士元非百里才)
(也使處治中别駕之任始當展其驥足耳南史丘仲孚為山隂令長於撥煩善適權變吏人敬服號稱神明廣)
(韻鏑箭鏃也漢書養由基楚之善射者也去楊葉百步百發百中楊葉之大加百中焉可謂善射矣鼓刀以刀)
(擊物也合於桑林之舞庖丁事見十卷注上句喻其舉措無不中理下句喻其謀猷無不合宜左傳政寬則民)
(慢慢則糾之以猛猛則民殘殘則施之以寬寬以濟猛猛以濟寬政是以和韓非子西門豹之性急故佩韋以)
(自緩董安於之性緩故佩弦以自急華陽國志西門豹佩韋以自寬宓子賤帶弦以自急毛萇詩傳青衿青領)
(也學子之所服論衡人少則髮黑老則髮白白久則黃顔師古漢書注黃髮老稱謂白髮盡落更生黃者韻會)
(柄曲木曰耒耒端曰耜易斵木為耒剡木為耜家語虞芮二國争田而訟連年不決乃相謂曰西伯仁人也盍)
(往質之入其境則耕者譲畔行者譲路禮王制輕任并重任分正義曰任謂有擔負者俱應擔負老少並輕則)
(併與少者擔之老少並重不可併與少者一人則分為輕重重與少者輕與老者漢書魯瀕洙泗之水其民涉)
(度幼者扶老而代其任淮南子太公問周公曰何以治魯周公曰尊尊親親太公曰魯從此弱矣鏑音的黠)
(音轄)白探竒東蒙竊聽輿論輙記於壁垂之將來俾後賢
之操刀知賀公之絶跡者也(太平寰宇記東蒙山在沂州費縣西北七十五里以)
(其在蒙山之東故曰東蒙晉書王沉傳自古賢聖樂聞誹謗之言聽輿人之論操刀而割見九卷注)
趙公西侯新亭頌
惟十有四載皇帝以歲之驕陽秋五不稔乃慎擇明牧
恤南方凋枯伊四月孟夏自淮隂遷我天水趙公作藩
於宛陵祇明命也(廣韻稔歲熟也廣雅秋糓熟也謝朓詩阽危頼宗衮微管寄明牧左思詩)
(俛仰生榮華咄嗟復凋枯晉書陶侃傳作藩於外八州肅清唐時楚州淮陰郡治山陽縣屬淮南道宣州宣城)
(郡治宣城縣屬江南西道按宣城郡本漢之丹陽郡宣城縣本漢之宛陵縣今為寧國府地太白稱宛陵盖本)
(漢縣名也稔音袵)惟公代秉天憲作程(繆本作保)南臺洪柯大本聿
生懿德宜乎哉横風霜之秀氣鬱王霸之竒略初以鐵
冠白筆佐我燕京威雄振肅虜不敢視而後鳴琴二邦
天下取則起草三省朝端有聲天子識面宰衡動聽殷
南山之雷剖赤縣之劇強項不屈三州所居大化咸列
碑頌(後漢書手握王爵口含天憲李周翰注天憲謂帝王法令也通典御史所居之署漢謂之御史府亦)
(謂之御史大夫寺亦謂之憲臺後漢以來謂之御史臺亦謂之蘭臺寺梁及後魏北齊或謂之南臺後魏之制)
(有公事百官朝會名簿自尚書令僕以下悉送南臺胡三省通鑑註御史臺謂之南臺杜佑曰御史臺在宫闕)
(西南故名南臺陶潜詩洪柯百萬尋森散覆暘谷詩周頌我求懿德鄭箋曰懿美也鐵冠白筆見十一卷注陶)
(潛詩君子死知巳提劍出燕京說苑宓子賤治單父彈鳴琴身不下堂而單父治唐以尚書省中書省門下省)
(為三省晉中興書謝安石上疏曰尸素朝端忽焉五載宰衡相臣也見十二卷注詩召南殷其雷在南山之陽)
(毛傳曰殷雷聲也鄭箋曰雷以喻號令於南山之陽又喻其在外也召南大夫以王命施號令於四方猶雷隠)
(然發聲於山之陽赤縣強項令俱見十二卷注金石錄淮隂太守趙悅遺愛碑張楚金撰行書天寶十四載立)
(其二州碑頌無考)至於是邦也酌古以訓俗宣風以布和平心
理人兵鎮唯静畫一千里時無莠言(漢書蕭何為法講若畫一顔師古曰)
(畫一言整齊也詩小雅莠言自口毛傳曰莠醜也)退公之暇清眺原隰以此郡
東塹巨海西襟長江咽三吳扼五嶺輶軒錯出無旬時
而息焉出自西郭蒼然古道道寡列樹行無清隂至有
疾雷破山狂飈震壑炎景爍野秋霖灌途馬逼側於谷
口人周章於山頂亭候靡設逢迎缺如(詩國風自公之食小雅皇皇者)
(華於彼原隰毛傳曰高平曰原下濕曰隰三吳見八卷注五嶺見十八卷注輶軒使車也見九卷注莊子疾雷)
(破山風震海而不能驚曹植詩寒冰辟炎景涼風吹我身莊子秋水時至百川灌河子虚賦偪側泌&KR0008;顔師古)
(曰逼側相逼也楚辭聊翺翔兮周章王逸注周章猶周流也吕向注周章往來迅疾貌後漢書光武紀築亭候)
(修烽燧章懷太子注亭候伺候望敵之所)自唐有天下作牧百數因循齷齪
罔恢永圖及公來思大革前弊實相此土陟降觀之壯
其迴岡龍盤沓嶺波起勝勢交至可以有作方農之隙
廓如是營遂鏟崖(繆本崖字下多一坦字)堙卑驅石翦棘削汚壤
階高隅以門以墉乃棟乃宇儉則不陋麗而不奢森沈
閈閎燥濕有庇若鼇(郭本作鳬)之湧如鵬斯騫縈流鏡轉涵
映池底納遠海之餘清瀉連(郭本作蓮)峰之積翠信一方雄
勝之郊五馬踟蹰之地也(韻會齷齪急促局陿貌詩小雅賁然來思大雅陟則在巘)
(復降在原鄭箋曰陟升也降下也廣韻墉垣也鮑照詩銅溪晝森沈左傳高其閈閎孔穎逹正義說文云閈閎)
(也汝南平輿里門曰閈釋宫云衖門謂之閎李巡云衖頭門也然則閈閎皆門名言高為其門耳左傳吾儕小)
(人皆有闔盧以辟燥濕寒暑古羅敷行使君從南來五馬立踟蹰閈音岸)長史齊公光乂
人倫之師表司馬武公幼成衣冠之髦彦錄事參軍吳
鎮宣城令崔欽令德之後良材間生縱風教之樂地出
人倫之高格卓絶映古清明在躬僉謀僝功不日而就
總(郭本作然)是役也伊二公之力歟(按唐書百官志每州自刺史而下有長史一人)
(司馬一人錄事參軍事一人南史蔡興宗為郢州引沈約為安西外兵參軍兼記室興宗嘗謂其諸子曰沈記)
(室人倫師表宜善事之陳書後主紀思所以登顯髦彦式備周行詩小雅顯允君子莫不令德毛傳曰令善也)
(左傳非令德之後誰能若是禮記清明在躬氣志如神正義云言聖人清静光明之德在於躬身書經集傳僉)
(衆共之辭堯典共工方鳩僝功孔傳曰僝字見也音釋僝馬云具也僝音棧總即摠)過客沈吟
以稱嘆邦人聚舞以相賀僉曰我趙公之亭也羣寮獻
議請因謠頌以名之則必與謝公北亭同不朽矣白以
為謝公德不及後世亭不留要衝無勿拜之言鮮登高
之賦方之今日我則過矣(太平寰宇記北亭在温州北五里枕永嘉江謝靈運罷郡)
(於北亭與吏民別詩云前期眇巳住後會邈無因詩國風蔽芾甘棠勿翦勿拜召伯所說鄭箋曰拜之言拔也)
(施士丐曰如人身之拜小低屈也嚴粲曰挽其枝以至地也韓詩外傳孔子遊於景山之上子路子貢顔淵從)
(孔子曰君子登高必賦小子願言者何其願丘將啟汝)敢詢耆老而作頌曰
耽耽高亭趙公所營如鼇背突兀於太清如鵬翼開張
而欲行趙公之宇千載有覩必恭必敬爰遊爰處瞻而
思之罔敢大語趙公來翔有禮有章煌煌鏘鏘如文翁
之堂清風洋洋永世不忘(張衡西京賦大厦耽耽薛綜注耽耽深邃貌水經註文翁)
(為蜀守立講堂作石室於南城太平寰宇記文翁學堂一名周公禮殿華陽國志云文翁立學講堂精舍作石)
(室一作玉堂在城南安帝永初後學堂遇火太守陳留高朕更修立又增造一石室任豫云其欒櫨節制猶古)
(建堂基高六尺夏屋三間通皆圖畫古人之像及禮器瑞物堂西有二石李膺記云後漢中平火延學觀廂廊)
(一時蕩盡惟此堂熛焰不及構制雖古巧異特竒)
崇明寺佛頂尊勝陁羅尼幢頌(并序華梵語陀羅尼者言總持謂)
(總統攝持無有遺失即呪之别名也法苑珠林陀羅尼者西天梵音東華人譯則云持也持善不失)
(持惡不生幢者釋家旛盖之類此則以石為幢形而刻呪字於其上即謂之幢也幢音牀)
共工不觸山媧皇不補天其鴻(繆本作洪)波泊汩流伯禹不
治水萬人其魚乎禮樂大壊仲尼不作王道其昏乎而
有功包隂陽力掩造化首出衆聖卓稱大雄彼三者之
不足徵矣(論衡儒書言共工與顓頊争為天子不勝怒而觸不周之山使天柱折地維絶女媧銷煉)
(五色石以補蒼天斷鼇足以立四極天不足西北故日月移焉地不足東南故百川注焉左傳劉子曰美哉禹功)
(明德遠矣微禹吾其魚乎法華經大雄猛世尊諸釋之法王媧音戈汩音骨)粤有我西方金
仙之垂範覺曠劫之大夢碎羣愚之重昏寂然不動湛
而常存使苦海静滔天之波疑山滅炎崑之火囊括天
地置之清涼日月或墜神通自在不其偉與(宋書謝靈運傳方軌)
(前秀垂範後昆湼槃經我曠劫來巳入大寂王巾頭陀寺碑文曜慧日於康衢則重昏易曉李善注頭陀經心)
(王菩薩曰我見覆蔽飲雜毒酒重昏常寝云何得悟慈心示語使得開解易繫辭寂然不動感而遂通天下之)
(故南齊書顧歡傳仙化以變形為上泥洹以陶神為先變形者白首還淄而未能無死陶神者使塵惑日損湛)
(然常存梁簡文帝唱導文苦海易沈慈波空蕩書堯典浩浩滔天下民其咨胤征火炎崑岡玉石俱焚賈誼過)
(秦論嚢括四海之意說文偉竒也)魯郡崇明寺南門佛頂尊勝陁羅尼
石幢者盖此都之壯觀昔善住天子及千大天遊於園
觀又與天女遊戲受諸快樂即於夜分中聞有聲曰善
住天子七日滅後當生七反畜生之身於是如來授之
吉祥真經遂脱諸苦盖之天徵(一作從)為大法印不可得
而聞也我唐高宗時有罽賓桑門持入中土猶日藏大
寶清園虚空檀金淨彩人皆悅見所以山東開(郭本作聞)士
舉國而崇之時有萬商投珍士女雲會衆布蓄沓如陵
琢文石於他山聳高標於列肆鑱珉錯綵為鯨為螭天
人海怪若叱若語貝葉金言刊其上荷花水物形其隅
良工草萊獻技而去(大般若經是如來真實法印亦是一切聲聞緣覺真實法印翻譯名)
(義佛陀波利罽賓國人忘身徇道遍觀靈跡聞文殊師刹在清涼山遠涉流沙躬來禮謁高宗儀鳳元年杖錫)
(五臺虔禮聖容忽見一翁從山出來作婆羅門語謂波利曰師何所求波利曰聞文殊隠此欲求瞻禮翁曰師)
(將佛頂尊勝陀羅尼經來不此土衆生多造諸罪佛頂呪乃除罪秘方若不將經徒來無益縱見文殊未必能)
(識可還西國取經傳此弟子當示文殊所在波利作禮舉頭不見老人遂反本國取得經來狀奏高宗遂令杜)
(行顗及日照三蔵於内共譯經留在内波利泣奏志在利人請布流行帝愍專志遂留所譯之經還其梵本波)
(利將向西明與僧順貞共譯佛頂尊勝陀羅尼經所願巳畢持經梵本入於五臺不出唐書西域傳罽賓隋漕)
(國也居葱嶺南距京師萬二千里而贏南距舍衛三千里王居修鮮城常役屬大月氐地暑濕人乘象俗治浮)
(屠法魏書釋老志諸服其道者則剃落鬚髮釋累辭家結師資遵律度相與和居治心修淨行乞以自給謂之)
(沙門或曰桑門亦聲相近總謂之僧皆胡言也僧譯為和命衆桑門為息心比丘為行乞華嚴經譬如天上閻)
(浮擅金惟除心王大摩尼寶餘寶無及者開士有德行之僧詳見二十一卷注詩小雅如岡如陵山海經瞻諸)
(之山其陽多金其隂多文石詩小雅他山之石班固西都賦遊士擬於公侯列肆侈於姬姜吕向註肆市也說)
(文螭若龍而黃北方謂之地螻從虫离聲或云無角曰螭丑知切酉陽雜爼貝多出摩伽陀國長六七丈經冬)
(不凋此樹有三種一者多羅婆力义貝多二者多梨婆力义貝多三者部闍婆力义貝多多羅多梨並書其葉)
(部闍一色取其皮書之貝多是梵語漢翻為葉婆力义貝多者漢言樹葉也西域經書用此三種皮葉若能保)
(護亦得五六百年)聖君垂拱南面穆清而居大明廣運無幽不
燭以天下所立兹幢多臨諸旗亭喧囂湫隘本非經行
網繞之所乃頒下明詔令移於寶坊吁百尺中標矗若
雲斷委翳苔蘚周流星霜俾龍象興嗟仰瞻無地良可
嘆也(垂拱見二十一卷注穆清見一卷大獵賦注史記集解西京賦曰旗亭五重薛綜曰旗亭市樓也立)
(旗於上故取名焉左傳景公欲更晏子之宅曰子之宅近市湫隘囂塵不可以居杜預注湫下隘小囂聲塵土)
(也經行謂僧衆週幢循行所以致其敬禮之心網繞謂以網圍繞其幢所以使鳥雀不得棲止汙穢梁簡文帝)
(答湘東王書鳴銀鼓於寶坊轉金輪於香地西方供佛宫殿以七寶增飾故謂僧坊曰寶坊韻會翳隠也奄也)
(障也龍象高僧也見十二卷注罽音記)我太官廣武伯隴西李公先名琬
奉詔書改為輔其從政也肅而寬仁而惠五鎮方牧聲
聞於天帝乃加剖竹於魯魯道粲然可觀方將和隂陽
於太階致吾(舊本少吾字今從劉本)君於堯舜豈徒閉閤坐嘯鴻
&KR0777;二千哉乃再崇厥功發揮象教(廣武縣名隸隴右道之蘭州乾元二年更)
(名金城所謂五鎮方牧者輔歴官郢海䣎唐陳五州刺史也所謂剖竹於魯又為魯郡都督也見後虞城令李)
(公去思碑但碑文之名作浦頌文之名作輔未知孰是孰訛左傳晉公子其從者肅而寬忠而能力杜預注肅)
(敬也後漢書劉寵徐東平陵令以仁惠為吏民所愛剖竹見十一卷注太階見一卷明堂賦注爾雅小閨謂之)
(閤說文閤門旁戶也後漢書吳祐遷膠東相政惟仁簡以身率物民有争訴者輒閉閤自責然後斷其訟以道)
(譬之此用其字却另作閉門不理事解坐嘯見十四卷注周易漸卦六二鴻漸於磐飲食衎衎吉王弼注磐山)
(石之安者也進而得位居中而應本無禄養進而得之其為歡樂願莫大焉鴻盤二千謂以二千石之職為宴)
(安之地也王巾頭陀寺碑文正法既沒象教陵夷李周輔注象教謂為形象以教人也閤音鴿)於
是與長史盧公司馬李公等咸明明在公綽綽有裕韜
大國之寶鐘元精之和榮兼半刺道光列岳才或大而
用小識無微而不通政其有經談豈更僕(唐制魯郡為上都督府設)
(長史一人從三品司馬二人從四品下詩魯頌夙夜在公在公明明鄭箋曰言時臣憂念君事早起夜寐在於)
(公之所在於公之所但明義明德也詩小雅此令兄弟綽綽有裕毛傳曰綽綽寬也裕饒也後漢書元精所生)
(王之佐臣章懷太子注元為天元精謂天之精氣論衡天禀元氣人受元精蔡邕陳太丘碑文含元精之和應)
(期運之數吕向注元精大道也北堂書鈔庾亮答郭豫書曰别駕舊與刺史别乘同宣王化於萬里者其任居)
(刺史之半安可任非其人唐書百官志高宗即位改别駕皆為長史徐陵為陳武帝與嶺南酋豪書身居列岳)
(自御強兵禮記遽數之不能終其物悉數之乃留更僕未可終也孔穎達正義更代也言若委細悉說之則大)
(久僕侍疲倦宜更代之若不代僕則事未可盡也)有律師道宗心總羣妙量包
(繆本作苞)大千日何瑩而常明天不言而自運識岸浪注玄
機清發每口演金偈舌搖電光開關延敵罕有當者由
萬竅同號於一風衆流俱納於溟海若乃嚴飾佛事規
矩梵天法堂鬱以霧開香樓岌乎島峙皆我公之締構
也以天寶八載五月一日示滅大寺百城號天四衆泣
血焚香散花扶櫬卧轍仙鶴數十飛鳴中絶非至德動
天深仁感物者其孰能與於此乎三綱等皆論窮彌天
惠湛清月傳千燈於智種了萬法於真空不謀同心克
樹聖跡(大千世界見二十三卷注金偈佛所說之偈也揚雄解嘲上說人主下談公卿目如耀星舌如)
(電光李周翰注電光謂辭辯速如電光之閃也過秦論秦人開關延敵九國之師逡巡逃遁而不敢進莊子大)
(塊噫氣其名為風是惟無作作則萬竅怒呺法苑珠林色界有十八天初禪三天一名梵衆天二名梵輔天三)
(者大梵天此大梵天無别住處但於梵輔有層臺高顯嚴博大梵天王獨於上位以别羣下於此三天之中梵)
(衆是庶民梵輔是臣大梵是君惟此初禪有君臣民庶之則自此以上悉皆無也梁武帝詩長塗横翠微香樓)
(閒紫烟締構結構也見一卷注翻譯名義自古皆以比丘比丘尼優婆塞優婆夷為四衆禮記高子臯之執親)
(之喪也泣血三年正義云凡人涕淚必因悲聲而出若血出則不由聲也今子皋悲無聲其涕出如血之出故)
(云泣血說文櫬棺也翻譯名義寺立三綱上座維那典座也晉書時有桑門釋道安俊辯有高才自北至荆州)
(與習鑿齒初相見道安曰彌天釋道安鑿齒曰四海習鑿齒人以為佳對維摩詰經譬如一燈燃千百燈冥者)
(皆明明終不盡菩薩開導衆生令發阿耨多羅三藐三菩提心於其道意亦不滅盡隨所說法而自增益一切)
(善法是名無盡燈也法華經成一切種智一切種智即佛智也又謂之般若釋典以一切萬有終歸於無謂之)
(為空人法皆空則謂之真空即般若智也梵扶泛切音近范櫬音近寸湛音沈)太官李公乃
命門於南垣廟通衢曾盤舊規累構餘石壯士加勇力
侔拔山纔擊鼓以雷作拖鴻縻而電掣千人壯萬夫勢
轉鹿盧於横梁泯環合而無際常六合之振動崛九霄
之峥嶸非鬼神功曷以臻此(項羽歌力拔山兮氣盖世雷作謂如雷之發聲鴻縻)
(大索電掣謂疾如電之掣也韻會轆轤并上汲水木一作樚櫨廣韻圜轉木也通作鹿盧縻音麋)況其
清景燭物香風動塵羣形所霑積苦都雪粲星辰而增
輝挂文字而不滅雖漢家金莖伏波銅柱擬兹陋矣(班固)
(西都賦抗仙掌以承露擢雙立之金莖章懷太子注前書曰武帝時作銅柱承露仙人掌之屬三輔故事云建)
(章宫承露盤高二十丈大七圍以銅為之上有仙人掌承露和玉屑飲之金莖即銅柱也後漢書交趾女子徵)
(側徵貳反璽書拜馬援伏波將軍南擊交趾水經注俞益期牋曰馬文淵立兩銅柱於林邑岸北山水移易銅)
(柱今復在海中林邑記曰建武十九年馬援樹兩銅柱於象林南界與西屠國分漢之南疆也)或日月
圓滿方檀散華清心諷持諸佛稱贊夫如是亦可以從
一天至一天開天宫之門見羣聖之顔巍巍功德不可
量也(按釋典欲界有六天一四天王天二忉利天三夜摩天四兜率天五化樂天六他化自在天色界有)
(十八天一梵衆天二梵輔天三大梵天四少先天五無量光天六光音天七少淨天八無量淨天九徧淨天十)
(無雲天十一福生天十二廣果天十三無想天十四無煩天十五無熱天十六善見天十七善現天十八色究)
(竟天無色界有四天一空處天二識處天三無所處天四非有想非無想天凡三界共二十八天天者言其清)
(淨光潔最勝最尊故名為天乃神境世界之位與蒼蒼在上之天不同一解能修至勝之因方能生其處功有)
(優劣故所生之處有不同)其錄事參軍六曹英寮及十一縣官屬有
宏才碩德含香繡衣者皆列名碑隂此不具載(按唐書兖州魯)
(郡為上都督府上都督府之屬官有錄事參軍事一人正七品上有功曹倉曹戶曹田曹兵曹法曹士曹參軍)
(事各一人正七品下其曰六曹者田曹後置故仍其舊稱不稱七而稱六也所管瑕丘曲阜乾封泗水鄒縣任)
(城龔丘平陸金鄉魚臺萊蕪凡十一縣晉書郭璞傳景純通秀夙振宏才索襲傳索先生碩德名儒含香尚書)
(郎事見三十六卷注繡衣御史事見十一卷注)郡人都水使者宣道先生孫太
冲得真人紫蘂玉笈之書能令太一神自成還丹以獻
於帝帝服享萬夀與天同休功成身退謝病而去不謂
古之玄通微妙之士歟乃謂白曰昔王文考觀藝於魯
騁雄辭於靈光陸佐公知名在吳銘雙闕於盤石吾子
盍可美盛德揚中和恭承話言敢不惟命(册府元龜孫太冲隠於嵩)
(山元宗天寶三年河南尹裴敦復上言太冲於嵩山合鍊金丹自成於竈中精華特異變化非常請宣付史官)
(頒示天下以彰靈瑞仙聖之應從之又孫逖有為宰相賀中岳合鍊藥自成表臣等伏見道士孫太冲奏事奉)
(進止令中使薛履信監臣於中岳嵩陽觀合煉其竈中著水置炭於竈側封固却回已經數月泥拭既密緘封)
(并全即與縣官等對開門其炭並盡灰又别聚不動人力其藥巳成初乃五色發端終則太陽輝於爐際又河)
(南尹裴敦復所奏并奉勅令右補闕李成式往騐並同者唐書百官志都水監使者二人正五品上掌川澤津)
(梁渠堰坡池之政此云都水使者乃寵異方士而以虚銜加之耳後漢書王延夀字文考有儶才少遊魯國作)
(靈光殿賦後蔡邕亦造此賦未成及見延夀所為甚竒之遂輟翰而巳王延夀魯靈光殿賦序魯靈光殿者盖)
(景帝程姬之子恭王餘之所立也初恭王始都下國好治宫室遂因魯僖基兆而營焉遭漢中微盜賊奔突自)
(西京未央建章之殿皆見隳壊而靈光巋然獨存予客自南鄙觀藝於魯覩斯而眙曰嗟乎詩人之興感物而)
(作故奚斯頌僖歌其路寢而功績存乎辭德音昭乎聲物以賦顯事以頌宣非賦非頌將何述焉遂作賦張載)
(注藝六經也李周翰注言魯有周孔遺風思禮樂之美故云觀藝梁書陸倕字佐公吳郡吳人也高祖雅愛倕)
(才詔為石闕銘記奏之敕曰太子中舍人陸倕所製石闕銘辭義典雅足為佳作昔虞丘辨物邯鄲獻賦賞以)
(金帛前史美談可賜絹三十匹六朝事跡縣北五里有四石闕在臺城之門南高五丈廣三丈六尺梁武帝所)
(造及成朝士銘之陸倕字佐公其文甚佳士流推伏)遂作頌曰
揭高幢兮表天宮嶷獨出兮淩星虹神縱縱(繆本作摐摐當是總)
(總)兮來空仡扶傾兮蒼穹西方大聖稱大雄横絶苦海
舟羣蒙陀羅尼萬萬法宗善住天子獲厥功明明李君
牧東魯再新頽規扶衆苦如大雲王注法雨(郭本作再)邦人
清涼喜聚舞揚鴻名兮振海浦銘豐碑兮昭萬古(揭䜿立也)
(嶷如山之嶷然獨出也淩星虹謂其高若與星辰虹蜺相淩歴也楚辭紛總總其離合兮王逸注總總聚貌說)
(文仡勇壯也揚雄甘泉賦神莫莫而扶傾詳見二十一卷注法苑珠林濟生靈於苦海救愚迷於火宅法華經)
(悲體戒雷震慈意妙大雲澍甘露法雨滅除煩惱燄華嚴經如大龍王能雨一切妙法雨故鴻名大名也見三)
(卷注張衡西京賦光炎矚天庭囂聲振海浦說文浦濱也徐陵孝義寺碑謹勒豐碑陳其舞詠揭音傑仡魚)
(乞切銀入聲)
當塗李宰君畫讚(薛方山浙江通志李陽冰字少温趙郡人以辭翰名乾元間為)
(縉雲令修孔子廟自為文記之歲旱禱雨於城隍神與之約五日不雨焚其祠及期雨霑足秋滿退)
(居吏隠山後遷當塗令陽冰篆書尤著舒元輿謂其不下李斯云)
天垂元精岳降粹靈應期命世大賢乃生吐竒獻策敷
聞王庭帝用休之揚光泰清濫觴百里涵量八溟縉雲
飛聲當塗政成雅頌一變江山再榮舉邑抃舞式圖丹
青眉秀華盖目朗明星鶴矯閬風麟騰玉京若揭日月
昭然運行窮神闡化永世作程(元精巳見前注詩大雅嵩高惟岳駿極於天惟)
(岳降神生甫及申三國志趙儼謂繁欽曰曹鎮東應期命世必能匡濟華夏阮孝緒七錄序大聖挺生應期命)
(世書多士夏迪簡在王庭有服在百僚卻正釋譏雖尺枉而直尋終揚光以發輝家語江始出於岷山其源可)
(以濫觴王肅注觴可以盛酒言其微也此借言始仕之意縉雲縣唐時隸江南東道之處州縉雲郡西南至州)
(八十五里當塗縣唐時隸江南西道之宣州宣城郡東南至州一百九十里盧諶詩日磾效忠飛聲有漢黃庭)
(内景經眉號華盖覆明珠太平廣記西王母所居宫闕在龜山春山西那之都崑崙之圃閬風之苑玉京見五)
(卷注莊子昭昭乎若揭日月而行也周書與國咸休永世無窮)
金陵名僧頵公粉圖慈親讃(頵音均)
神妙不死惜(當作借)生此身託體明淑而稱厥親粉為造
化筆寫天真貌古松雪心空世塵文伯之母可以為鄰
(謝晀新安公生墓銘誕兹明淑玉振蘭芳家語公父文伯之母紡績不懈文伯諫焉其母曰古者王后親織玄)
(絖公侯之夫人加之以紘綖卿之内子為大帶命婦成祭服列士之妻加之以朝服自庶士以下各衣其夫秋)
(而戒事烝而獻功男女紡績愆則有辟聖王之制也今我寡也爾又在位朝夕恪勤猶恐亡先人之業况有怠)
(惰其何以避辟孔子聞之曰弟子志之季氏之婦可謂不淫矣)
李居士讃
至人之心如鏡中影揮斥萬變動不離静彼質我斤揮
風是騁了物無二皆為匠郢吾族賢老名喧寫真貌圖
粉繪生為垢塵從白得衰與天為鄰默然不滅(唐文粹作儼然)
(不語)長存此身(揮斥猶縱横見二十七卷注莊子郢人堊漫其鼻端若蠅翼使匠石斵之匠石運斤)
(成風聽而斵之盡堊而鼻不傷詳見三卷注嵇康養生論積損成衰從衰得白從白得老從老得終)
安吉崔少府翰畫讃(唐時安吉縣隸江南東道湖州吳興郡按唐書宰相世系)
(表有崔翰字叔清汴宋觀察使巡官試大理評事未知即其人否)
齊表巨海吳嗟大風崔為令族出自太公克生竒才骨
秀神聰炳若秋月騫然雲鴻爰圖伊人奪妙真宰卓立
欲語謂行而在清晨一觀爽氣十倍張之座隅仰止光
彩(左傳吳公子札來聘請觀於周樂為之歌齊曰美哉泱泱乎大風也哉表東海者其太公乎國未可量也)
(杜預注太公封齊為東海之表式陶潜詩於穆令族允構斯堂唐書崔氏出自姜姓齊丁公伋嫡子季子譲國)
(叔乙食采於崔遂為崔氏)
宣城吳錄事畫讃(吳名鎮為宣城郡之錄事參軍見趙公西候亭頌)
大名之家昭彰日月生此髦士風霜秀骨圖真像賢傳
容寫髮束帶岳立如朝天闕巖巖兮謂四方之削成澹
澹兮申(劉本作曰)五湖之澄明武庫肅穆辭峯峥嶸大辯若
訥大音希聲默然不語終為國楨(詩小雅烝我髦士毛傳曰髦俊也岳立見)
(十卷注梁簡文帝詩重門遠照耀天闕復穹窿山海經太華之山削成而四方其高五千仞其廣十里史記正)
(義韋昭曰五湖湖名耳實一湖今太湖是也在吳西南史記索隠五湖者郭璞江賦云具區兆滆彭蠡青草洞)
(庭或云太湖周五百里故曰五湖晉書裴頠弘雅有遠識博學稽古自少知名御史中丞周弼見而嘆曰頠若)
(武庫五兵縱横一時之傑也陸績別傳風化肅穆郡内大治王勃山亭興序辭峯直上振筆札而前驅翰苑横)
(開列文章於後殿老子洪德章大辯若訥河上公注大辯者謂無疑若訥者口無詞又同異章太音希聲河上)
(公注大音猶雷霆待時而動喻常變氣希言也任昉詩式瞻在國楨後漢書故北中郎將盧植名著海内學為)
(儒宗士之楷模國之楨幹也)
壁畫蒼鷹讃(譏主人)
突兀枯樹傍無寸枝上有蒼鷹獨立若愁胡之攅眉凝
金天之殺氣凛粉壁之雄姿觜銛劍戟爪握刀錐羣賓
失席以&KR0787;眙未悟丹青之所為吾嘗恐出戶牖以飛去
何意終年而在斯(孫楚鷹賦疎尾闊臆高鬐頽顱深目蛾眉状似愁胡魏彦深䳸賦資金方)
(之猛氣擅火德之炎精傳玄鷹賦雄姿邈世逸氣横生廣韻銛利也班固西都賦猶愕眙而不能階章懷太子)
(注宇書曰愕驚也音五谷反字林曰眙驚貌也音丑吏反銛音纖愕音諤眙音近幟亦音怡)
方城張少公廳畫師猛讃(郭本少上七字南方城縣名唐時隸山東道)
(唐州舂陵郡少公猶少府見二十七卷注)
張公之堂華壁照雪師猛在圖雄姿奮發森竦(一作疎)眉
目䬃灑毛骨鋸牙銜霜鉤爪抱(一作把)月掣蹲胡以震怒
謂大(繆本作有)厦之&KR1160;屼(繆本作嶢杌)永觀厥容神駭不歇(一本少末)
(二句牽廣韻掣挽也說文蹲踞也蹲胡謂調獅之胡蹲踞而挽者獅方震怒曳獅之胡方若為獅所曳也淮)
(南子大厦成而燕雀相賀說文厦屋也&KR1160;屼不安也見三卷注曹植洛神賦精移神駭蹲音存&KR1160;音孽)
羽林范將軍畫讃(羽林將軍見十七卷注)
羽林列衛壁壘南垣四十五星(郭本作里)光輝至尊范公拜
將遥承主恩位寵虎臣封傳雁門瞻天蹈舞踴躍精魂
逐逐鶚視昂昂鴻騫心豪祖逖氣爽劉琨名震大國威
揚列籓麟閣之階粉圖華軒胡兵百萬横行縱吞爪牙
帝室功業長存(甘氏星經羽林軍四十五星壘壁十二星並在室南主翊衛天子之軍入安飛)
(將星欲威明天下安星暗兵盡失西入室五度去北辰一百二十三度史記正義羽林四十五星三三而聚散)
(在壘壁南天軍也亦天宿衛之兵革壘壁陳十二星横列在營室南天軍之垣壘詩魯頌矯矯虎臣在泮獻馘)
(孔穎達正義矯矯然有威武如虎之臣雁門郡即代州唐隸河東道梁書鶚視争先龍驤並驅晉書祖逖劉琨)
(並有英氣每語世事或中宵起坐相謂曰若四海鼎沸豪傑並起吾與足下當相避於中原耳晉書列藩九服)
(式叙王官麟閣見四卷註華軒見二十五卷注横行見五卷注詩小雅祈父予王之爪牙孔穎逹正義鳥用爪)
(獸用牙以防衛巳身此人自謂王之爪牙以鳥獸為喻也)
金銀泥畫西方淨土變相讃(并序極西方淨土即西方樂國土也法)
(苑珠林世界皎潔目之為淨即淨所居名之為土故攝論云所居之土無於五濁如玻瓈珂等名清)
(淨土法華論云無煩惱衆生住處名為淨土)
我聞金天(唐文粹作方)之西日没之所去中華十萬億刹有
極樂世界焉彼國之佛身長六十萬億恒(繆本作常)沙由旬
眉間白毫向右宛轉如五須彌山目光清白若四海水
(唐文粹作若四大海水)端坐說法湛然常存沼明金沙岸列珍樹
欄楯彌覆羅網周張車渠瑠璃為樓殿之飾頗黎碼碯
耀階砌之榮皆諸佛所證無虚言者(佛說阿彌陀經佛告長老舍利弗從)
(是西方過十萬億佛土有世界名曰極樂其土有佛號阿彌陀今現在說法彼土何故名極樂樂其國衆生無)
(有衆苦但受諸樂故名極樂極樂國土七重欄楯七重羅網七重行樹皆是四寶周匝圍繞有七寶池八功德)
(水充滿其中池底純以金沙布地四邊階道金銀琉璃玻瓈合成上有樓閣亦以金銀琉瓈玻瓈車渠赤珠瑪)
(瑙而嚴飾之池中蓮花大如車輪青色青光黃色黃光赤色赤光白色白光微妙香潔彼佛國土常作天樂黃)
(金為地晝夜六時雨天曼陀羅花其土衆生常以清旦各以衣祴盛衆妙花供養他方十萬億佛即以食時還)
(到本國飯食經行彼國常有種種竒妙雜色之鳥白鶴孔雀鸚鵡舍利迦陵頻伽共命之鳥是諸衆鳥晝夜六)
(時出和雅音其音演暢五根五力七菩提分八聖道分如是等法其土衆生聞是音巳皆悉念佛念法念僧舍)
(利弗汝勿謂此鳥實是罪報所生彼佛國土無三惡道尚無惡道之名何况有實是諸衆鳥皆是阿彌陀佛欲)
(令法音宣流變化所作彼佛國上微風吹動諸寶行樹及寶羅網出微妙音譬如百千種樂同時俱作聞是音)
(者自然皆生念佛念法念僧之心彼佛何故號阿彌陀彼佛光明無量照十方國無所障礙彼佛夀命及其人)
(民無量無邊阿僧祇劫故名阿彌陀阿彌陀佛成佛以來於今十劫彼佛有無量無邊聲聞弟子皆阿羅漢非)
(是筭數之所能知諸菩薩衆亦復如是彼佛國土成就如是功德莊嚴又極樂國土衆生生者皆是阿鞞䟦致)
(其中多有一生補處其數甚多非是算數所能知之但可以無量無邊阿僧祇說衆生聞者應當發願生)
(彼國土所以者何得與如是諸上善人俱會一處不可以少善根福德因緣得生彼國若有善男子善女人聞)
(說阿彌陀佛執持名號若一日若二日若三日若四日若五日若六日若七日一心不亂其人臨命終時阿彌)
(陀佛與諸聖衆現在其前是人終時心不顛倒即得往生阿彌陀佛極樂國土我見是利故說此言若有衆生)
(聞是說者應當發願生彼國土如我今者稱讃阿彌陀佛不可思議功德之利東方亦有阿閦鞞佛須彌相佛)
(大須彌佛須彌光佛妙音佛如是等恒河沙數諸佛南方世界有日月燈佛名聞光佛大燄肩佛須彌燈佛無)
(量精進佛如是等恒河沙數諸佛西方世界有無量夀佛無量相佛無量幢佛大光佛大明佛寶相佛淨光佛)
(如是等恒河沙數諸佛北方世界有燄肩佛最勝音佛難沮佛日生佛網明佛如是等恒河沙數諸佛下方世)
(界有師子佛名聞佛名光佛達磨佛法幢佛持法佛如是等恒河沙數諸佛上方世界有梵音佛宿王佛香上)
(佛香光佛大燄肩佛雜色寶華嚴身佛婆羅樹王佛寶華德佛見一切義佛如須彌山佛如是等恒河沙數諸)
(佛各於其國出廣長舌相遍覆三千大千世界說誠實言汝等衆生當信是稱讃不可思議功德一切諸佛所)
(護念經何故名為一切諸佛所護念經若有善男子善女人聞是經受持者及聞諸佛名者皆為一切諸佛之)
(所護念皆得不退轉於阿耨多羅三藐三菩提是故汝等皆當信受我語及諸佛所說若有人已發願今發願)
(當發願欲生阿彌陀佛國者是諸人等皆得不退轉於阿耨多羅三藐三菩提於彼國土若已生若今生若當)
(生是故舍利佛謂善男子善女人若有信者應當發願生彼國土云云刹謂諸佛所住國土觀無量夀經無量)
(夀佛身高六十萬億那由陀恒河沙由旬眉間白毫右旋宛轉如五須彌山佛眼如四大海水青白分明法苑)
(珠林毗曇論云四肘為二弓五百兮為一拘盧舍八拘盧舍為一由旬以中國道里較之一由旬合得十六里)
(南齊書顧歡傳陶神者使塵惑日損湛然常存湛然常存言其永無遷壊也)金銀泥畫西方
淨土變相盖馮翊郡秦(唐文粹作太)夫人奉為亡夫湖州刺
史韋公之所建也(按唐書地理志同州馮翊郡隸關内道湖州吳興郡隸江南東道馮音)
(憑翊音翼)夫人藴冰玉之清敷聖善之訓以伉儷大義(唐文粹無)
(以字大義作義大)希拯拔於(郭本缺於字)幽塗父子恩深用重(唐文粹作)
(薰)修於景福誓捨珍物構求名工圖金創端繪銀設像
(詩國風母氏聖善鄭箋曰母有叡智之善德韻會伉儷敵也配耦也詳五卷注後漢書父子恩深不覺自失耳)
(釋氏要覽薰義者顯識論云譬如燒香薰衣香體滅而香氣在衣此香不可言有香體滅故不可言無香氣在)
(衣故詩大雅介爾景福毛傳曰景大也圖金創端者泥金為質地而以為創始繪銀設像者以銀代彩色而繪)
(成形像)八法功德(唐文粹作八功德水)波動青蓮之池七寶香花光
映黃金之地清風所拂如生五音百千妙樂咸疑動作
若巳發願未及(唐文粹作及未)發願若巳當生未及(唐文粹作及未)當
生精念七日必生其國功德罔極酌而難明(觀無量夀經極樂國)
(上有八池水一一池水七寶所成其寶香輭從如意珠王生分為十四支一一支作七寶色黃金為渠渠下皆)
(以雜色金剛以為底砂一一水中有六十億七寶蓮花一一蓮花團圓正等十二由旬其摩尼水流注花間尋)
(樹上下其聲微妙是為八功德水法苑珠林八功德水依順正理論云一甘二冷三暖四輕五清淨六不臭七)
(飲時不損喉八飲巳不傷腹觀無量夀經其諸寶樹七寶華葉無不具足一一花葉作異寶色琉璃色中出金)
(色光玻瓈色中出紅色光碼碯色中出硨磲光硨磲色中出綠真珠光珊瑚琥珀一切衆寶以為映飾大阿彌)
(陀經七寶所謂黃金白銀水晶琉璃珊瑚&KR0008;珀硨磲精念即所謂一心不亂也今人念念遷流不能終日若能)
(注心淨土無二無雜至於七日終不散亂則心中佛境自然全現矣或有不信是事良由業障深重故耳罔極)
(不可限量也)讚曰
向西日没處遥瞻大悲顔目淨四(唐文粹作碧)海水身光紫
金山勤念必往生是故稱極樂珠網珍寶樹天花散香
閣圖畫了在眼願託彼道場以此功德海冥祐為舟梁
八十一(當作億)劫罪如風掃輕霜庶(唐文粹作諦)觀無量夀長
願(唐文粹作放)玉毫光(佛報恩經我見佛身相喻如紫金山法苑珠林獅子月佛本生經云遙見)
(世尊身放光明如紫金山普令大衆同於金色法苑珠林衆生功德海無能測量者北齊書慕容儼傳相率祈)
(請冀獲冥祐觀無量夀佛經若觀是地者除八十億劫生死之罪拾身他世必生淨國大阿彌陀經阿彌陀佛)
(號無量夀佛觀無量夀佛經觀無量夀佛者一一相好入但觀眉間白毫極令明了見眉間白毫者八萬四千)
(相好自然當現太漁隠叢話司空圖云嘗觀杜子美祭太尉房公文李白佛寺碑贊宏拔清厲乃其歌詩也)
江寧楊利物畫讃(唐之江南東道有江寧縣隸潤州丹陽郡至德二載改隸昇州)
(江寧郡)
太華高嶽三峯倚天洪波經海百代生賢為夔為龍廓
土濟川趙城開國玉樹凌烟筆鼓元化形分自然明珠
獨轉秋月孤懸作宰作程摧剛挫堅德合窈冥聲播蘭
荃鴻漸麟閣英圖可傳(初學記太華山其上有三峯直上晴霽可觀後漢書朱浮傳六)
(國之時其勢各盛廓土數千里將兵數百萬書說命若濟巨川用汝作舟楫唐書地理志河東道晉州平陽郡)
(有趙城縣百官志封爵之制開國郡公食邑二千戶正二品開國縣公食邑千五百戶從二品開國縣侯食邑)
(千戶從三品開國縣伯食邑七百戶正四品上開國縣子食邑五百戶正五品上開國縣男食邑三百戶從五)
(品上讃言楊氏出自關西關西之地山有華岳川有黃河山川精靈之氣蓄積百世挺生偉人而為當代之夔)
(龍出將則有廓土之功入相則有濟川之蹟以爵酬功得封趙城盖推言其祖父之賢而且貴如此玉樹以下)
(始讃利物世說謝太傅問諸子姪子弟亦何預人事而正欲使其佳諸人莫有言車騎答曰譬如芝蘭玉樹欲)
(使其生於階庭耳淩烟猶凌雲也老子窈兮冥兮其中有精河上公注道惟窈冥無形其中有精實神明相薄)
(隂陽交會也韻會荃香草也周易漸卦初六鴻漸於千孔穎逹正義鴻水鳥也漸進之道自下升上故進譬鴻)
(飛自下而上也後漢書蔡邕傳鴻漸盈階振鷺充庭章懷太子注易曰鴻漸於陸鴻水鳥也漸出於陸喻君子)
(仕進於朝麟閣見四卷注荃音詮)
金鄉薛少府廳畫鶴讃(唐河南道有金鄉縣隸兖州魯郡)
高堂閒軒兮雖聽訟而不擾圖蓬山之竒禽想瀛海(唐文)
(粹作洲)之縹緲(繆本作瞟眇)紫頂烟赩丹眸星皎昂昂佇眙(一作)
(欲飛)霍若驚矯形留座隅勢出天表謂長鳴(一作唳)於風霄
終寂立於露曉凝翫益古俯察愈妍舞疑傾市聽似聞
絃儻感至精以神變可弄影而浮烟(鮑照舞鶴賦睛含丹而星曜頂凝紫)
(而烟華說文赩大赤也左思吳都賦士女佇眙劉淵林注佇眙立視也霍若猶忽若驚矯驚飛也班固西都賦)
(若游目於天表劉良注表外也藝文類聚易通卦騐曰立夏清風至而鶴鳴春秋感精符八月白露降鶴即高)
(鳴相警風土記白鶴性警至八月露降流於草葉上滴滴有聲則鳴張華禽經注露下則鶴鳴鶴之馴養於家)
(庭者飲露則飛去吳越春秋吳王有女滕玉因謀伐楚與夫人及女會蒸魚王前嘗半而與女女怒曰王食魚)
(辱我不忍久生乃自殺闔閭痛之葬於國西閶門外鑿池積土文石為槨題凑其中金鼎玉杯銀樽珠襦之寶)
(皆以送女乃舞白鶴於吳市令萬民隨而觀之還使男女與鶴俱入羨門因發機以掩之殺生以送死鮑照舞)
(鶴賦出吳都而傾市韓非子師曠援琴而鼓一奏之有玄鶴二入道南方來集於廓門之境再奏之而列三奏)
(之延頸而鳴舒翼而舞音中宫商之聲聲聞於天舞鶴賦疊霜毛而弄影振玉羽而臨霞赩音釋又音赫眙)
(音夷)
誌公畫讃(傳燈錄寶誌禪師金城人姓朱氏少出家止道林寺修習禪定宋太始初忽居)
(止無定飲食無時髮長數寸徙跣執錫杖杖頭擐剪刀尺銅鑑或挂一兩尺帛數日不食無飢容時)
(或歌吟詞如讖記士庶皆共事之齊建元中武帝謂師惑衆收付建康獄明旦人見其入市及檢獄)
(如故建康令以事聞帝延之於宫中之後堂師在華林園忽一日重著三布帽亦不知於何所得之)
(俄而武帝崩豫章王文惠太子相繼薨由是禁師出入梁高祖即位下詔曰誌公跡拘塵垢神遊冥)
(寂水火不能焦濡蛇虎不能侵懼語其佛理則聲聞以上談其隠淪則遯仙高者乃以俗士常情空)
(相拘制何其鄙陋一至於此自今勿得復禁天監十二年冬忽告衆僧令移金剛神像出置寺外密)
(謂人曰菩薩將去未及旬日無疾而終舉體香煖臨亡燃一燭以付後閣舍人吳慶慶以事聞帝嘆)
(曰大師不復留矣燭者將以後事囑我也因厚禮葬於鍾山獨龍阜仍立開善精舍敕陸倕製銘於)
(冡内王筠勒碑於寺門處處傳其遺像焉南史沙門釋寶誌雖剃鬚髮而常冠下裙帽衲袍故俗呼)
(為誌公)
水中之月了不可取虛空其心(一作身)寥廓無主錦幪鳥
爪獨行(一作遊)絶侣刀齊尺梁(繆本作量)扇迷陳語丹青聖容
何往(一作何住一作去往)何所(水中之月只一影耳初非真實幻軀亦爾雖賢聖降生化身靈變顯)
(跡甚竒要亦無殊於此故曰了不可取楚辭下峥嶸而無地兮上寥廓而無天寥廓即空虚之處說文幪盖衣)
(也南史寶誌出入鐘山往來都邑年巳五六十矣齊宋之交稍顯靈跡被髮徒跣語默不倫或被錦袍飲啖同)
(於凡俗神僧傳寶誌面方而瑩徹如鏡手足皆鳥爪每行遊市中其錫杖上嘗懸剪刀一事尺一枝麈尾扇一)
(柄剪刀者齊也尺者量也麈尾扇者塵也盖隠語歴齊梁陳三朝耳楊士竒曰今靈谷寺有石刻誌公像贊)
(吳道子畫李白贊顔真卿書世稱三絶舊刻已壊此重刻者不復見書法之妙矣)
琴讚
嶧陽孤桐石聳天骨根老冰泉葉苦霜月斵為綠綺徽
聲粲發秋風入松萬古竒絶(尚書嶧陽孤桐孔氏傳孤特也嶧山之陽特生桐中)
(琴瑟蔡氏集傳地志云東海郡下邳縣西有葛嶧山古文以為嶧山陽者山南也孤桐特生之桐其材中琴瑟)
(詩曰梧桐生矣於彼朝陽盖草木之生以向日為貴也封氏見聞記兖州鄒嶧山南面平復東西長數十步廣)
(數步其處生桐柏傳以為禹貢嶧陽孤桐者也土人云此桐所以異於常桐者諸山皆發地兼土惟此山大石)
(攅倚石間周圍皆通人行山中空虛故桐木絶響是以珍而入貢也綠綺琴見二十卷注徽琴節也見四卷注)
(秋風入松喻琴聲之清韻嶧音亦)
朱虛侯讃(史記孝惠帝崩吕太后稱制齊哀王弟章入宿衛於漢吕太后封為朱虚侯朱)
(虛侯年二十有氣力忿劉氏不得職嘗入侍高后燕飲高后令朱虚侯劉章為酒吏章自請曰臣將)
(種也請得以軍法行酒太后曰可酒酣章進飲歌舞巳而曰請為太后言耕田歌高后兒子畜之笑)
(曰顧而父知田耳若生而為王子安知田乎章曰臣知之太后曰試為我言田章曰深耕溉種立苗)
(欲疏非其種者鋤而去之太后默然頃之諸吕有一人醉亡酒章追拔劍斬之而還報曰有亡酒一)
(人臣謹行法斬之太后左右皆大驚業巳許其軍法無以罪也自是諸吕憚朱虚侯雖大臣皆依朱)
(虚侯其明年高后崩吕禄為上將軍吕産為相國皆居長安中聚兵以威大臣欲為亂朱虚侯與太)
(尉勃丞相平等誅之朱虚侯首先斬吕産於是太尉勃等乃得盡誅諸吕)
嬴氏穢德金精摧傷秦鹿克獲漢風飛揚赤龍登天白
日昇光隂虹賊虐諸吕擾攘朱虚來歸會酌高堂雄劍
奮擊太后震惶爰鋤産禄大運乃昌功冠帝室於今不
忘(史記秦之先柏翳舜賜姓嬴氏書泰誓穢德彰聞陸機漢高祖功臣頌金情仍頽米光以渥秦在西方西)
(為金行故曰金精漢書昔秦失其鹿劉季逐而掎之漢高祖歌大風起兮雲飛揚威加海内兮歸故鄉赤龍登)
(天謂高祖升遐白日昇光謂惠帝即世隂虹賊虐謂吕后比殺三趙王後漢書明帝紀朕承大運繼體守文)
觀佽飛斬蛟龍圖讃(淮南子荆有佽非得寶劍於千隊還及渡江至於中流陽)
(侯之波兩蛟夾繞其船佽非謂枻船者曰嘗有如此而得活者乎對曰未嘗見也於是佽非瞑目勃)
(然攘臂拔劍曰武士可以仁義之禮說也不可劫而奪也此江中之腐肉朽骨棄劍而巳予有奚愛)
(焉赴江刺蛟遂斷其頭船中人盡活風波畢除荆爵為執珪佽飛即佽非古字通用佽音次)
佽飛斬長蛟遺圖畫中見登舟既虎嘯激水方龍戰驚
波動連山拔劍曳雷電鱗摧白刃下血染滄江變感此
壯古人千秋(一作載)若對面(趙景真與嵇茂齊書龍睇大野虎嘯六合周易龍戰於野)
(木華海賦波如連山)
地藏菩薩讃(并序去地藏菩薩本願經地藏菩薩於過久遠不可說劫為大長者子)
(時世有佛號曰師子奮迅具足萬行如來時長者子見佛相好千福莊嚴因問彼佛作何行願而得)
(此相佛告長者子欲證此身當須久遠脫度一切受苦衆生時長者子因發願言我今盡未來際不)
(可計劫為是罪苦六道衆生廣說方便盡令解脱而我自身方成佛道以是於彼佛前立斯大願於)
(今百千萬億那由他劫尚為菩薩)
大雄掩照日月崩落惟佛知慧大而光生死雪賴假普
慈力能救無邊苦獨出曠劫導開横流則地藏菩薩為
當仁矣(大雄掩照謂釋迦入般湼槃也楞嚴經我曠劫來心得無礙曠劫謂久遠之劫也横流謂苦海)
(也地藏菩薩本願經爾時世尊舒金色臂摩百千萬億無量阿僧祇世界諸分身地藏菩薩頂而作是言汝觀)
(吾累劫勤苦度脱如是等難化剛強罪苦衆生其有未調伏者隨業報應若墮惡趣受大苦時汝當應念吾在)
(忉利天宫殷勤付囑令婆娑世界至彌勒出世巳來衆生悉使解脫永離諸苦過佛授記爾時諸世界分身地)
(藏菩薩各復一形涕淚哀戀白佛言我從久遠劫來蒙佛接引使獲不可思議神力具大智慧我所分身遍滿)
(百千萬億恒河沙世界每一世界化百千萬億身每一身度百千萬億人今歸敬三寶永離生死至湼槃樂但)
(於佛法中所為善事一毛一諦一沙一塵或毫髮許我漸度脱使獲大利惟願世尊不以後世惡業衆生為慮)
弟子扶風竇滔少以英氣爽邁結交王侯清風豪俠極
樂生疾乃得惠(當作慧)劍於真宰湛本心於虚空願圖聖
容以祈景福庶冥力憑助而厥苦有瘳(地藏菩薩本願經臨命終時男)
(女眷屬將是命終人舍宅財物寶貝衣服塑畫地藏形像或使病人眼耳聞見知其眷屬將舍宅寶貝等為其)
(自身塑畫地藏形像若是業報合受重病承斯功德尋即除愈夀命增益唐時扶風郡即岐州也屬關内道維)
(摩詰經以智慧劍破煩惱網莊子若有真宰而特不得其朕韻會湛澄也景福巳見本卷注說文瘳疾愈也)
爰命小才式讃其事讃曰
本心若虚空清淨無一物焚蕩淫怒癡圓寂了見佛五
綵圖聖像悟真非妄傳掃雪萬病盡爽然清涼天讃此
功德海永為曠代宣(人心虚淨本無一物躭著於色則起而為滛觸於忿戾則發而為怒)
(蔽於邪見昧於大道則流而為癡三者謂之三毒皆心之累也苟能一切捐棄若火之焚若水之蕩而盡去之)
(不使一毫少累其心則心之本體見矣心即佛也見心不即見真佛哉翻譯名義湼盤装三藏翻為圓寂賢首)
(云德無不備稱圓障無不盡稱寂功德海已見本卷注謝靈運傷已賦丁曠代之渥惠)
魯郡葉和尚讃(通典魯郡今之兖州古少皥之墟也東岳太山在焉)
海英岳靈誕彼開士了身皆空觀月在水如薪傳大朗
徹生死如雲開天廓然萬里寂滅為樂江海而□逆旅
形内虚舟世間邈彼崑閬誰云可攀(東岳在魯郡境内東海雖不在其境)
(内以其相去不遠故廣言及之誕育也開士謂僧之有德行者見二十一卷注四大幻身本來空無故智者觀)
(之如水中月影初非真實慧遠形盡神不滅論火之傳於薪猶神之傳於形火之傳異薪猶神之傳異形前薪)
(非後薪則知指窮之術妙前形非後形則悟情數之感深惑者見形朽於一生便以謂神情俱喪猶覩火窮於)
(一本謂終期都盡耳湼槃經諸行無常是生滅法生滅滅巳寂滅為樂逆旅見二十四卷擬古注虚舟見十卷)
(贈僧崖公注楚辭章句閬風山名在崑崙之上誕音但閬音浪)
李太白集注卷二十八
