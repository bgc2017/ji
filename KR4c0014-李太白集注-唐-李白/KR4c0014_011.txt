李太白集注卷十一
錢塘王𤦺撰
古近體詩共三十二首
贈王判官時余歸隱居廬山屏風疊(一統志屏風疊在廬山自)
(五老峰而下九疊如屏游宦紀聞九疊屏風之下舊有太白書堂有詩曰吾非濟代人且隱屏風疊)
昔别黃鶴樓蹉跎淮海秋俱飄零落葉各散洞庭流中
年不相見蹭蹬遊吳越何處我思君天台綠蘿月會稽
風月好却遶剡溪回雲山海上出人物鏡中來一度浙
江北十年醉楚臺荆門倒屈宋梁苑傾鄒枚苦笑我誇
誕知音安在哉大盗割鴻溝如風掃秋葉吾非濟代人
且隱屏風疊中夜天中望憶君思見君明朝拂衣去永
與海鷗羣(黃鶴樓見八卷註隋書揚州於禹貢爲淮海之地說文蹭蹬失道也方輿勝覧天台山在)
(台州天台縣西一百十里藝文類聚名山略記曰天台山在剡縣即是衆聖所降葛仙公山也世說註會稽郡)
(記曰會稽郡多名山水峰崿隆峻吐納雲霧松栝楓栢擢幹竦條潭壑鏡徹清流瀉注王子敬見之曰山水之)
(美使人應接不暇太平寰宇記剡溪在越州剡縣南一百五十步一源出台州天台縣一源出婺州武義縣即)
(王子猷雪夜訪戴逵之所也一名戴溪初學記輿地志曰山陰南湖縈帶郊郭白水翠巖互相映發若鏡若圖)
(故王逸少曰山陰路上行如在鏡中遊夢梁錄浙江在杭州東南謂之錢塘江内有浙山正居江中潮水投山)
(下曲折而行楚臺楚地之臺若章華陽雲之類荆門謂荆州之地唐時爲江陵郡今湖廣之荆州府是也其地)
(有荆門山故文士取以爲稱梁苑古睢陽之地唐時爲宋州睢陽郡之宋城縣今河南歸德州是也其地漢梁)
(孝王之苑囿在焉故文士以梁苑稱之屈原宋玉皆生於荆州鄒陽枚乘皆客梁孝王引此以喻當時兩州之)
(文士大盜指安祿山史記項羽乃與漢王約中分天下割鴻溝而西者爲漢鴻溝而東者爲楚應劭曰在滎陽)
(東南二十里文穎曰於滎陽下引河東南爲鴻溝以通宋鄭陳蔡曹衛與濟汝淮泗會於楚即今官渡水也十)
(六國春秋盪平殘胡如風掃葉海鷗用列子事見二卷註蹭音寸蹬音鄧剡音閃)
在水軍宴贈幕府諸侍御(永王軍中灼漢書莫府省文書晉曰將軍職)
(在征行無常處所在爲治故言莫府也或曰衞青征匈奴絶大莫大克獲帝就拜大將軍於幕府中)
(故曰莫府莫府之名始於此也顔師古曰二說皆非也幕府者以軍幕爲義古字通單用耳軍旅無)
(常居止故以帳幕言之廉頗李牧市租皆入幕府此則非因衞青始有其號)
月化五白(一作百非)龍翻飛凌九天胡沙驚北海電掃洛陽
川虜箭雨宫闕皇輿成播遷英王受廟略秉鉞清南邊
雲旗卷海雪金戟羅江烟聚散百萬人弛張在一賢霜
臺降羣彦水國奉戎旃繡服開宴語天人借樓船如登
黃金臺遙謁紫霞仙卷身編蓬下冥機四十年寧知草
間人腰下有龍泉浮雲在一決誓欲清幽燕願與四座
公靜談金匱篇齊心戴朝恩不惜微軀捐所冀旄頭滅
功成追魯連(十六國春秋慕容熙建始元年太史丞梁延年夢月化爲五白龍夢中占之曰月臣)
(也龍君也月化爲龍當有臣爲君者後漢書電掃羣孽風行巴梁楚辭恐皇輿之敗績王逸註皇后也輿君之)
(所乘十六國春秋華夏大亂皇輿播遷梁書大齊聖主之恩規上黨英王之然諾隋書親承廟略遠振國威趙)
(次公杜詩註兵謀謂之廟略蓋謀於七廟之中也詩商頌有虔秉鉞東京賦雲旗拂霓薛綜註熊虎爲旗其高)
(至雲故曰雲旗也禮記一張一弛文武之道也漢書百萬之衆不如一賢霜臺御史臺也御史爲風霜之任故)
(曰霜臺顔延年詩水國周地險謝朓辭隨王牋契闊戎旃從容讌語李周翰註戎兵也旃旌也陳子昂詩昔君)
(事胡馬予得奉戎旃國語飲酒宴語相親也天人邯鄲淳美曹植語見五卷註樓船見四卷註太平御覧燕昭)
(王爲郭隗築臺今在幽州燕王故城中土人呼為賢士臺亦謂之招賢臺又謂之黃金臺東方朔非有先生論)
(積土爲室編蓬爲戶越絶書歐冶子干將鑿茨山洩其溪取鐵英作爲鐵劍三枚一曰龍淵二曰太阿三曰工)
(布龍泉即龍淵也唐人避高祖諱改稱龍淵曰龍泉莊子說劍篇上决浮雲下絶地紀史記紬史記石室金匱)
(之書索隱曰石室金匱皆國家藏書之處隋書經籍志有太公金匱二卷後漢書蒙被朝恩負荷重任陸機詩)
(不惜微軀退漢書昴曰髦頭胡星也追魯連言將如魯連功成身退不受爵賜而去也詳見二卷註)
贈武十七諤(并序)
門人武諤深於義(一作詩)者也質木沉悍慕要離之風
潛釣川海不數數於世間事聞中原作難西來訪余
余愛子伯禽在魯許將冒胡兵以致之酒酣感激援
筆而贈
馬如一匹練明日過吳門乃是要離客西來欲報恩笑
開燕匕首拂拭竟無言狄犬吠清洛天津成塞垣愛子
隔東魯空悲斷腸猿林回棄白璧千里阻同奔君爲我
致之輕齎涉淮源精誠合天道不媿遠遊(一作鄧攸)魂(藝文類聚)
(韓詩外傳曰顔回望吳門焉見一匹練孔子曰馬也然則馬之光景一匹長耳故後人呼馬為一匹要離事見)
(五卷註史記燕太子丹預求天下之利匕首說文赤狄本犬種元和郡縣志洛水在河南府洛陽縣西南三里)
(西自苑内上陽之南彌漫東流宇文愷作斜堤束令東北流潘岳籍田賦清洛濁渠引流激水天津洛水浮橋)
(名已見二卷註後漢書天設山河秦築長城漢起塞垣所以别内外異殊俗也鮑照詩追虜窮塞垣張銑註塞)
(垣長城也庾信五張寺經藏碑昔爲畿服今成塞垣世說桓公入蜀至三峡中部伍中有得猿子者其母緣岸)
(哀號行百餘里不去遂跳上船至便即絶破視其腹中腸皆寸寸斷公聞之怒命黜其人莊子林回棄千金之)
(璧負赤子而趨或曰爲其布歟赤子之布寡矣爲其累歟赤子之累多矣棄千金之璧負赤子而趨何也林回)
(曰彼以利合此以天屬也陸德明音義林回司馬云殷之逃民之姓名廣韻齎装也玉篇齎行道所用也通志)
(地理略淮水源在唐州桐栢縣河南志淮瀆在南陽府桐栢縣西二十五里源出胎簪山流經息陽確山真陽)
(息縣固始會沂泗東入於海晉書鄧攸沒於石勒石勒過泗水攸乃斫壞車以牛馬負妻子而逃又遇賊掠其)
(牛馬步走擔其兒及其弟子綏度不能兩全乃謂其妻曰吾弟早亡惟有一息理不可絶止應自棄我兒耳幸)
(而得存我後當有子妻泣而從之其後妻不復孕卒以無嗣時人義而哀之爲之語曰天道無知使鄧伯道無)
(兒)
贈閭丘宿松(唐時舒州有宿松縣屬淮南道)
阮籍爲太守乘驢上東平剖竹十日間一朝風化淸偶
來拂衣去誰測主人情夫子理宿松浮雲知古城掃地
物莽然秋來百草生飛鳥還舊巢遷人返躬耕何慙宓
子賤不減陶淵明吾知千載後却掩二賢名(世說註文士傳曰阮)
(籍放誕有傲世情不樂仕宦晉文帝親愛籍恒與談戲任其所欲不廹以職事籍常從容言曰平生常游東平)
(樂其土風願得爲東平太守文帝悦從其意籍便騎驢徑到郡皆壞府舍諸壁鄣使内外相望教令清寧十餘)
(日便復騎驢去謝靈運詩剖竹守滄海李善註漢書曰初與郡守爲竹使符說文曰符信剖置以竹分而復合)
(吕延濟註凡爲太守皆剖竹使符也家語宓不齊字子賤仕爲單父宰有才智仁愛百姓不忍欺孔子美之南)
(史陶潛字淵明爲鎮軍建威參軍謂親朋曰聊欲絃歌以爲三徑之資可乎執事者聞之以爲彭澤令不以家)
(累自隨公田悉令吏種秫稻妻子固請種粳乃使二頃五十畝種秫五十畝種粳宓當作虙音服讀作密音)
(者非)
獄中上崔相渙(舊唐書崔渙傳天寶十五載七月玄宗幸蜀渙迎謁於路抗詞忠懇)
(皆究理體玄宗嘉之以爲得渙晚即日拜黃門侍郎同中書門下平章事扈從成都肅宗靈武即位)
(八月與左相韋見素同平章事房琯崔圓同賫冊赴行在時未復京師舉選路絶詔渙充江淮宣慰)
(選補使以收遺逸惑於聽受爲下吏所鬻濫進者非一以不稱職聞乃罷知政事除左散騎常侍兼)
(餘杭太守江東採訪防禦使)
胡馬渡洛水血流征戰場千門閉秋景萬姓危朝霜賢
相燮元氣再欣海縣康台庭有䕫龍列宿粲成行羽翼
三元聖發輝兩太陽應念覆盆下雪泣拜天光(說文燮和也書)
(周官論道經邦燮理陰陽十六國春秋海縣分裂天光分耀傅玄詩繁星依青天列宿自成行李周翰註列宿)
(二十八宿也六韜王者帥師必有股肱羽翼以成神威元聖大聖也書湯誥聿求元聖三元聖謂玄宗肅宗廣)
(平王也兩太陽亦謂玄宗肅宗也抱朴子是責三光不照覆益之内也吕氏春秋吳起雪泣而應之高誘註雪)
(拭也漢書夫日者衆陽之宗天光之貴東京賦登天光於扶桑吕向註天光日也)
中丞宋公以吳兵三千赴河南軍次尋陽脱余之
囚參謀幕府因贈之(舊唐書天寶十五載六月以監察御史宋若思爲御史中)
(丞即其人也脱太白囚執事詳見二十六卷及三十一卷中唐時潯陽郡又謂之江州隸江南西道)
獨坐清天下專征出海隅九江皆渡虎三郡盡還珠組
練明秋浦樓船入郢都風高初選將月滿欲平胡殺氣
横千里軍聲動九區白猿慙劍術黃石借兵符戎虜行
當剪鯨鯢立可誅自憐非劇孟何以佐良圖(獨坐謂御史中丞與)
(司隸校尉尚書令會同得專席而坐也詳見十卷註後漢書范滂爲清詔使登車攬轡慨然有澄清天下之志)
(春秋元命苞賜弓矢得專征賜斧鉞得誅白虎通好惡無私執意不傾賜以弓矢使得專征後漢書宋均遷九)
(江太守郡多虎暴數爲民患常募設檻穽而猶多傷害均到下記屬縣曰夫虎豹在山黿鼉在水各有所托今)
(爲民害咎在殘吏而勞動張捕非憂恤之本也其務退奸貪思進忠善可一去檻穽除削課制其後傳言虎相)
(與東游渡江孟嘗遷合浦太守郡不産穀實而海出珠寶與交趾比境常通商販貿糴糧食先時宰守並多貪)
(穢詭人採求不知紀極珠遂漸徙於交趾郡界於是行旅不至人物無資貧者死餓於道嘗到官革易前弊求)
(民病利曾未歲餘去珠復還百姓皆反其業商貨流通稱爲神明左傳使鄧廖帥組甲三百被練三千以侵吳)
(杜預註組甲被練皆戰備也組甲漆甲成組文被練練袍賈逵曰組甲以組綴甲車士服之被練帛也以帛綴)
(甲步卒服之史記江陵故郢都西通巫巴東有雲夢之饒漢書地理志南郡江陵故楚郢都楚文王自丹陽徙)
(此北史選將練兵贏糧聚甲隋書突厥候月將滿輒爲寇鈔劉淵林三都賦註吳越春秋越有處女出於南林)
(之中越王使使聘問以劍戟之事處女將北見於越王道逢老翁自稱袁公問處女吾聞子善爲劍術願一觀)
(之女曰妾不敢有所隱惟公試之於是袁公即跳於林竹槁折墮地處女即接末袁公操本以刺處女女應節)
(入三入因舉杖擊之袁公即飛上樹化爲白猿遂引去李嶠詩絳營韜將略黃石請兵符史記如姬盗晉鄙兵)
(符與公子孔穎達左傳正義節爲兵符秋浦樓船九區黃石鯨鯢劇孟俱巳見前註郢音穎)
流夜郎贈辛判官
昔在長安醉花柳五侯七貴同杯酒氣岸遙凌豪士前
風流肯落他(一作誰一作諸)人後夫子紅顔我少年章臺走馬
著金鞭文章獻納麒麟殿歌舞淹留玳瑁筵與君自謂
長如此寧知草動風塵起函谷忽驚胡馬來秦宫桃李
向明(繆本作胡)開我愁遠謫夜郎去何日金雞放赦回(羣輔錄平)
(阿侯王譚成都侯王商紅陽侯王音曲陽侯王根高平侯王逢時並以元后弟同日受封京師號曰五侯並奢)
(豪富侈招賢下士谷永樓護皆爲貴客潘岳西征賦窺七貴於漢庭李善註七貴謂吕霍上官趙丁傅王也梁)
(書氣岸疎凝情途狷隔漢書張敞無威儀時罷朝會走馬過章臺街孟康註在長安中臣瓚曰章臺下街也初)
(學記三輔黃圖曰未央宫東有麒麟殿藏秘書即揚雄校書之處也宋之問詩歌舞淹畱景欲斜石關猶駐五)
(雲車劉楨瓜賦布象牙之席薰玳瑁之筵後漢書設後北虜稍強能爲風塵章懷太子註相侵擾則風塵起張)
(駿薤露行三方風塵起獫狁竊上京函谷見二卷五卷註蕭士贇曰子見以桃李向明開爲公卿歸禄山非也)
(是指同時儕類因兵興之際不次被用爲人桃李我獨遭謫也向明者向陽花木之義輿地廣記唐貞觀十六)
(年開山洞置夜郎縣爲珍州治李白流夜郎即此唐書地理志貞觀十六年開山洞置珍州并置夜郎麗臯樂)
(源三縣後爲夜郎郡隸黔中道元和二年州廢地改屬溱州舊唐書凡國有赦宥之事先集囚徒於闕下命衞)
(尉樹金雞待宣制訖乃釋之)
贈劉都使(都使未詳何官詩中有飲冰事戎幕之句蓋幕職也當是兼銜若都水監使者)
(之類耳)
東平劉公幹南國秀餘芳一鳴即朱紱五十佩銀章飲
冰事戎幕衣錦華水鄉銅官幾萬人諍訟清玉堂吐言
貴珠玉落筆迴風霜而我謝明主銜哀投夜郎歸家酒
債多門客粲成行高談滿四座一日傾千觴所求竟無
緒裘馬欲摧藏主人若不顧明發釣滄浪(三國志東平劉楨字公幹)
(太祖辟爲丞相掾屬著文賦數十篇史記不鳴則已一鳴驚人易乾鑿度天子三公九卿朱紱諸侯赤紱廣雅)
(紱綬也漢書韋賢傳黼衣朱紱四牡龍旂顔師古註朱紱爲朱裳畫爲亞文也亞古弗字也故因謂之紱漢書)
(百官公卿表凡吏秩比二千石以上皆銀印青綬顔師古註漢舊儀云銀印背龜鈕其文曰章謂刻曰某官之)
(章也宋書銀章青綬莊子今吾朝受命而夕飲冰陸機詩予固水鄉士李善註水鄉謂吳也唐書地理志宣州)
(南陵縣武德四年隸池州州廢來屬後析置義安縣又廢義安爲銅官治孔叢子吐言則天下之士莫不屬耳)
(目世說註神猶淵鏡言必珠玉西京雜記淮南王安著鴻烈二十一篇自云字中皆挟風霜左傳投諸四裔以)
(禦螭魅杜預註投棄也孔融詩歸家酒債多門客粲成行晉書肆一醉於崇朝飛千觴於長夜成公綏嘯賦悲)
(傷摧藏李善註摧藏自抑挫之貌明發猶明晨也詳見二卷註紱音拂)
贈常侍御
安石在東山無心濟天下一起振横流功成復瀟灑大
賢有卷舒(繆本作舒卷)季葉輕風雅匡復屬何人君爲知音
者傳聞武安將氣振長平瓦燕趙期洗清周秦保宗社
登朝若有言爲訪南遷賈(傅亮修張良廟教夷項定漢大拯横流吕向註横流謂亂)
(也淮南子盈縮卷施與時變化蕭士贇曰葉世也季葉猶季世也孔融論盛孝章書惟公匡復漢室史記趙奢)
(傳秦軍軍武安西秦軍鼓譟勒兵武安屋瓦盡振後奢子括長平之戰無振瓦事而庾信哀江南賦云碎於長)
(平之瓦周書云瓦震長平則趙分爲二兵出函谷則韓裂爲三未詳本何書太白此句蓋承二書之說而云耳)
(不本史記也又武安將似指白起以起封武安君故也取以喻時之將帥燕趙皆爲禄山所據故期其洗清周)
(地謂洛陽在唐爲東京秦地謂長安在唐爲西京宗廟社稷在焉故欲其保護安石東山事詳見七卷註賈誼)
(南遷事詳見十卷註)
贈易秀才
少年解長劍投贈即分離何不斷犀象精光暗往時蹉
跎君自惜竄逐我因誰地遠虞翻老秋深宋玉悲空摧
芳桂色不屈古松姿感激平生意勞歌寄此辭(步光之劍陸斷)
(犀象見四卷註吳志虞翻性疏直數有酒失孫權積怒非一遂徙翻交州雖處罪放而講學不倦門徒常數百)
(人在南十餘年年七十卒宋玉九辯悲哉秋之爲氣也)
經亂離後天恩流夜郎憶舊遊書懷贈江夏韋太
守良宰(唐時江夏郡乃鄂州也屬江南西道按方輿勝覧以贈此詩之韋太守爲韋景駿未)
(知何據)
天上白玉京十二樓五城仙人撫我頂結髮受長生誤
逐世間樂頗窮理亂情九十六聖君浮雲挂空名天地
賭一擲未能忘戰爭試涉霸王略將期軒冕榮時命乃
大謬棄之海上行學劍翻自哂爲文竟何成劍非萬人
敵文竊四海聲兒戲不足道五噫出西京臨當欲去時
慷慨淚沾纓嘆君倜儻才標舉冠羣英開筵引祖帳慰
此遠徂征鞍馬若浮雲送余驃騎亭歌鐘不盡意白日
落昆明(五星經天上白玉京黃金闕抱朴子崑崙山上有五城十二樓應劭漢書註昆侖玄圃五城十)
(二樓仙人之所常居楊齊賢曰自秦始皇至唐玄宗中國傳緒之君凡九十有六華陽國志陳登曰雄姿傑出)
(有霸王之略吾敬劉玄德莊子古之所謂隱士者非伏其身而勿見也非閉其言而不出也非藏其知而不發)
(也時命大謬也史記項籍少時學書不成去學劍又不成項梁怒之籍曰書足以記名姓而已劍一人敵不足)
(學學萬人敵後漢書梁鴻因東出關過京師作五噫之歌曰陟彼北芒兮噫顧覧帝京兮噫宫室崔嵬兮噫人)
(之劬勞兮噫遼遼未央兮噫肅宗聞而非之求鴻不得乃易姓運期名耀字侯光與妻子居齊魯之間晉書彬)
(彬藻思綽冠羣英祖帳祖席時所設之帳幕杜審言詩祖帳連河闕軍麾動洛城陸機詩牽世纓時網駕言遠)
(徂征驃騎亭玩詩意當在長安楊註以驃騎亭為謝安建者恐誤國語女樂二八歌鐘二肆三輔黃圖漢昆明)
(池武帝元狩四年穿在長安西南周圍四十里西南夷傳曰天子遣使求身毒國市竹而爲昆明所閉天子欲)
(伐之越雋昆明國有滇池方三百里故作昆明池以象之以習水戰因名曰昆明池三輔舊事曰昆明池地三)
(百三十二頃圖曰上林苑有昆明池周圍四十里陜西通志昆明池在西安府城西南三十里)十月到
幽州戈鋋若羅星君王棄北海掃地借長鯨呼吸走百
川燕然可摧傾心知不得語(一作意)却欲棲蓬瀛彎弧懼
天狼挾矢不敢張攬涕黃金臺呼天哭昭王無人貴駿
骨綠耳空騰驤樂毅儻再生于今亦奔亡蹉跎(一作蒼茫)不
得意驅馬過(蕭本作還)貴鄉逢君聽絃歌肅穆坐華堂百里
獨太古陶然臥羲皇徵樂昌樂館開筵列壺觴賢豪間
青娥對燭儼成行醉舞紛綺席清歌繞飛梁歡娛未終
朝秩滿(一作解印)歸咸陽祖道擁萬人供帳遥相望一别隔
千里榮枯異炎凉(東都賦元戎竟野戈鋋彗雲說文鋋小矛也揚雄羽獵賦煥若天星之羅)
(張銑註言如天星之羅列也陳琳瑪瑙勒賦駢居列峙煥若羅星按唐書安禄山傳天寶元年以禄山爲平盧)
(節度使押兩番渤海黑水四府經略使三載代裴寬爲范陽節度仍領平盧軍則經略威武清夷靜塞恒陽北)
(平高陽唐興横海平盧盧龍十一軍及榆關守捉安東都護府兵十三萬有奇皆其所統幽薊嬀檀易恒定漠)
(滄營平十一州之地皆其所治矣幽州以北盡與禄山所謂君王棄北海掃地借長鯨也宋書彎弧躍馬務是)
(畋遊楚辭挟長矢兮射天狼王逸註天狼星名以喻貪殘又楚辭思美人兮擥涕而竚眙戰國策郭隗對燕昭)
(王曰古之人君有以千金求千里馬者三年不能得涓人言於君曰請求之君遣之三月得千里馬馬已死買)
(其骨五百金反以報君君大怒曰安事死馬而捐五百金涓人對曰死馬且買五百金况生馬乎天下必以君)
(能市馬馬今至矣於是不能期年千里馬之至者三今王誠欲致士先從隗始於是昭王爲隗築宫而師之樂)
(毅自魏往騶衍自齊往劇辛自趙往士爭湊燕水經註桃林中多野馬造父於此得驊驑綠耳盜驪之乘以獻)
(周穆王使之馭以見西王母荀子驊驑騹驥纖離綠耳此皆古之良馬也說文驤馬之低昂也西京賦乃奮翅)
(而騰驤元和郡縣志魏州有貴鄕縣太平御覧陸績别傳曰太守王朗命爲功曹風化肅穆郡内大治嵇康琴)
(賦華堂曲宴鄭玄禮記註唐虞以上曰太古元和郡縣志魏州有昌樂縣通典三十里置一驛其非通途大路)
(則曰館薛道衡詩佳麗儼成行江淹詩綺席生浮埃顔師古漢書註綺文繒也即今之所謂細綾也列子韓娥)
(東之齊匱糧過雍門鬻歌假食既去餘音繞梁欐三日不絶高誘淮南子註日旦至食時爲終朝秩滿俸滿也)
(漢書公卿大夫故人邑子設祖道供帳東都門外顔師古註祖道餞行也駱賓王詩一朝殊語默千里異炎凉)
炎凉幾度改九土中横潰漢甲連胡兵沙塵暗雲海草
木摇殺氣星辰無光彩白骨成丘山蒼生竟何罪函(蕭本)
(作幽)關壯帝居國命懸哥舒長戟三十萬開門納凶渠公
卿奴(蕭本作如)犬羊忠讜醢與葅二聖出游豫兩京遂丘墟
(國語能平九土韋昭註九土九州之土也謝靈運詩天地中横潰李善註横潰以水喻亂也抱朴子白骨成山)
(虚祭布野史記索隱顔師古曰今桃林縣南有洪澑澗水即古之函關按山形如函故稱函關餘詳二卷五卷)
(註陳後主詩山河壯帝居唐書哥舒翰傳天寶十四載禄山反封常清以王師敗帝乃召見翰拜太子先鋒兵)
(馬元帥以田良丘爲軍司馬蕭昕爲判官王思禮鉗耳大福李承光高元蕩蘇法鼎管崇嗣爲屬將火拔歸仁)
(李武定渾萼契苾以本部隸麾下凡河隴朔方奴刺等十二部兵二十萬守潼關師始東先驅牙旗觸門墮注)
(旄竿折衆惡之天子御勤政樓臨送詔翰以軍行過門無下百官郊餞旌旗亘二百里明年禄山遣子慶緒攻)
(關翰擊走之賊將崔乾祐守陜郡仆旗鼓羸師以誘戰覘者曰賊無備可圖也帝信之使者趣戰項背相望翰)
(窘不知所出六月引而東慟哭出關次靈寶西原與乾祐戰大敗翰引數百騎絶河還營羸兵纔八千至潼津)
(收散卒復守關乾祐進攻於是火拔歸仁等紿翰出關執以降賊械送洛陽京師震動由是天子西幸魏樂府)
(賊衆如犬羊北史讒諂甘心忠讜息義三國志註遂集矢石於其宫殿而二京爲之丘墟)帝子許專
征秉旄控強楚節制非桓文軍師擁熊虎人心失去就
賊勢騰風雨惟君固房陵誠節冠終古僕臥香爐頂飡
霞𠻳瑶泉門開九江轉枕下五湖連半夜水軍來尋陽
滿旌旃空名適自誤廹脅上樓船徒賜五百金棄之若
浮烟辭官不受賞翻謫夜郎天夜郎萬里道西上令人
老掃蕩六合清仍爲負霜草日月無偏照何由訴蒼昊
良牧稱神明深仁恤交道(王勃龍懷寺碑蜀王秀以文昭建國帝子專征梁書授以)
(上將任以專征書牧誓王左杖黃鉞右秉白旄以麾庾信詩置酒仍開幕麾軍即秉旄說文控引也荀子秦之)
(銳士不可以敵桓文之節制漢書至於齊桓晉文之兵可謂入其域而有節制矣尚書如虎如貔如熊如羆後)
(漢書岑彭傳晨夜倍道兼行二千餘里徑拔武陽使精騎馳廣都去成都數十里勢若風雨所至皆奔散唐時)
(房陵郡屬山南東道即房州也劉孝標世說註終古往古也遠法師廬山記東南有香爐山孤峰秀起游氣籠)
(其上則氤氲若香烟白雲映其外則炳然與衆峰殊别又記云衆嶺中第三嶺極高峻太史公東遊登其峯而)
(遐觀南眺五湖北望九江東西肆目若陟天庭焉嵇康詩豈若翔區外飡瓊潄朝霞陶潛詩於我若浮烟元和)
(郡縣志夜郎西北至上都五千五百五十里曰萬里者甚言其遠也徐幹詩峩峩高山首悠悠萬里道君去日)
(已遠鬱結令人老十六國春秋掃蕩萬里今其時也禮記日月無私照北史崔士謙授江陵總管荆州刺史外)
(禦強敵内撫軍人風化大行號稱良牧漢書班伯爲定襄太守郡中震慄咸稱神明)一忝青雲客
三登黃鶴樓顧慙禰處士虚對鸚鵡洲樊(一作焚誤)山霸氣
盡寥落天地秋(一作彤襜冠白筆爽氣凌清秋)江帶峨眉雪川横(一作横穿)
三峡流萬舸此中來連帆過揚州送此萬里目曠然散
我(一作煩)愁紗忩倚天開水樹綠(一作綠樹)如髮窺日(一作光)畏
銜山促酒喜得(一作見)月吳娃與越豔窈窕誇鉛紅呼来
上雲梯含笑出簾櫳對客小垂手羅衣舞春風賓跪請
休息主人情未極覧君荆山作江鮑堪動色清水出芙
蓉天然去雕飾逸興横素襟無時不招尋朱門(一作旄)擁
虎士列戟何森森剪鑿竹石開縈流漲清深登樓(一作臺)
坐(一作入)水閣吐論多英(一作奇)音片辭貴白璧一諾輕黃
金謂我不媿君青鳥(一作鸞)明(蕭本作問)丹心(黃鶴樓見八卷註昭明文選禰)
(衡鸚鵡賦序黃祖太子射賓客大會有獻鸚鵡者舉酒於衡前曰禰處士今日無用娛賓竊以此鳥自遠而至)
(明慧聰善羽族之可貴願先生爲之賦使四座咸共榮觀不亦可乎衡因爲賦筆不停綴文不加點太平寰宇)
(記鸚鵡洲在大江東江夏縣西南二里西過此洲從北頭七十步大江中流與漢陽縣分界後漢書云黃祖爲)
(江夏太守時祖長子射大會賓客有獻鸚鵡於此洲故得名元和郡縣志樊山在鄂州武昌縣西三里謝玄暉)
(詩曰釣臺臨講閱樊山開廣宴謂此也太平御覧江夏圖經云樊山西陸路去州一百七十三里出紫石英山)
(東數十步有岡岡上甚平敞青松綠竹常自蔚然其下有寒溪夏時凜然常有寒氣故謂之寒溪有蟠龍石王)
(勃江寧餞宴序霸氣盡而江山空皇風清而市朝改三峡記峨嵋積雪經時不散峨嵋山乃岷山之一支也峰)
(巒高峻上極寒冷冬春積雪雖經風日不能消釋入夏始得融泮流入岷江經三峡而下清流爲之變色胡三)
(省通鑑註江水自巴東至夷陵其間有廣溪峡巫峡西陵峡謂之三峡一曰三峡西峡歸峡巫峡七百里中兩)
(岸連山略無闕處隱天蔽日自非日中夜分不見日月廣韻楚以大船曰舸陸放翁入蜀記至鄂州泊税務亭)
(賈船客舫不可勝計銜尾不絶者數里自京口以西皆不及李太白贈江夏韋太守詩曰萬舸此中來連帆過)
(揚州蓋此地自唐爲衝要之地王勃採蓮賦吳娃越豔鄭婉秦妍說文吳楚之間謂好曰娃後漢書入則亂髮)
(壞形出則窈窕作態章懷太子註窈窕妖冶之貌也方言美心爲窈美狀爲窕鉛粉也紅朱也謝惠連詩升月)
(照簾櫳李周翰註櫳忩也說文櫳房室之疏也樂府雜錄舞者樂之容也有大垂手小垂手或如驚鴻或如飛)
(燕樂府詩集大垂手小垂手皆言舞而垂其手也吳均曲云垂手忽迢迢飛燕掌中嬌羅衫恣風引輕帶任情)
(摇又云舞女出西秦躡影舞陽春且復小垂手廣袖拂紅塵禮記客跪撫席而辭江鮑江淹鮑照也鍾嶸詩品)
(謝詩如芙蓉出水江淹詩敢不自彫飾王僧達詩清氣溢素襟虎士出周禮已見八卷註中華古今註戟以木)
(爲之後世刻爲無復典型赤油韜之亦謂之廸戟亦謂之棨戟王公以下通用以爲前驅唐五品以上皆施棨)
(戟於門唐書百官志凡戟一品之門十六二品及京兆河南太原尹大都督大都護之門十四三品及上都督)
(中都督上都護上州之門十二下都督下都護中州下州之門各十衣幡壞者五歲一易之薨卒者既葬追還)
(漢紀季布立然諾之信時人爲之語曰得黃金百鎰不如季布一諾阮籍詩誰言不可見青鳥明我心宋書重披)
(丹心冒昧以請音禰乃里切音你或作祧音讀者誤舸歌又音哿娃音蛙)五色雲間鵲飛
鳴天上來傳聞赦書至却放夜郎迴暖氣變寒谷炎烟
生死灰君登鳳池去勿(蕭本作忽)棄賈生才桀犬尚吠堯匈
奴笑千秋中夜四五嘆常爲大國憂旌旆夾兩山黃河
當中流連雞不得進飲馬空夷猶安得羿善射一箭落
旄頭(歲華紀麗劉向别錄曰燕地寒谷不生五穀鄒衍吹律吕以暖之温風至五穀生因名黍谷史記韓)
(安國坐法抵罪蒙獄吏田甲辱安國安國曰死灰獨不復然乎田甲曰然即溺之居無何梁内史闕漢使使者)
(拜安國爲梁内史起徒中爲二千石通典魏晉以來中書監令掌贊詔命記會時事典作文書以其地在樞近)
(多承寵任是以人固其位謂之鳳凰池焉史記桀之犬可使吠堯漢書車千秋無他材能學術又無伐閱功勞)
(特以一言悟主旬月取宰相封侯世未嘗有也後漢使者至匈奴單于問曰聞漢新拜丞相何用得之使者曰)
(以上書言事故單于曰苟如是漢置丞相非用賢也妄一男子上書即得之矣左傳今王室實蠢蠢焉吾小國)
(懼矣然大國之憂也戰國策諸侯不可一猶連雞之不能俱止於栖亦明矣左傳將飲馬於河而歸楚辭君不)
(行兮夷猶王逸註夷猶猶豫也桀犬喻賊將若史思明輩千秋喻宰相若苗晉卿王璵輩兩山太華山首陽山)
(夾黃河之二山也連雞喻當時諸節度使輩漢書昴曰旄頭胡星也)
江夏使君叔席上贈史郎中
鳳凰丹禁裏銜出紫泥書昔放三湘去今還萬死餘仙
郎久爲别客舍問何如涸轍思流水浮雲失舊居多慙
華省貴不以逐臣疎復如竹林下而(蕭本作叨)陪芳宴初希
君生羽翼一化北溟魚(鳳凰銜詔事已見五卷註潛確居類書天子所居曰禁以丹塗)
(壁故曰丹禁亦曰紫禁元和郡縣志武都有紫水泥亦紫漢朝封璽書用紫泥即此水之泥也三湘詳見悲清)
(秋賦註莊子周昨来有中道而呼者周顧視車轍中有鮒魚焉曰我東海之波臣也君豈有升斗之水而活我)
(哉潘岳秋興賦獨輾轉乎華省晉書阮咸任達不拘與叔父籍爲竹林之遊北溟有魚其名爲鯤詳見大鵬賦)
(註)
博平(蕭本作晉)鄭太守自廬山千里相尋入江夏北市
門見訪却之武陵立馬贈别(唐時博平郡即博州也隸河北道武陵郡)
(即朗州也隸山南東道元和郡縣志廬山在江州潯陽縣東三十二里本名鄣山昔有匡俗字子孝)
(隱淪潛景廬於此山漢武帝拜爲大明公俗號廬君故山取號周環五百餘里)
大梁貴公子氣蓋蒼梧雲若無三千客誰道信陵君救
趙復存魏英威天下聞邯鄲能屈節訪博從毛薛夷門
得隱淪而與侯生親仍要鼓刀者乃是袖鎚人好士不
盡心何能保其身多君重然諾意氣遙相託五馬入市
門金鞍照城郭都忘虎竹貴且與荷衣樂去去桃花源
何時見歸軒相思無終極腸斷朗江(一作陵)猿(歸藏曰有白雲出自)
(蒼梧入於大梁史記信陵君傳公子畱趙聞趙有處士毛公藏於博徒薛公藏於賣漿家公子欲見兩人兩人)
(自匿不肯見公子聞所在乃閒步往從此兩人游甚歡公子畱趙十年不歸秦日夜出兵東伐魏魏王患之使)
(使往請公子公子恐其怒之誡門下有敢爲魏王使通者死毛公薛公往見公子曰秦攻魏魏急而公子不恤)
(使秦破大梁而夷先王之宗廟公子當何面目立天下乎語未及卒公子立變色告車趣駕歸救魏魏王以上)
(將軍印授公子公子率五國之兵破秦軍於河外乘勝逐秦軍至函谷關秦兵不敢出當是時公子威振天下)
(其用夷門隱士侯生策使朱亥袖鐵椎椎殺晉鄙奪其軍進擊秦兵以救邯鄲存趙事詳見三卷註江淹詩延)
(陵輕寶劍季布重然諾五馬見六卷註梁簡文帝詩金鞍照龍馬虎竹見五卷註楚辭荷衣兮蕙帶桃花源在)
(武陵詳見二卷註梁昭明太子詩相思無終極長夜起嘆息方輿勝覧朗水在常德府武陵縣其水西南自辰)
(錦州入郡界經郡城入大江謂之朗江)
江上贈竇長史(長史已見七卷註)
漢求季布魯朱家楚逐伍胥去章華萬里南遷夜郎國
三年歸及長風沙聞道青雲貴公子錦帆游戲(繆本作奕)西
江水人疑天上坐樓船水淨霞明兩重綺相約相期何
太深棹歌摇艇月中尋不同珠履三千客别欲論交一
片心(史記季布爲氣任侠有名於楚項籍使將兵數窘漢王及項羽滅高祖購求布千金敢有舍匿罪及)
(三族季布匿濮陽周氏周氏曰漢購將軍急迹且至臣家將軍能聽臣臣敢獻計即不能願先自剄季布許之)
(乃髠鉗季布衣褐衣置廣柳車中并與其家僮數十人之魯朱家所賣之朱家心知是季布乃買而置之田誡)
(其子曰田事聽此奴必與同食朱家乃乘軺車之洛陽見汝陰侯滕公滕公心知朱家大侠意季布匿其所待)
(間果言如朱家指上乃赦季布又史記楚平王囚伍奢而召其二子伍尚遂歸伍胥彎弓屬矢出見使者曰父)
(有何罪以召其子爲將射使者還走遂出奔吳章華臺詳見一卷註臺在楚地伍胥自楚出奔故曰去章華也)
(華陽國志夜郎郡夜郎國也屬縣二千戶楊齊賢曰池州雁汊下八十里有長風沙江南通志長風沙在安慶)
(府東六十里李白泊此作長干行陰鏗詩平湖錦帆張南史樊猛領青龍八十艘爲水軍於白下游奕以禦隋)
(六合兵湖廣通志西江水在安陸府景陵縣境乃襄江之一𣲖沈佺期詩人疑天上坐魚似鏡中懸西京賦齊)
(栧女縱棹歌李善註棹歌引棹而歌也說文艇小舟也史記春申君客三千餘人其上客皆躡珠履)
贈王漢陽(唐沔州漢陽郡有漢陽縣屬江南西道)
天落白(一作上墮)玉棺王喬辭葉(蕭本作鄴誤)縣一去未千年漢
陽復相見猶乘飛鳬舄尚識仙人面鬢髮何青青童顔
皎如練吾曾弄海水清淺嗟三變果惬麻姑言時光速
流電與君數杯酒可以窮歡宴白雲歸去來何事坐交
戰(後漢書王喬者河東人顯宗世爲葉令喬有神術每月朔望常自縣詣臺朝帝怪其来數而不見車騎密)
(令太史伺望之言其臨至輒有雙鳬從東南飛來於是侯鳬至舉羅張之但得一雙舄焉乃詔上方診視則四)
(年中所賜尚書官屬履也後天下玉棺於堂前吏人推排終不動摇喬曰天帝獨召我耶乃沐浴服飾寢其中)
(蓋便立覆宿昔葬於城東土自成墳其夕縣中牛皆流汗喘乏而人無知者百姓乃爲立廟號葉君祠神仙傳)
(麻姑云接待以来見東海三爲桑田向到蓬萊水又淺於往日陶潛詩一生復能幾倏如飛電驚又貧富常交)
(戰道勝無戚顔惬音怯)
贈漢陽輔錄事二首(唐時刺史屬官司馬之下有錄事參軍事上州者從七品)
(中州者正八品下州者從八品有錄事皆從九品每縣亦有錄事在丞尉之下則流外官也)
聞君罷官意我抱漢川湄借問久疎索何如聽訟時天
清江月白心靜海鷗知應念投沙客空餘弔屈悲(風俗通賈)
(誼爲長沙太傅既之官内不自得及渡湘水投弔書曰闒茸尊顯佞諛得志以哀屈原離讒邪之咎亦因自傷)
(爲鄧通等所愬也投沙詳見十卷贈崔秋浦第三首註)
其二
鸚鵡洲横漢陽渡水引寒烟沒江樹南浦登樓不見君
君今罷官在何處漢口雙魚白錦鱗令傳尺素報情人
其中字數無(蕭本作何)多少祗是相思秋復春(潛確類書云鸚鵡洲在湖)
(廣漢陽渡之上禰衡嘗作鸚鵡賦後埋玉於此故名洲雖跨漢江而尾連黃鶴磯故圖經屬武昌郡云秋水漲)
(盛時隱沒不見至水落乃出一統志漢陽渡在漢陽府城東南浦在武昌府城南三里漢口在大别山北即漢)
(水與溳水合流入江處胡三省通鑑註漢口漢水入江之口其地在鄂州漢陽縣東大别山下楊升菴曰古樂)
(府尺素如殘雪結成雙鯉魚要知心裏事看取腹中書據此詩古人尺素結爲鯉魚形即緘也文選客從遠方)
(来遺我雙鯉魚即此事也下云呼皃烹鯉魚中有尺素書亦譬況之言非真烹也五臣及劉履謂古人多於魚)
(腹寄書引陳涉罩魚倡禍事證之何異痴人說夢)
江夏贈韋南陵冰(唐宣城郡有南陵縣隸江南西道)
胡驕馬驚沙塵起胡雛(繆本作騶)飲馬天津水君爲張掖近
酒泉我竄三巴九千里天地再新法令寬夜郎遷客帶
霜寒西憶故人不可見東風吹夢到長安寧期此地忽
相遇驚喜茫如墮烟霧玉簫金管喧四筵苦心不得申長
(一作一)句昨日繡衣傾綠樽病如桃李竟何言昔騎天子
大宛馬今乘欵段諸侯門賴遇南平豁方寸復兼夫子
持清論有似山開萬里雲四望青天解人悶人悶還心
悶苦辛長苦辛愁來飲酒二千石寒灰重暖生陽春山
公醉後能騎馬别是風流賢主人頭陀雲月多僧氣山
水何曾稱人意不然(一作能)鳴笳按鼓戲滄流呼取江南
女兒歌棹謳我且爲君搥碎黃鶴樓君亦爲吾倒却鸚
鵡洲赤壁爭雄如夢裏且須歌舞寬離憂(漢書孝惠高后時冒頓濅)
(驕驕矜傲之意晉書石勒年十四隨邑人行販洛陽倚嘯上東門王衍見而異之顧謂左右曰向者胡雛吾觀)
(其聲視有奇志恐將爲天下之患馳遣收之會勒已去漢書狂夫鳴謼於東崖匈奴飲馬於渭水唐時張掖郡)
(甘州也酒泉郡肅州也俱屬隴右道通典張掖郡西到酒泉郡四百二十里三巴詳見四卷註太白雖流夜郎)
(然甫至三巴而遇赦故曰我竄三巴九千里江淹恨賦遷客海上漢書百官公卿表侍御史有繡衣直指出討)
(奸猾治大獄顔師古註衣以繡者尊寵之也沈約詩憂来命綠樽漢書桃李不言下自成蹊史記大宛多善馬)
(馬汗血言其先天馬子也後漢書乘下澤車御欵段馬章懷太子註欵猶緩也言形段遲緩也南平謂南平太)
(守李之遙也開雲望青天用衞瓘美樂廣語已見八卷註寒灰重暖用韓安國語已見本卷註山公醉後騎馬)
(事見五卷註楊齊賢曰頭陀寺在鄂州宋大明五年建天竺言頭陀此言抖擻抖擻煩惱也元和郡縣志頭陀)
(寺在鄂州江夏縣東南二里陸放翁入蜀記頭陀寺在鄂州城之東隅石城山方輿勝覧頭陀寺在黃鶴山上)
(自南齊王屮作碑遂爲古今名刹謝靈運詩鳴笳發春渚李周翰註笳簫也楚辭&KR1981;鐘按鼔造新歌些劉良註)
(按猶擊也蜀都賦吹洞簫發棹謳劉淵林註棹謳鼓棹而歌也黃鶴樓見八卷註鸚鵡洲見前首註華陽國志)
(孫權遣周瑜程普水軍三萬助先主拒曹公大破公軍於赤壁焚其舟船曹公引歸楊齊賢曰赤壁磯與百人)
(山對峙在今鄂州上流八十里)
贈盧司戶
秋色無遠近出門盡寒山白雲遥相識待我蒼梧間借
問盧耽鶴西飛幾歲還(水經註鄧德明南康記曰昔有盧耽仕州爲治中少棲仙術善)
(解雲飛每夕輒凌虚歸家曉則還州嘗於元會至朝不及朝列化爲白鶴至閣前回翔欲下威儀以石擲之得)
(一隻履耽驚還就列内外左右莫不駭異)
贈從弟南平太守之遥二首(唐時南平郡即渝州也先名巴郡天寶元)
(年更名隸劍南道)
少年不得(繆本作作)意落魄(繆本作拓)無安居願隨任公子欲釣
吞舟魚常時飲酒逐風景壯心遂與功名疎蘭生谷底
人不鋤雲在高山空卷舒漢家天子馳駟馬赤車蜀道
迎相如天門九重謁聖人龍顔一解四海春彤庭左右
呼萬歲拜賀明主收沉淪翰林秉筆迴英盼麟閣崢嶸
誰可見承恩初入銀臺門(一作侍從甘泉宫)著書獨在金鑾殿
龍駒雕鐙白玉鞍象牀綺席(一作食)黃金盤當時笑我微
賤者却来請謁爲交歡一朝謝病游江海疇昔相知幾
人在前門長揖後門關今日結交明日改愛君山嶽心
不移隨君雲霧迷所爲夢得池塘生春草使我長價登
樓詩别後遥傳臨海作可見羊何共和之(史記酈生家貧落魄無以)
(爲衣食業莊子任公子投竿東海釣得大魚見大鵬賦註三國志芳蘭生門不得不鋤司馬相如赤車駟馬事)
(見四卷註鄭玄禮記註天子九門路門也應門也雉門也庫門也臯門也城門也近郊門也遠郊門也關門也)
(列子夫子始一解顔而笑彤庭天子之庭以朱漆飾之也詳見明堂賦註夢溪筆談唐翰林院在禁中乃人主)
(燕居之所玉堂承明金鑾殿皆在其間應供奉之人自學士以下工伎羣官司隸籍其間皆稱翰林如今之翰)
(林醫官翰林待詔之類是也謝朓詩俯仰流英盼初學記漢西京未央宫中有麟閣亦藏秘書即揚雄校書之)
(處也石林燕語唐翰林院在銀臺門之北玉海兩京記大明宫紫宸殿北曰蓬莱殿其西曰還周殿還周西北)
(曰金鑾殿殿旁坡名金鑾坡又云金鑾殿在蓬莱正西微南徐陵詩白馬號龍駒吳均詩白玉鏤衢鞍綺席見)
(十一卷註疇昔前日也見九卷註三國志由夷逸操山岳不移南史謝惠連年十歲能屬文族兄靈運嘉賞之)
(云每有篇章對惠連輒得佳語嘗於永嘉西堂思詩竟日不就忽夢見惠連即得池塘生春草大以爲工嘗曰)
(此語有神助非吾語也按池塘生春草句乃靈運登池上樓詩故曰長價登樓詩靈運又有登臨海嶠初發強)
(中作與從弟惠連可見羊何共和之詩一首臨海晉時郡名即今台州也羊何謂泰山羊璿之東海何長瑜與)
(靈運惠連以文章賞會共爲山澤之遊鐙丁鄧切登上聲)
其二
東平與南平今古兩步兵素心愛美酒不是顧專城謫
官桃源去尋花幾處行秦人如舊識出戶笑相迎(太白自註)
(南平時因飲酒過度貶武陵李善文選註臧榮緒晉書曰阮籍拜東平相不以政事爲務沉醉日多晉書阮籍)
(聞步兵廚人善釀有貯酒三百斛乃求爲步兵校尉江淹詩素心正如此李善註素本也專城謂縣令得專主)
(一城政事者也古陌上桑詞三十侍中郎四十專城居桃源在武陵詳見二卷註)
贈潘侍御論錢少陽
繡衣柱史何昂藏鐵冠白筆横秋霜三軍論事多引納
階前虎士羅干將雖無二十五老者且有一翁錢少陽
眉如松雪齊四皓調笑可以安儲皇君能禮此最下士
九州拭目瞻清光(漢書王賀爲武帝繡衣御史逐捕魏郡羣盜堅盧等黨與通典漢武帝時)
(侍御史又有繡衣直指者出討奸猾理大獄而不常置初學記漢官儀曰侍御史周官也爲柱下史冠法冠一)
(名柱後以鐵爲柱言其審固不撓常清峻也魏略曰帝嘗大會殿中御史簪白筆側階而坐上問左右此爲何)
(官何主左右不對辛毗曰此爲御史舊時簪筆以奏不法今者直備官但眊筆耳陸機孝侯周處碑汪洋延闕)
(之旁昂藏寮采之上虎士出周禮見八卷註吳越春秋吳闔閭請干將作名劍二枚干將妻斷髮剪爪投於爐)
(遂以成劍陽曰干將陰曰莫耶陽作龜文陰作漫理又子虚賦建干將之雄戟張揖註干將韓王劍師雄戟胡)
(矛有&KR1993;者干將所造則戟亦可稱干將矣說苑公子推行年十五而相荆仲尼聞之使人往視還曰廊下有二)
(十五俊士堂上有二十五老人仲尼曰合二十五人之智智於湯武并二十五人之力力於彭祖以治天下其)
(固免矣乎史記四皓保護太子事見四卷註謝瞻詩定都護儲皇三國志四海延頸八方拭目)
贈柳圓
竹實滿秋浦(蕭本作圃)鳳來何苦飢還同月下鵲三繞未安
枝夫子即瓊樹傾柯拂羽儀懷君戀明德歸去日相思
(陸璣詩疏鳳凰一名鶠非梧桐不棲非竹實不食非醴泉不飲魏武帝短歌行月明星稀烏鵲南飛繞樹三匝)
(何枝可依瓊樹即瓊枝也以璆琳琅玕爲實鳳凰食之詳見二卷註中謝靈運詩傾柯引弱枝攀條摘蕙草)
流夜郎半道承恩放還兼欣尅復之美書懷示息
秀才
黃口爲人羅白龍乃魚服得罪豈怨天以愚陷網目鯨
鯢未翦滅豺狼屢翻覆悲作楚地囚何由(蕭本作日)秦庭哭
遭逢二明主前後兩遷逐去國愁夜郎投身竄荒谷半
道雪屯蒙曠如鳥出籠遥欣尅復美光武安可同天子
廵劍閣儲皇守扶風揚袂正北辰開襟攬羣雄胡兵出
月窟雷破關之東左掃因右拂旋收洛陽宫迴輿入咸
京席卷六合通叱咤開帝業(一作宇)手成天地功大駕還
長安兩日忽再中一朝讓寶位劍璽傳無窮媿無秋毫
力誰念矍鑠翁弋者何所慕高飛仰冥鴻棄劍學丹砂
臨爐雙玉童寄言息夫子歲晚陟方蓬(家語孔子見羅雀者所得皆黃)
(口小雀問之曰大雀獨不得何也羅者曰大雀善驚而難得黃口貪食而易得黃口雀之初生其吻尚帶黃色)
(者也東京賦白龍魚服見困豫且事詳六卷註王融策秀才文爲網羅之目尚簡李周翰註目網孔也梁書宗)
(社綴旒鯨鯢未翦曹冏六代論掃除兇逆翦滅鯨鯢李周翰註鯨鯢大魚吞食小魚者以喻不義人也鮑照詩)
(邊塵屢翻覆吳越春秋申包胥乃之於秦求救楚晝馳夜趨足踵蹠劈裂裳裹膝鶴倚哭於秦庭七日七夜口)
(不絶聲二明主謂玄宗肅宗太白前事明皇被讒遭逐後值肅宗坐累遠流所謂兩遷逐也庾信哀江南賦序)
(予乃竄身荒谷公私塗炭楊素詩在昔天地閉品物屬屯蒙屯蒙者艱難蒙晦之義楞嚴經遠離三有如鳥出)
(籠劍閣入蜀之險道已見前註時明皇幸蜀故曰天子廵劍閣至德元載七月改扶風爲鳳翔郡二載二月肅)
(宗幸鳳翔至十月兩京克復始自鳳翔還長安駐兵扶風者凡十月故曰儲皇守扶風初學記荆州星占曰北)
(辰一名天關一名北極北極者紫宫太一座也此以喻天子之位晉書張賓謙虚敬慎開襟下士士無賢不肖)
(造之者莫不得盡其情後漢書鄧禹傳於今之計莫如延攬英雄舊唐書郭子儀傳二年九月從元帥廣平王)
(率蕃漢之師十五萬進收長安迴紇遣葉護太子領四千騎助國討賊子儀與葉護宴狎修好誓平國難相得)
(甚歡子儀與賊將安守忠李歸仁戰於京西香積寺之北王師結陣横亘三十里賊衆十萬陣於北迴紇以竒)
(兵出賊陣之後夾攻之賊軍大潰自午至酉斬首六萬級賊將張通儒守長安聞歸仁等敗夜奔陕郡翌日廣)
(平王入京師老幼百萬夾道歡呼涕泣而言曰不圖今日復見官軍廣平王休士三日率師東趣十月安慶緒)
(遣嚴莊悉其衆十萬來赴與張通儒同抗官軍屯於陜西負山爲陣子儀以大軍擊其前迴紇登山乘其背遇)
(賊潛師於山中與鬭過期大軍稍却賊分兵三千人絶我歸路子儀麾迴紇令進盡殺之師馳至其後於黃埃)
(中發十餘矢賊驚顧曰迴紇來即時大敗僵尸徧山澤嚴莊張通儒走歸洛陽遂與安慶緒渡河保相州子儀)
(奉廣平王入東都陳兵於天津橋士庶歡呼於路肅宗紀至德二載十月癸亥上自鳳翔還京遣太子太師韋)
(見素入蜀迎上皇丙寅至望賢宫得東京捷書上大喜丁卯入長安士庶涕泣拜忭曰不圖復見吾君十二月)
(丙午上皇至自蜀上至望賢宫奉迎上皇御宫南樓上望樓辟易下馬趨進再拜蹈舞稱慶上皇下樓上匍匐)
(奉上皇足涕泗嗚咽不能自勝遂扶侍上皇御殿親自進食自御馬以進上皇上馬又躬攬轡而行止之後退)
(上皇曰吾享國長久吾不知貴見吾兒爲天子吾知貴矣上乘馬前導自開遠門至丹鳳門旗幟燭天綵棚夾)
(道士庶抃舞路側皆曰不圖今日再見二聖百僚班於含元殿庭上皇御殿左相苗晉卿率百辟稱賀上皇詣)
(長樂殿謁九廟神主即日幸興慶宫上請歸東宫上皇遣高力士再三慰譬而止十二月甲子上皇御宣政殿)
(授上傳國璽上于殿下涕泣而受之史記席卷天下包舉宇内字林叱咤發怒也漢書五載而成帝業國語夫)
(成天地之大功者其子孫未嘗不章虞夏商周是也蔡邕獨斷大駕則公卿奉引大將軍參乘太僕御屬車八)
(十一乘備千乘萬騎在長安出祀天於甘泉備之西京賦云大駕幸乎平樂之館吕延濟註大駕天子駕也蓋)
(後人泛指天子之駕爲大駕易解終備日再中烏連嬉仁聖出握知時封禪書新垣平言臣候日再中居頃之)
(日却復中周易聖人之大寶曰位西京雜記漢帝相傳以秦王子嬰所奉白玉璽高帝斬白蛇劍後漢書武威)
(將軍劉尚擊武陵五溪蠻夷深入軍沒馬援因復請行時年六十二帝愍其老未許之援自請曰臣尚能披甲)
(上馬帝令試之援據鞍顧盼以示可用帝笑曰矍鑠哉是翁也章懷太子註矍鑠勇貌又逸民傳揚雄曰鴻飛)
(冥冥弋者何篡焉言其違患之遠也章懷太子註篡字諸本或作慕法言作篡宋衷曰篡取也鴻高飛冥冥薄)
(天雖有弋人何所施巧而取焉喻賢者隱處不罹暴亂之害也方蓬方丈蓬萊海中二神山也)
贈張相鎬二首(時逃難病在宿松山作蕭本缺病字舊唐書張鎬博州人風儀魁)
(岸廓落有大志涉獵經史好談王霸大略天寶末自褐衣拜左拾遺玄宗幸蜀鎬自山谷徒步扈從)
(肅宗即位玄宗遣鎬赴行在所鎬至鳳翔奏議多有弘益拜諫議大夫尋遷中書侍郎同中書門下)
(平章事時方興軍戎帝注意將帥以鎬有文武才業命兼河南節度使持節都統淮南等道諸軍事)
(及收復兩京加鎬銀青光禄大夫封南陽郡公以本軍駐汴州招討殘孽)
神器難竊弄天狼窺紫宸六龍遷(一作駕)白日四海(一作九落)
暗胡塵昊穹降元宰君子方經綸澹然養浩氣歘起持
大(繆本作天)鈞秀骨象山岳英謀合鬼神佐漢解鴻門生唐
爲後身(一作興唐思退身一作功成思退身)擁旄秉金鉞伐鼓乘朱輪虎
將如雷霆(一作電)總戎向東廵諸侯拜馬首猛士騎鯨鱗
澤被魚烏悦令行草木春聖智(一作逢聖)不失時建功及良
辰醜虜安足紀可貽幗與巾倒瀉溟海珠盡爲入幕珍
馮異獻赤伏鄧生歘(蕭本作倏)來臻庶同昆陽舉再覩漢儀
新(東京賦巨猾間舋竊弄神器薛綜註神器帝位也天狼謂狼星也見十一卷註曹植卞太后誄龍飛紫宸)
(奄有九土蠡海集天子之居曰紫宸六龍駕日車者也詳見三卷註晉書昔者幽后不綱胡塵暗於戲水封禪)
(書肇自昊穹生民顔師古曰昊穹皆謂天也顥言氣顥汗也穹言形穹隆也王融曲水詩序元宰比肩於尚父)
(中鉉繼踵於周南李善註元宰冢宰也周易雲雷屯君子以經綸北史陛下不以劉裕歘起納其使貢唐書張)
(鎬興布衣不數年位將相獨孤及唐故洪州刺史張公鎬遺愛頌隱居南山蓋三十期天寶十四年始褐衣召)
(見由是一命左拾遺再命右補闕修國史三命侍御史四命諫議大夫五命中書侍郎同中書門下平章事起)
(布衣二年綰相印佐王業明敭之盛耀動古今於時至德二載也周書英謀電發神旆風馳漢書項羽至戲西)
(鴻門聞沛公欲王關中獨有秦府庫珍寶亞父范增勸羽擊沛公饗士旦日合戰羽季父項伯素善張良良時)
(從沛公項伯夜以語良良與俱見沛公因伯自解於羽明日沛公從百餘騎至鴻門謝羽自陳封秦府庫還軍)
(霸上以待大王閉關以備他盜不敢背德羽意已解范增欲害沛公賴張良樊噲得免唐書肅宗本紀至德二)
(載五月丁已諫議大夫張鎬爲中書侍郎同中書門下平章事八月甲申張鎬兼河南節度使都統淮南諸軍)
(事十一月張鎬率四鎮伊西北庭行營兵馬使李嗣業陜西節度使來瑱河南都知兵馬使嗣吳王祗克河南)
(郡縣班固涿邪山祝文杖節擁旄鉦人伐鼔任昉宣德皇后令擁旄司部李周翰註擁持也旄旌旗之屬以麾)
(衆者也古今註大將軍出征特加黃鉞者以銅爲之黃金塗刃及柄不得純金得賜黃鉞則斬持節將陸雲吳)
(故丞相陸公誄金鉞鏡日雲旗絳天册府元龜天寶元年正月一日改元詔曰文宣垂訓事必正名黃鉞古者)
(以金爲飾金者應五行之數布肅殺之威去金稱黃理或未當其黃鉞宜改爲金鉞符威武之意焉詩小雅伐)
(鼔淵淵又大雅如雷如霆徐方震驚魏書奉律總戎廓寧淮右羽獵賦乘巨鱗騎鯨魚史記智者不失時王者)
(不絶世詩大雅仍執醜虜通鑑司馬懿與諸葛亮相守百餘日亮數挑戰懿不出亮乃遺懿巾幗婦人之服懿)
(怒上表請戰亮曰彼本無戰情所以固請戰者以示武於其衆耳胡三省註劉昭註補輿服志公卿列侯夫人)
(紺繒幗蓋婦人首飾之稱獨孤及張公鎬遺愛碑眘選乃僚必國之良有若博陵崔賁昌黎韓洄趙郡李惟岳)
(北海王士華河間邢宙河東裴孝智隴西李道皆卿材也以嘉言碩畫參公軍事晉書謝安與王坦之嘗詣桓)
(温論事温令郄超帳中臥聽之風動帳開安笑曰郄生可謂入幕之賓矣後漢紀蕭王至中山羣臣上尊號王)
(不聽諸將固請王召馮異問以羣臣之議異曰三王背叛更始敗亡天下無主宗廟之憂在於大王宜從衆議)
(上以安社稷下以濟百姓王曰我昨夢乘赤龍上天覺悟心中悸動此何祥也異再拜賀曰此天命發於精神)
(心中悸動大王重慎之至也會諸生彊華自長安奉赤伏符詣鄗羣臣復請曰受命之符人應爲大今萬里合)
(信周之白魚焉足比乎符瑞昭晰宜答天神以光上帝六月己未即皇帝位於鄗後漢書鄧禹傳禹聞光武安)
(集河北即杖策北渡追及於鄴光武見之甚歡漢書王莽傳莽遣大司空王邑馳傳之洛陽與司徒王尋發衆)
(郡兵百萬平定山東邑至洛陽州郡各選精兵牧守自將定會者四十二萬人餘在道不絶車甲士馬之盛自)
(古出師未嘗有也六月邑與尋發洛陽欲至宛道出潁川過昆陽昆陽時已降漢漢兵守之二公縱兵圍昆陽)
(世祖悉發郾定陵數千人來救昆陽尋邑易之自將萬餘人行陣敕諸營皆按部毋得動獨迎與漢兵戰不)
(利大軍不敢擅相救漢兵乘勝殺尋昆陽中兵出並戰邑走軍亂天風蜚瓦雨如注水大衆崩壊號謼虎豹股)
(慄士卒奔走各還歸其郡後漢書光武帝紀時三輔吏士東迎更始見諸將過皆冠幘而衣婦人衣諸于繡镼)
(莫不笑之或有畏而走者及見司隸僚屬皆歡喜不自勝老吏或垂涕曰不圖今日復見漢官威儀歘音忽)
昔爲管將鮑中奔吳隔秦一生欲報主百代期榮親其
事竟不就哀哉難重陳臥病宿松山(繆本作古松滋)蒼茫(繆本作山)
空四鄰風雲激壯志枯槁驚常倫聞君自天來目張氣
益振亞夫得劇孟敵(一作七)國空(一作定)無人捫虱對桓公
願得論悲辛大塊方噫氣何辭鼓青蘋斯言儻不合歸
老漢江濱(韻會將與也管鮑事見三卷註曹植求自試表事父尚於榮親吕向註榮親謂爵禄名譽)
(太平寰宇記舒州宿松縣本漢皖縣地元始中爲松滋縣屬廬江晉武平吳以荆州有松滋縣遂改爲宿松縣)
(左思詩荆軻飲燕市酒酣氣益振史記條侯時乘六乘傳會兵滎陽至洛陽見劇孟喜曰七國反吾乘傳至此)
(不自意全又以爲諸侯已得劇孟劇孟今無動吾據滎陽以東無足憂者晉書桓温入關王猛披褐詣之一面)
(談當世之事捫虱而言旁若無人莊子大塊噫氣其名爲風宋玉風賦風生於地起於青蘋之末)
其二(一作書懷重寄張相公)
本家(一作家本)隴西人先爲漢邊將功略蓋天地名飛青雲
上苦戰竟不侯當(蕭本作富)年頗惆悵世傳崆峒勇氣激金
風壯英烈遺厥孫百代神猶王十五觀竒書作賦凌相
如龍顔惠殊寵麟閣憑天居(一作侍從承明廬)晚途未云巳蹭
蹬遭讒毁想像晉末時崩騰胡塵起衣冠陷鋒鏑戎虜
盈(一作荆棘生)朝市石勒窺神州劉聰(一作曜)劫(一作役)天子撫
劍夜吟嘯雄心日千里誓欲斬鯨鯢澄清洛陽水六合
(一作三台)灑霖雨萬物(一作六合)無凋枯我揮一杯水自笑何區
區(繆本作驅驅)因人恥成事貴欲决良圖滅虜不言功飄然
陟(一作向)方壺惟有安期舄留之滄海隅(唐書宗室世系表李氏出自嬴)
(姓其後有仲翔爲河東太守征西將軍討叛羌於素昌戰沒葬隴西狄道東川因家焉仲翔生伯考隴西河東)
(二郡太守伯考生尚成紀令尚生廣前將軍廣二子長曰當戶次曰敢郎中令關内侯敢生禹禹生丞公河南)
(太守丞公生先蜀郡北平太守先生長宗漁陽丞長宗生君况博士議郎太中大夫况生本郎中侍御史本生)
(次公巴郡太守西夷校尉次公生軌魏臨淮太守司農卿軌生隆長安令積弩將軍隆生艾晉驍騎將軍魏郡)
(太守艾生雍濟北東莞二郡太守雍生二子長曰倫次曰柔北地太守柔生弇前凉天水太守武衞將軍安西)
(亭侯弇生昶凉太子侍講昶生暠西凉武昭王興聖皇帝云云太白爲興聖皇帝九世孫故以廣爲祖李陵報)
(蘇武書陵先將軍功略蓋天地義勇冠三軍劉良註先將軍廣也功績謀略甚大可蓋於天地道德指歸論名)
(在青雲之上史記李廣嘗與望氣王朔燕語曰自漢擊匈奴廣未嘗不在其中而諸部校尉以下材能不及中)
(人然以擊胡軍功取侯者數十人廣不爲後人然無尺寸之功以得封邑者何也豈吾相不當侯耶且固命也)
(爾雅太平之人仁丹穴之人智大蒙之人信崆峒之人武郭璞註地氣使之然也史記正義括地志云崆峒山)
(在肅州福禄縣東南六十里又云笄頭山一名崆峒山在原州高平縣西百里按通典原州平高縣有崆峒山)
(岷州溢樂縣有崆峒山肅州福禄縣有崆峒山是有三崆峒山也惟岷州漢時屬隴西郡張景陽詩金風扇素)
(節李善註西方爲秋秋主金故秋風曰金風也詩大雅貽厥孫謀世說見子嵩在其中常自神王漢書蜀有司)
(馬相如作賦甚弘麗温雅楊齊賢曰龍顔惠殊寵言召見之時御手調羹步輦降迎事也劉琨表猥蒙天恩光)
(授殊寵鮑照詩層閣肅天居劉良註高閣肅然天子之居謝靈運詩崩騰永嘉末逼廹太元始吕延濟註崩騰)
(破壞貌梁書衣冠斃鋒鏑之下老幼粉戎馬之足晉書孝懷帝紀永嘉五年六月癸未劉曜王彌石勒同寇洛)
(川王師頻爲所敗死者甚衆丁酉劉曜王彌入京師帝開華林園門出河陰藕池欲幸長安爲曜等所追及曜)
(等遂焚燒宫廟逼辱妃后百官士庶死者三萬餘人帝蒙塵於平陽劉聰以帝爲會稽公左傳右撫劍左援帶)
(後漢書斯誠雄心尚武之幾先志翫兵之日徐陵冊陳王九錫文屠猰㺄於中原斬鯨鯢於濛汜後漢書時冀)
(州飢荒盗賊羣起乃以范滂爲清詔使按察之滂登車攬轡有澄清天下之志左思詩俯仰生容華咄嗟復凋)
(枯廣雅區區小也史記毛遂曰公等錄錄所謂因人成事者也十六國春秋勉思良圖自求多福蓬壺蓬萊也)
(見明堂賦註安期舄已見二卷註又南方草木狀番禺東有澗澗中生菖蒲皆一寸九節安期生採服仙去但)
(留玉舄焉)
聞謝楊兒吟猛虎詞因有此贈
同州隔秋浦聞吟猛虎詞晨朝來借問知是謝楊兒(同州)
(隔秋浦謂同在池州而所隔者祗一秋浦之水也秋浦水在池州府城西南八十里見八卷註)
宿清溪主人(清溪在池州詳見二卷註)
夜到清溪宿主人碧巖裏簷楹挂星斗枕席響風水月
落西山時啾啾夜猿起(楚辭猿啾啾兮狖夜鳴吕延濟註啾啾猿聲)
繫尋陽上崔相渙三首
邯鄲四十萬同日陷長平能迴造化筆或冀一人生(史記)
(白起越韓魏而攻彊趙北坑馬服誅屠四十餘萬之衆盡之於長平之下流血成川沸聲若雷遂入圍邯鄲論)
(衡秦將白起坑趙降卒於長平之下四十萬衆同時皆死沈炯自長安還至方山愴然自傷詩秦軍坑趙卒遂)
(有一人生)
其二
毛遂不墮井曾參寧(一作不)殺人虚言誤公子投杼惑慈
親白璧雙明月方知一玉真(西京雜記趙有兩毛遂野人毛遂墮井而死客以告)
(平原君平原君曰嗟乎天喪予矣既而知野人毛遂非平原君客也戰國策曾子處費費人有與曾子同名族)
(者而殺人人告曾子母曰曾參殺人曾子之母曰吾子不殺人織自若有頃焉人又曰曾參殺人其母織尚自)
(若也頃之一人又告之曰曾參殺人其母懼投杼踰牆而走說文杼機之持緯者也蕭士贇註太白引此自况)
(其遭誣耳杼音紵)
其三
虚傳一片雨枉作陽臺神縱爲夢裏相隨去不是襄王
傾國人(庾信詩何勞一片雨喚作陽臺神舊註此一首恐非上崔相亦恐非太白之作)
巴陵贈賈舍人(唐時巴陵郡即岳州也隸江南西道唐書賈至字幼隣擢明經第解)
(褐單父尉從玄宗幸蜀拜起居舍人知制誥歴中書舍人至德中坐小法貶岳州司馬寶應初召復)
(故官)
賈生西望憶京華湘浦南遷莫怨嗟聖主恩深漢文帝
憐君不遣到長沙(史記賈生年少通諸子百家之書文帝召以爲博士超遷一歲中至太中)
(大夫後亦疏之不用其議乃以爲長沙王太傅賈生既辭往行聞長沙卑濕自以壽不得長又以謫去意不自)
(得及渡湘水爲賦以弔屈原長沙在洞庭湖之南去巴陵又遠五百五十里)
李太白集注卷十一
