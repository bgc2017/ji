李太白集注卷二十
錢塘王𤦺撰
古近體詩共六十首
遊南陽白水登石激作(南陽唐時郡名卽鄧州也隸山南東道方輿勝覧棗)
(陽有白水卽白河一統志淯水在南陽府城東三里俗名白河石激在南陽府城東三里淯水環流)
(為一城之勝可以禦水患而障城郭其堅完甃石猶在)
朝涉白水源暫與人俗疎島嶼佳境色江天涵清虚目
送去海雲心閒游川魚長歌盡落日乘月歸田廬
遊南陽清泠泉(一統志豐山在南陽府東北三十里下有泉曰清泠泉)
惜彼落日暮愛此寒泉清西輝(繆本作耀)逐流水蕩漾游子
情空歌望雲月曲盡長松聲(蕭子範詩暝景促西暉)
尋魯城北范居士失道落蒼耳中見范置酒摘蒼
耳作(居易錄魯城北有范氏莊卽太白訪范居士失道落蒼耳中者琦按杜甫有與李十二白)
(同尋范十隱居詩云李侯有佳句往往似陰鏗予亦東蒙客憐君如弟兄醉眠秋共被携手日同行)
(更想幽期處還尋北郭生入門高興發侍立小童清落景聞寒杵屯雲對古城何来吟橘頌誰欲討)
(蓴羹不願論簪笏悠悠滄海情疑卽此人也埤雅荆楚記曰卷耳一名璫草亦云蒼耳叢生如盤今)
(人以葉覆麥作黃衣者所在有之爾雅翼卷耳菜名也幽冀謂之䄠菜雒下謂之胡枲江東呼為常)
(枲葉青白色似胡荽白花細莖可煮為茹滑而少味又謂之常思菜傖人皆食之又以其葉覆麴作)
(黃衣其實如鼠耳而蒼色上多刺好著人衣今人通謂之蒼耳)
雁度秋色遠日静無雲時客心不自得浩漫將何之忽
憶范野人閒園飬幽姿茫然起逸興但恐行来遲城壕
失往路馬首迷荒陂不惜翠雲裘遂為蒼耳欺入門且
一笑把臂君為誰酒客愛秋蔬山盤薦霜棃他筵不下
筯此席忘朝飢酸棗垂北郭寒瓜蔓東籬還傾四五酌
自詠猛虎詞近作十日歡遠為千載期風流自簸蕩謔
浪偏相宜酣来上馬去却笑高陽池(江淹詩飲馬出城濠吕延濟註壕城)
(池也壕濠古字通用說文陂阪也宋玉諷賦翳承日之華披翠雲之裘齊民要術藏棃法初霜後卽收本草陶)
(弘景曰酸棗今出山東間云卽山棗樹子似武昌棗而味極酸東人噉之以醒睡蘇頌曰酸棗今近汴洛及西)
(北州郡皆有之野生多在坡坂及城壘間似棗木而皮細其木心赤色莖葉俱青花似棗花八月結實紫紅色)
(似棗而圓小味酸梁書滕曇恭母楊氏患熱思食寒瓜本草陶弘景言永嘉有寒瓜甚大可藏至春史記秦昭)
(王佯為好書遺平原君曰寡人聞君之高義願與君為十日之飲鮑照詩從風簸蕩落西家詩國風謔浪笑傲)
(高陽池用山簡事見五卷註)
東魯(繆本作魯東)門泛舟二首(一統志東魯門在兖州府城東)
日落沙明天倒開波搖石動水縈廻輕舟泛月尋溪轉
疑是山陰雪後来(王徽之常居山陰夜雪初霽月色清朗忽憶戴逵逵時在剡便夜乘小船)
(詣之詳見十三卷註)
其二
水作青龍盤石隄桃花夾岸魯門西若教月下乘舟去
何啻風流到剡溪(剡音閃)
秋獵孟諸夜歸置酒單父東樓觀妓(杜預春秋經傳集解孟諸)
(宋大藪也在梁國睢陽縣東北元和郡縣志孟諸澤在宋州虞城縣西北十里周迴五十里俗號盟)
(諸澤善單父音甫)
傾暉速短炬走海無停川冀餐圓丘草欲以還頽年此
事不可得微生若浮烟駿(繆本作俊)發跨名駒雕弓控鳴弦
鷹豪魯草白狐兔多肥鮮邀遮相馳逐遂出城東田一
掃四野空喧呼鞍馬前歸来獻所獲炮炙宜霜天出舞
兩美人飄颻若雲仙留歡不知疲清曉方来旋(鮑照詩傾暉忽)
(西下郭璞詩圓丘有竒草李善註外國圖曰圓丘有不死樹食之乃壽吕向註圓丘山名竒草芝草也陸機愍)
(思賦樂来日之有繼傷頽年之莫纂詩周頌駿發爾私鄭箋云駿疾也東京賦雕弓斯彀薛綜註雕弓謂有刻)
(畫也漢書逢蒙列眥羿氏控絃顔師古註控引也羽獵賦滛滛與與前後要遮說文炰毛炙肉也韻會錢氏曰)
(凡肉置火中曰炮近火曰炙應瑒詩公子敬愛客樂飲不知疲)
遊泰山六首(一作天寶元年四月從故御道上泰山史記正義泰山一曰岱宗東岳)
(也在兖州博城縣西北三十里山東通志泰山在濟南府泰安州北五里一曰兖鎮周圍一百六十)
(里自山下至絶頂四十餘里上有石表巍然傳是秦時無字碑)
四月上泰山石平(蕭本作屏)御道開六龍過萬壑澗谷隨縈
迴馬跡遶碧峰於今滿青苔飛流灑絶巘水急(一作色)松
聲哀北眺㟧嶂竒傾崖向東摧洞門閉石扇地底(許本作低)
(霏玉本作阺)興雲雷登高望蓬瀛想象金銀(繆本作籙)臺天門一
長嘯萬里清風来玉女四五人飄颻下九垓含笑引素
手遺我流霞杯稽首再拜之自媿非仙才曠然小宇宙
棄世何悠哉(舊唐書開元十三年十月辛酉東封泰山發自東都十一月丙戌至兖州岱宗頓已)
(丑日南至備法駕登山仗衛羅列山下百餘里詔行從留于谷口上與宰臣禮官升山庚寅祀昊天上帝於上)
(壇有司祀五帝百神於下壇禮畢藏玉冊於刲祀壇之石磩然後燔柴燎發羣臣稱萬歲傳呼自山頂至岳下)
(震動山谷宋書天子所御駕六其餘副車皆駕四按書稱朽索御六駕逸禮王度記曰天子駕六袁盎諫漢文)
(馳六飛魏時天子亦駕六六龍之義本此餘見八卷註鮑照詩千巖盛阻積萬壑勢迴縈孫綽天台山賦瀑布)
(飛流以界道張恊七命發絶巘遡長風絶巘高峰也鮑照詩合沓㟧嶂雲郭璞詩神仙排雲出但見金銀臺山)
(東通志上泰山屈曲盤道百餘經南天門東南三天門至絶頂高四十餘里左思詩長嘯激清風郭璞詩升降)
(隨長烟飄颻戲九垓張銑註九垓九天也抱朴子項曼都入山學仙十年而歸家曰仙人以流霞一杯與我飲)
(之輙不飢渴漢武内傳王母曰雖當語之以至道殆恐非仙才也巘語蹇切年上聲崿音諤嶂音帳垓音該)
其二
清曉騎白鹿直上天門山山際逢羽人方瞳好容顔捫
蘿欲就語却掩青雲關遺我鳥跡書飄然落巖間其字
乃上古讀之了不閑感此三嘆息從師方未還(楚辭仍羽人於)
(丹丘王逸註人得道身生羽毛也朱子註羽人飛仙也抱朴子仙人目瞳正方神仙傳李根瞳子皆方按仙經)
(云八百歲人瞳子方也徐幹中論蒼頡視鳥跡而作書爾雅閑習也荀子多見曰閑)
其三
平明登日觀舉手開雲關精神四飛揚如出天地間黃
河從西来窈窕入遠山憑崖覧(蕭本作攬)八極目盡長空閒
偶然值青童綠髮雙雲鬟笑我晚學仙蹉跎凋朱顔躊
躇忽不見浩蕩難追攀(水經註應劭漢官儀云泰山東南山頂名曰日觀雞一鳴時見)
(日始欲出長三丈許故以名焉北山移文扃岫&KR0008;掩雲關雲關者雲氣擁蔽如門關也初學記泰山記云黃河)
(去泰山二百餘里於祠所瞻黃河如帶若在山趾)
其四
清齋三千日裂素寫道經吟誦有所得衆神衞我形雲
行信長風颯若羽翼生攀崖上日觀伏檻窺東溟海色
動遠山天雞已先鳴銀臺出倒景白浪翻長鯨安得不
死藥高飛向蓬瀛(南岳魏夫人傳夫人入洛陽山中清齋五百日讀大洞真經顔師古急就)
(篇註素謂絹之精白者卽所用寫書之素也楚辭坐堂伏檻臨曲池些東溟東海也海色曉色也俱見二卷註)
(天雞見一卷大鵬賦註謝靈運詩張組眺倒景列筵□歸潮李善註游天台山賦曰或倒景於重溟王彪之遊)
(仙詩曰遠遊絶塵霧輊舉觀滄溟蓬萊蔭倒景崑崙罩層城並以山臨水而景倒謂之倒景此篇倒景正作此)
(解與二卷中所用倒景故自不同蓬莱灜洲在渤海中有不死藥金銀為宫闕詳見四卷註)
其五
日觀東北傾兩崖夾雙石海水落眼前天光遥空碧千
峰爭攢聚萬壑絶凌歴緬彼鶴上仙去無雲中跡長松
入霄(蕭本作雲)漢遠望不盈尺山花異人間五月雪中白終
當遇安期於此鍊玉液(緬思貎歲華紀麗泰山冬夏有雪安期生古之仙人見二卷註)
(江淹詩道人讀丹經方士鍊玉液張銑註玉液玉膏也)
其六
朝飲王母池暝投天門關(繆本作閼)獨抱綠綺琴夜行青山
間(繆本作月)山明月露白夜静松風歇仙人遊碧峰處處笙
歌發寂静(繆本作聽)娛清輝玉真連翠微想象鸞鳳舞飄颻
龍虎衣捫天摘匏瓜怳惚不憶歸舉手弄清淺誤攀織
女機明晨坐相失但見五雲飛(山東通志王母池在泰山下之東南麓一名瑶)
(池水極甘冽瀵沸潾瀞不竭不盈鄉人取水禜雨頗騐張載詩美人遺我綠綺琴李周翰註綠綺琴名傅玄琴)
(賦序曰司馬相如有綠綺蔡邕有焦尾皆名噐也爾雅疏山未及頂上在旁陂阪之處名翠微楚辭遂儵忽而)
(捫天隋書匏瓜五星在離珠北史記索隱荆州占云匏瓜一名天雞在河鼓東匏瓜明則歲大熟古詩河漢清)
(且淺相去復幾許史記正義織女三星在河北天紀東天女也五雲五色雲也見七卷註)
秋夜與劉碭山泛宴喜亭池(碭山縣名唐時隸河南道宋州睢陽郡劉)
(蓋為碭山令者也江南通志宴喜臺在徐州碭城縣東五十步臺上有石刻三大字相傳唐李白筆)
(音碭蕩)
明宰試舟楫張燈宴華池文招梁苑客歌動郢中兒月
色望不盡空天交相宜令人欲泛海只待長風吹(華池郢中)
(歌見二卷註梁苑客見七卷註)
携妓登梁王棲霞山孟氏桃園中(一統志棲霞山在兖州單縣東)
(四里世傳梁孝王嘗游此)
碧草巳滿地柳與(繆本作與柳)梅爭春謝公自有東山妓金
屏笑坐如花人今日非昨日明日還復来白髮對綠酒
強歌心已摧君不見梁王池上月昔照梁王樽酒中梁
王已去明月在黃鸝愁醉啼春風分明感激眼前事莫
惜醉臥桃園東(陳後主詩三春桃照李二月柳爭梅謝安在東山畜妓見十卷註黃鸝今謂之)
(黃鶯兒見六卷註)
與從姪杭州刺史良遊天竺寺(唐時杭州隸江南東道州有天竺寺)
(乃今之下天竺寺詳見十六卷註咸淳臨安志下竺靈山寺在錢塘縣西十七里隋開皇十三年僧)
(真觀法師與道安禪師建號南天竺寺唐永泰中賜今額淳佑志云大凡靈竺之勝周迴數十里而)
(巖壑尤美實聚於下天竺靈山寺自飛来峯轉至寺後巖洞皆嵌空玲瓏瑩滑清潤如虬龍瑞鳳如)
(層華吐萼如皺縠疊浪穿幽透深不可名貎林木皆自巖骨拔起不土而生傳言兹巖産玉故腴潤)
(能育焉其間唐宋游人題名不可殫紀一統志下天竺寺在杭州府城西十五里晉咸和中建寺前)
(後有飛来蓮花諸峰合澗跳珠諸泉夢謝流杯月桂諸亭遊人多至其間)
挂席凌蓬丘觀濤憩樟樓三山動逸興五馬同遨遊天
竺森在眼松風(繆本作門)䬃驚秋覧雲測變化弄水窮清幽
疊嶂隔遥海(霏玉本作響)當軒寫歸流詩(蕭本作轉)成傲雲月佳
趣滿吳洲(十州記蓬丘蓬萊山也夢梁錄樟亭驛卽浙江亭也在跨浦橋南江岸浙江通志樟亭在)
(錢塘縣舊志南五里後改為浙江亭今浙江驛其故址也三山謂蓬莱方丈瀛洲三神山見四卷註五馬古太)
(守事見六卷註楊齊賢曰自西湖入天竺寺路夾道皆古松其地名曰九里松靈隱天竺同在一處皆由松門)
(而進顔延年詩振楫發吳洲)
同友人舟行(繆本於行字下多游台越作四字)
楚臣傷江楓謝客拾海月懷沙去瀟湘挂席泛溟渤蹇
予訪前跡獨往造窮髮古人不可攀去若浮雲沒願言
弄倒景從此鍊真骨華頂窺絶冥蓬壺望超忽不知青
春度但怪綠芳歇空持釣鼇心從此謝魏闕(楚辭湛湛江水兮上)
(有楓目極千里兮傷春心王逸註言湛湛江水浸潤楓木使之茂盛傷已不蒙君惠而身放棄曾不若樹木得)
(其所也宋書謝靈運小字客兒故詩人多稱為謝客其遊赤石進帆海詩有云揚帆採石華挂席拾海月李善)
(註臨海水土物志云海月大如鏡色白正圓常生海邊其尖柱如搔頭大本草陳藏器曰海月蛤類也似半月)
(故名水沬所化史記屈原作懷沙之賦於是懷石遂自投汨羅以死溟渤海也註見七卷楚辭蹇誰留兮中洲)
(王逸註蹇辭也莊子窮髮之北有冥海者天池也倒景見本卷游太山第四首註方輿勝覧華頂峯在天台縣)
(東北六十里蓋天台第八重最高處高一萬丈絶頂東望滄海俗名望海尖草木薰郁殆非人世孫綽所謂涉)
(降信宿迄乎仙都是也絶冥遠海也十州記蓬壺蓬莱也王屮頭陀寺碑文東望平臯千里超忽吕向註超忽)
(遠貎釣鰲事見四卷註淮南子身處江湖之上而神游魏闕之下高誘註魏闕王者門外闕也所以用懸教民)
(之書於象魏也巍巍高大故曰魏闕)
下終南山過斛斯山人宿置酒(元和郡縣志終南山在雍州萬年縣)
(南五十里太平寰宇記終南山在郿縣南三十里雍錄終南山横亘關中南面西起秦隴東徹藍田)
(凡雍岐郿鄠長安萬年相去且八百里而連綿峙據其南者皆此一山也通志氏族略代北複姓有斛)
(斯氏其先居廣牧世襲莫勿大人號斛斯部因氏焉)
暮從碧山下山月隨人歸却顧所来徑蒼蒼横翠微相
携及田家童稚(一作稚子)開荆扉綠竹入幽徑(繆本作楥)青蘿拂
行衣歡言得所憩美酒聊共揮長歌吟松風曲盡河星
稀我醉君復樂陶然共忘機(翠微山嶺之色詳十卷註沈約詩荆扉新且故李周)
(翰註荆扉以荆為門扉也)
朝下過盧郎中敘舊遊
君登金華省我入銀臺門幸遇聖明主俱承雲雨恩復
此休浣時閒為疇昔言卻話山海事宛然林壑存明湖
思曉月疊嶂憶清猿何由返初服田野醉芳樽(劉孝綽詩步出)
(金華省遥望承明廬蔡夢弼杜詩註按漢宫闕記金華殿在未央宫白虎觀右秘府圖書皆在焉故王思遠遜)
(侍中表云奏事金華之上進議玉臺之下後世以門下省名金華省蓋出此也雍錄翰林院在大明宫右銀臺)
(門内稍退北有門榜曰翰林之門鮑照詩休浣自公日休浣猶休沐也漢律吏五日得一休沐言休息以洗沐)
(也楊升菴曰唐制十日一休沐故韋應物詩云九日驅馳一日閒白樂天詩云公假日三旬是也杜預左傳註)
(疇昔猶前日也任昉詩疊嶂易成響重以夜猿悲楚辭退將復修吾初服劉孝綽詩芳樽散緒寒)
侍從遊宿温泉宫作(温泉官註見九卷)
羽林十二將羅列應星文霜仗懸秋月霓旌卷夜雲嚴
更千戸肅清樂九天聞日出瞻佳氣蔥蔥(繆本作叢叢)繞聖
君(漢書武帝太初元年初置建章營騎後更名羽林騎顔師古註羽林宿衛之官言其如羽之疾如林之多)
(也一說羽所以為王者羽翼也按唐制左右羽林軍各置大將軍一人將軍三人凡八將無所謂十二將也而)
(開元天寶之時天子禁兵有十六衞其左右衛左右金吾衛總謂之四衛若左右驍衛左右武衛左右威衛左)
(右領軍衛左右監門衛左右千牛衛十二衛謂之雜衛疑所謂十二將者指十二雜衛之主將而言以其專掌)
(禁衛當爪牙禦侮之任與漢之羽林騎相似故曰羽林十二將也晉書羽林四十五星在營室南一曰天軍主)
(軍騎又主翼王也楊升菴曰唐武德中置十二軍皆取天星為名以萬年道為參旗軍長安道為鼔旗軍富平)
(道為玄戈軍醴泉道為井鉞軍同州道為羽林軍華州道為騎官軍寧州道為折威軍岐州道為平道軍幽州)
(道為招搖軍麟州道為苑遊軍涇州道為天紀軍宜州道為天節軍太白蓋用其事琦按通典會要諸書分闋)
(中之衆為十二衛取象天官為名號乃武德二年事五年卽廢久矣楊說雖創揆之作者之心恐未必用此典)
(故上林賦拖霓旌張揖註析羽毛染以五采綴以綣為旌有似虹蜺之氣也西京賦重以虎威章溝嚴更之署)
(薛綜註嚴更督行夜鼔也唐會要清樂九代之遺聲其始卽清商三調是也並漢魏以来舊曲樂噐制度并諸)
(歌章古調與魏三祖所作者皆備於史籍自晉氏播遷其音分散不存於内地苻堅滅凉始得之傳於前後二)
(秦及宋武定關中收之入於江南隋平陳獲之隋文聽之善其節奏曰此華夏正聲也因更損益去其哀怨考)
(而補之乃置清商署總謂之清樂至煬帝乃立清樂西凉等九部隋室喪亂日益淪缺天后朝猶有六十三曲)
(新唐書禮樂志清商伎者隋清樂也有編鐘編磬獨絃琴擊琴瑟秦琵琶卧箜篌筑筝節鼓皆一笙笛簫箎方)
(響跋滕皆二歌二人吹葉一人舞者四人夢溪筆談先王之樂為雅樂前世新聲為清樂後漢書望氣者蘇伯)
(阿為王莽使至南陽遥望見舂陵郭唶曰氣佳哉鬱鬱蔥蔥)
邯鄲南亭觀妓(邯鄲縣名唐時隸河北道之磁州)
歌鼓(一作妓)燕趙兒魏姝弄鳴絲粉色豔日(繆本作月)彩舞袖
(一作衫)拂花枝把酒領(一作顧)美人請歌邯鄲詞清箏何繚
繞度曲綠雲垂平原君安在科斗生古池座客三千人
於今知有誰我輩不作樂但為後代悲(潘岳笙賦縈纏歌鼓網羅鐘律)
(韻會姝美色也顔師古急就篇註筝亦瑟類也本十二絃今則十三苕溪漁隱叢話藝苑雌黃云世人言度曲)
(者多作徒故切謂歌曲也張平子西京賦云度曲未終雲起雪飛子美陪李梓州泛江詩翠眉縈度曲雲鬢儼)
(成行皆作徒故切讀考之前漢元帝紀贊云帝多才藝善史書鼓琴吹洞簫自度曲被歌聲應劭註自隱度作)
(新曲因持新曲以為歌聲也顔註度音大各切則與張平子杜詩所言度曲異矣而臣瓚註則云度曲謂歌終)
(更授其次則又誤以度曲為歌曲夫度曲雖有兩音若讀元帝紀止可作大各切唐書段安節善樂律能自度)
(曲其意正與元帝紀相合琦按太白詩意自應作徒故切讀而楊註引自度曲解之非是綠雲垂卽響遏行雲)
(之意古今註蝦墓子曰蝌蚪一曰玄針一曰玄魚形圓而尾尖尾脱卽脚出顔師古急就篇註科斗一名活東)
(一名活師卽蝦蟆所生子也未成蝦蟆之時身及頭並圓而尾長漸乃變耳史記平原君喜賓客賓客蓋至者)
(數千人又曰平原君得敢死之士三千人古詩為樂當及時何能待来兹愚者愛惜費但為後世嗤姝音樞)
春日(繆本缺日字)遊羅敷潭(王阮亭曰羅敷谷水在華州)
行歌入谷口路盡無人躋攀崖度絶壑弄水尋迴溪雲
從石上起客到花間迷淹留未盡興日落羣峰西(說文躋登)
(也)
春陪商州裴使君遊石娥溪(原註時欲東遊遂有此贈遊繆本作歸)
(商州古商國也在晉為上洛郡在西魏為洛州在後周為商州在唐亦謂之商州或為上洛郡地有)
(商山洛水依此立名屬關内道使君太守之稱石娥溪當在仙娥峰下按雍勝略商略陜西通志仙)
(娥峰在商州西十里峰之麓有西巖洞壑幽邃下臨丹水古稱棲真之地李白嘗游此有詩曰暫出)
(城東邊遂游西巖前横天聳翠壁噴壑鳴紅泉云云是石娥溪卽仙娥峰下之溪也所謂紅泉者其)
(卽丹水歟)
裴公有仙標拔俗數千丈澹蕩滄洲雲飄颻紫霞想剖
竹商洛間政成心巳閒蕭條出世表冥寂閉玄關我来
屬芳節解榻時相悦褰帷對雲峰揚袂指松雪暫出東
城邊遂遊西巖前横天聳翠壁噴壑鳴紅泉尋幽殊未
歇愛此春光發溪旁饒名花石上有好月命駕歸去来
露華生翠(繆本作綠)苔淹留惜(繆本作昔)將晚復聽清猿哀清猿
斷人腸遊子思故鄉明發首東路此歡焉可忘(世說註向秀别)
(傳曰秀字子期河内人少為同郡山濤所知又與譙國嵇康東平吕安善並有拔俗之韻謝靈運詩剖竹守滄)
(海商洛詳見題註郭璞客傲無巖穴而冥寂無江湖而放浪王&KR0708;頭陀寺碑玄關幽鍵感而遂通張銑註玄幽)
(謂道之深邃也關鍵皆所以閉距於門者宋南平王鑠詩徘徊去芳節梁元帝纂要春節曰芳節後漢書陳蕃)
(為樂安太守郡人周璆高潔之士前後郡守招命莫肯至唯蕃能致焉特為置一榻去則懸之搴惟後漢賈琮)
(事見十四卷註顔延年詩山明望松雪謝靈運詩銅陵映碧澗石磴瀉紅泉孔子歌巾車命駕將適唐都江淹)
(詩風光多樹色露華翻蕙隂蘇武詩征夫懷遠路遊子戀故鄉漢書韓信傳北首燕路顔師古曰首謂趣向也)
(音式究反鮑照詩首路或參差投駕均遠託)
陪從祖濟南太守泛鵲山湖三首(唐時齊州隸河南道本謂之齊)
(郡天寶元年更名臨淄郡五載十月又更名濟南郡一統志濼水自大明湖東北流注華不注山下)
(匯為鵲山湖又東北入于濟偽齊劉豫自城北導之東行為小清河而水不及鵲山湖矣山東志鵲)
(山湖在濟南府城北二十里)
初謂鵲山近寧知湖水遥此行殊戴訪自可緩歸橈(隋書)
(齊郡歴城有鵲山一統志鵲山在濟南府城北二十里俗云每歲七八月間烏鵲翔集於此又云扁鵲嘗於此)
(煉丹王子猷乘船訪戴安道見九卷註方言楫謂之橈或謂之櫂橈音饒)
其二
湖闊數十(蕭本作千誤)里湖光搖碧山湖西正有月獨送李
膺還(郭林宗與李膺同舟而濟見十二卷註)
其三
水入北湖去舟從南浦回遥看鵲山轉卻似送人来(楊齊)
(賢曰南浦在鵲山湖之南)
春日陪楊江寧及諸官宴北湖感古作(揚名利物為潤州江)
(寧令李善文選註藥游苑晉時藥□元嘉中築堤壅水名為北湖六朝事跡晉元帝大興三年始創)
(為北湖築長堤以遏北山之水東至覆舟山西至宣武城太平寰宇記玄武湖在昇州上元縣西北)
(七里周廻四十里東西兩𣲖下水入秦淮春夏深七尺秋冬四尺灌田百頃徐爰釋問曰湖本桑泊)
(晉元帝大興中創為北湖宋築堤南抵西塘以肄舟師也又京都記云從北湖望鍾山似宫亭湖望)
(廬岳也按安帝元嘉二十三年築堤以堰水為此)
昔聞顔光禄攀龍宴京(一作重一作明)湖樓船入天鏡帳殿開
雲衢君王歌大風如樂豐沛都延年獻佳作邈與詩人
俱我来不及此獨立鍾山孤楊宰穆清風(一作飈)芳聲騰
海隅英僚滿四座粲若瓊林敷鷁首弄倒景蛾眉綴(繆本)
(作掇)明珠新絃採(一作来繆本作綵非)梨園古舞嬌吳歈曲度繞雲
(一作清)漢聽者皆歡娛雞棲何嘈嘈沿(一作江)月沸笙竽古
之帝宫苑今乃人樵蘇感此勸一觴願君覆瓢壺榮盛
(一作盛時)當作樂無令後賢吁(南史顔延之字延年孝武登阼以為金紫光禄夫夫漢書)
(攀龍附鳳並乘天衢帳殿天子行幸野次連帳以為殿也沈約詩帳殿臨春籞帷宫繞芳薈左思白髮賦開論)
(雲衢史記高祖還歸過沛留置酒沛宫悉召故人父老子弟縱酒發沛中兒得百二十人教之歌酒酣高祖擊)
(筑自為歌詩曰大風起兮雲飛揚威加海内兮歸故鄉安得猛士兮守四方令兒皆和習之漢書高祖沛豐邑)
(中陽里人也應劭曰沛縣也豐其鄉也孟康曰後沛為郡而豐為縣按顔延年有應劭觀北湖田收詩所謂獻)
(佳作者未知是此詩否抑另有其詩而今逸之歟唐六典註蔣山一名鍾山在潤州江寧縣詩大雅吉甫作頌)
(穆如清風淮南子龍舟鷁首高誘註鷁大鳥也畫其像著船頭故曰鷁首也曹植洛神賦綴明珠以耀軀唐會)
(要開元二年上以天下無事聽政之暇於梨園自教法曲必盡其妙謂之皇帝梨園弟子唐書禮樂志玄宗旣)
(知音律又酷愛法曲選坐部伎子弟三百教於梨園聲有誤者帝必覺而正之號皇帝梨園弟子宫女數百亦)
(為梨園弟子居宜春院北梨園楚辭吳歈蔡謳奏大吕些梁元帝纂要吳歌曰歈王粲詩管絃發徽音曲度清)
(且悲吳質荅東阿王書耳嘈嘈而無聞劉良註嘈嘈喧甚也博雅笙以匏為之十三管宫管在左方竽象笙三)
(十六管宫管在中央宋書笙隨所造不知何代人列管匏内施簧管端宫管在中央三十六簧曰竽宫管在左)
(旁十九簧至十三簧曰笙其他皆相似也漢書樵蘇後㸑顔師古註樵取薪也蘇取草也覆瓢壺猶傾尊倒甕)
(之意陶潛詩取歡當作樂)
宴鄭參卿山池(杜甫詩參卿休坐幄蕩子不還家耿湋送郭參軍詩人傳府公政記)
(室有參卿皆謂參軍也疑唐時有此稱謂)
爾恐碧草晚我畏朱顔移愁看楊花飛置酒正相宜歌
聲送落日舞影迴清池今夕不盡杯留歡更邀誰(蕭本作詩)
遊謝氏山亭
淪老臥江海再歡天地清病閒久寂寞歲物徒芬榮借
君西池遊聊以散我情掃雪松下去捫蘿石道行謝公
池塘上春草(一作風)颯已生花枝拂人来山鳥向我鳴田
家有美酒落日與之傾醉罷弄歸月遥欣稚子迎(因謝氏山)
(亭故用靈運池塘生春草之句作映帶)
把酒問月(原註故人賈淳令予問之)
青天有月来幾時我今停杯一問之人攀明月不可得
月行却與人相隨皎如飛鏡臨丹闕綠烟滅盡清輝發
但見宵從海上来寧知曉向雲間沒白兔擣藥秋復春
嫦(繆本作姮)娥孤棲與誰鄰今人不見古時月今月曾經照
古人古人今人若流水共看明月皆如此唯願當歌對
酒時月光長照金樽裏(木華海賦朱&KR2440;綠烟傅玄擬天問月中何有白兔𢷬藥獨異志)
(羿燒仙藥藥成其妻姮娥竊而食之遂奔入月中曹操短歌行對酒當歌人生幾何)
同族姪(一作弟)評事黯遊昌禪師山池二首(唐書百官志大)
(理寺有評事八人從八品下)
遠公愛康樂為我開禪關蕭然松石下何異清凉山花
將色不染水與心俱閒一坐度小劫觀空天地間(蓮社高賢)
(傳謝靈運為康樂公主孫襲封康樂公至廬山一見遠公肅然心服乃卽寺築臺翻湼槃經鑿池種白蓮時遠)
(公諸賢同修淨土之業因號白蓮社歴代三寶記卽立禪關於閒曠地法苑珠林代州東南五臺山古稱神仙)
(之宅也山方三百里巉巖崇峻有五高臺上不生草唯松柏茂林森於谷底地極嚴寒多雪號曰清涼山經中)
(明文殊將五百仙人往清涼山說法卽斯地也所以古来求道之士多游此山遺窟靈跡卽目極多胡三省通)
(鑑註五臺在代州五臺縣山形五峙相傳以為文殊示現之地華嚴經疏云清涼山者卽代州鴈門五臺山也)
(歲積堅冰夏仍飛雪曾無炎暑故曰清涼五峰聳出頂無林木有如壘土之臺故曰五臺釋迦方誌按索河世)
(界一大劫中千佛出世尋夫劫波之號不可以時數推之假以方石芥城推為一期之候中舍四大中劫謂成)
(住壊空也如從十歲增至八萬復從八萬至于十歲經二十反為一小劫二十小劫為一成劫以年筭之則經)
(八千萬萬億百千八百萬歲也止為一小劫耳隋書每佛滅度遺法相傳有正象末三等淳漓之異年歲遠近)
(亦各不同末法已後衆生愚鈍無復佛教而業行轉惡年壽漸短經數千百載間乃至朝生夕死然後有大水)
(大火大風之災一切除去之而更立生人又歸淳朴謂之小劫每一小劫則一佛出世法華經大通智勝佛破)
(魔軍已垂得阿耨多羅三藐三菩提而諸佛法不現在前如是一小劫乃至十小劫結跏趺坐身心不動偈曰)
(世尊甚希有一坐十小劫身體及手足靜然安不動湼槃經觀一切法本性皆空僧肇維摩詰經註二乘觀空)
(惟在無我大乘觀空無法不在)
其二
客来花雨際秋水落金池片石寒青錦疎楊挂綠絲高
僧拂玉柄童子獻雙(繆本作霜)梨惜去愛佳景烟蘿欲暝時
(法華經是時天雨曼陀羅花摩訶曼陀羅花曼殊沙花摩訶曼殊沙花而散佛上及諸大衆彌陀經七寶池底)
(純以金沙布地梁元帝詩飄花拂葉度金池玉柄謂麈尾)
金陵鳳凰臺置酒(法苑珠林白塔寺在秣陵三井里晉升平中有鳳凰集此地因)
(名其處為鳳凰臺六朝事跡鳳凰山宋元嘉中鳳凰集於是山乃築臺於山椒以旌嘉瑞在府城西)
(南二里今保寧寺是也方輿勝覧鳳凰山在建康府城南二里餘保寧寺是也鳳凰臺故基在寺後)
置酒延落景金陵鳳凰臺長波寫萬古心與雲俱開借
問往昔時鳳凰為誰来鳳凰去已久正當今日迴明君
越羲軒天老坐三台豪士無所用彈絃醉金罍東風吹
山(蕭本作出)花安可不盡杯六帝沒幽草深宫冥綠苔置酒
勿復道歌鐘但相催(江淹詩徘徊踐落景羲軒伏羲軒轅也韓詩外傳黃帝卽位施惠承)
(天一道修德惟仁是行宇内和平未見鳳凰惟思其象夙寐晨興乃召天老而問之曰鳳象何如天老對曰夫)
(鳳象鴻前麟後蛇頸而魚尾龍文而龜身燕頷而雞喙戴德負仁抱忠挾義小音金大音鼓延頸奮翼五彩備)
(明舉動八風氣應時□食有質飲有儀往卽文始来卽嘉成惟鳳凰能通天祉應地靈律五音覧九德天下有)
(道得鳳象之一則鳳過之得鳳象之二則鳳翔之得鳳象之三則鳳集之得鳳象之四則鳳春秋下之得鳳象)
(之五則鳳沒身居之黃帝曰於戲允哉朕何敢與焉於是黃帝乃服黃衣戴黃冕致齋於宫鳳乃蔽日而至黃)
(帝降於東階西面再拜稽首曰皇天降祉不敢不承命鳳乃止帝東園集帝梧桐食帝竹實沒身不去章懷太)
(子後漢書註帝王世紀曰黃帝以風后配上台天老配中台五聖配下台謂之三公明君越羲軒二句乃一章)
(上下關鍵處上以承鳳凰今日當来之故下以起豪士無所用而置酒取樂之由金罍酒噐詳七卷註六帝六)
(代帝王也古詩棄捐勿復道國語歌鐘二肆韋昭註歌鐘歌時所奏)
秋浦清溪雪夜對酒客有唱鷓鴣者(秋浦縣名唐時隸池州清)
(溪在其北詳八卷註樂府詩集山鷓鴣羽調曲也)
披君(一作我)貂襜褕對君白玉壺雪花酒上滅頓覺夜寒
無客有桂陽至能吟山鷓鴣清風動忩竹越鳥起相呼
持此足為樂何煩笙與竽(張衡詩美人贈我貂襜褕顔師古急就篇註襜褕直裾禪)
(衣也謂之䄡褕者取其襜襜而寬裕也桂陽者唐時郡名卽郴州也隸江南西道越鳥卽鷓鴣也以越地最多)
(故謂之越鳥史襜音近占褕音)
與周剛清(繆本作青)溪玉鏡潭宴别(原註潭在秋浦桃胡陂下予新名此)
(潭桃胡陂繆本作桃樹陂里周必大泛舟游山錄清溪水正碧色下淺潭數至玉鏡潭水自南来)
(觸岸西折彎環可喜潭深裁二三丈李白詩云溪水正南奔迴作玉鏡潭實錄也江南通志玉鏡潭)
(在池州府城西南七十里過白面渡匯為秋浦李白詩廻作玉鏡潭澄明洗心魂卽此宋陳應直刻)
(玉鏡潭三大字於石上潛確居類書玉鏡潭上有桃胡陂一名桃花陂)
康樂上官去永嘉遊石門江亭有孤嶼千載跡猶存我
来游(繆本作憩)秋浦三入桃陂源千峰照(一作點)積雪萬壑盡
啼猿興與謝公合文因周子論掃崖去落葉席月開清
樽溪當大樓南溪水正南奔迴作玉鏡潭澄明洗心魂
此中得佳境可以絶囂喧清夜方歸来酣(一作蓮)歌出平
原别後經此地為予謝蘭蓀(南史謝靈運襲封康樂公出為永嘉太守一統志石)
(門山在温州府城北薛方山浙江通志温州府北山說者謂為郡主山有石崖懸瀑高百餘丈瀦為二潭名曰)
(水際又曰石門山太平寰宇記孤嶼在温州城北四里永嘉江中渚長三百丈闊七十步嶼有二峰謝康樂有)
(登石門最高頂詩又有登江中孤嶼詩陶隱居解官表席月澗門横梁雲際江南通志大楼山在池州府城南)
(六十里韻會蓀香草淘隱居云蓀生溪側有名溪蓀者極似石菖蒲而葉無脊)
遊秋浦白笴陂二首(江南通志白笴堰在池州府城西南二十五里李白詩何)
(處夜行好月明白笴陂卽其地也笴音哿又音杲又音稈)
何處夜行好月明白笴陂山光搖積雪猿影挂寒枝但
恐佳景晚小令歸棹移人来有清興及此有相思(蕭士贇曰)
(末句有字依孟子音又去聲一本竞改作又字非也)
其二
白笴夜長嘯爽然溪谷寒魚龍動陂水處處生波瀾天
借一明月飛来碧雲端故鄉不可見腸斷正西看
宴陶家亭子
曲巷幽人宅高門大士家池開照膽鏡林吐破顔花綠
水藏春日青軒祕晩霞若聞絃管妙金谷不能誇(照膽鏡用)
(西京雜記咸陽方鏡事詳四卷註借言池水之清照人若鏡也五燈會元世尊在靈山會上拈花示衆是時衆)
(皆默然唯迦葉尊者破顔微笑石崇金谷詩敘予以元康六年從太璞卿出為使持節監青徐諸軍事征虜將)
(軍有別廬在河南縣界金谷澗中或高或下有清泉茂林衆果竹柏藥草之屬莫不畢備又有水碓魚池土窟)
(其為娛目歡心之物備矣時征西大將軍祭酒王詡當還長安余與衆賢共送往澗中晝夜游宴屢遷其坐或)
(登高臨下或列坐水濱時琴瑟笙筑合載車中道路並作及住令與鼓吹逓奏遂各賦詩以敘中懷或不能者)
(罸酒三斗感性命之不永懼凋落之無期故具列時人官號姓名年紀又寫詩著後後之好事者其覧之哉太)
(平寰宇記郭緣生述征記曰金谷谷也地有金水自太白原南流經此谷晉衛尉石崇因卽川阜而造制園館)
在水軍宴韋司馬樓船觀妓(繆本下有永王軍中四小字)
搖曳帆在空清流(一作川)順歸風詩因鼓吹發酒為劍歌
雄對舞青樓妓雙鬟白玉童行雲且莫去留醉楚王宫
(鮑照詩摇曳高帆舉藝文類聚俗語曰桓玄作詩思不来輒作鼔吹旣而思得云鳴鵠響長阜嘆曰鼓吹固自)
(来人思)
流夜郎至江夏陪長史叔及薛明府宴興德寺南
閣
紺殿横江上青山落鏡中岸迴沙不盡日映水成空天
樂流(一作聞)香閣蓮舟颺晚風恭陪竹林宴留醉與陶公
(徐陵孝義寺碑紺殿安坐蓮花飬神說文紺深青揚赤色也華嚴經百萬天樂各奏百萬種法相續不斷宋之)
(問詩香閣臨清漢丹梯隱翠微沈君攸詩平川映曉霞蓮舟泛浪華蓮舟採蓮舟也颺者隨風搖蕩之義晉書)
(阮咸任逹不拘與叔父籍為竹林之游陶公謂陶潛以喻薛明府颺音恙)
泛沔州城南郎官湖(并序謂唐時沔州隸江南西道又之漢陽郡有漢陽汊)
(川二縣湖廣通志郎官湖在漢陽府城内)
乾元歲秋八月白遷於夜郎遇故人尚書郎張謂出
使夏口沔州牧杜公漢陽宰王公觴於江城之南湖
樂天下之再平也方夜水月如練清光可掇張公殊
有勝槩四望超然乃顧白曰此湖古来賢豪遊者非
一而枉踐佳景寂寥無聞夫子可為我標之嘉名以
傳不朽白因舉酒酹水號之曰郎官湖亦由鄭圃之
有僕射陂也席上文士輔翼岑靜以為知言乃命賦
詩紀事刻石湖側將與大別山共相磨滅焉(唐詩紀事張謂)
(登天寶二年進士第奉使長沙作長沙風土記大歴間為禮部侍郎唐詩品彙張謂字正言河南人舊唐)
(書鄂州江夏縣本漢沙羡縣地屬江夏郡江漢二水會於州西春秋謂之夏汭晉宋謂之夏口宋置江夏)
(郡治於此隋不改武德四年改為鄂州一統志唐史皆稱鄂州為夏口梁元帝詩昆明夜月光如練上林)
(朝花色如霰毛萇詩傳掇拾也廣韻酹以酒沃地也元和郡縣志李氏陂在鄭州管城縣東四里後魏孝)
(文帝以此陂賜僕射李冲故俗呼為僕射陂周廻十八里又云魯山一名大别山在沔州漢陽縣東北一)
(百步其山前枕蜀江北帶漢水湖廣通志大別山在漢陽府城東北半里漢江西岸禹貢内方至於大别)
(卽此一名翼際山又名魯山山之隂有鎖穴卽孫皓以鐡索截江處酹音類)
張公多逸興共泛沔城隅當時秋月好不減武昌都四
坐醉清光為歡古来無郎官愛此水因號郎官湖風流
若未減名與此山俱(武昌孫權嘗建都於此故曰武昌都秋月似用庾亮南楼談詠竟坐)
(事詳見二十二卷武昌夜飲懷古詩註晉書羊祐傳公德冠四海道嗣前哲令聞令望必與此山俱傳末句借)
(用其語)
陪侍郎叔遊洞庭醉後三首(元和郡縣志洞庭湖在岳州巴陵縣西南)
(一里五十步周廻三百六十里)
今日竹林宴我家賢侍郎三杯容小阮醉後發清狂(袁宏)
(竹林名士傳阮咸字仲容籍之兄子也與籍俱為竹林之游漢書昌邑王傳清狂不惠蘇林曰凡狂者陰陽脉)
(盡濁今此人不狂似狂者故言清狂也或曰色理清徐而心不慧曰清狂清狂如今白癡也琦按詩人所稱多)
(以縱情詩酒之類為清狂與漢書所解殊異)
其二
船上齊橈樂湖心泛月歸白鷗閒不去爭拂酒筵飛(廣韻)
(橈楫也橈音饒)
其三
剗却君山好平鋪湘水流巴陵無限酒醉殺洞庭秋(廣雅)
(剗削也北夢瑣言湘江北流至岳陽達蜀江夏潦後蜀漲勢高遏住湘波讓而退溢為洞庭湖凡闊數百里而)
(君山宛在水中秋水歸壑此山復居於陸岳陽風土記君山在洞庭湖中昔人有詩云四顧疑無地中流忽有)
(山正此謂也夏秋水漲皆巨浸不可以陸行往楊齊賢曰君山在洞庭東距巴陵四十里登岳陽楼望之横陳)
(其前君山之後乃大湖渺茫無際直抵沅澧鼎三州通典岳州巴陵縣漢下雋縣地古巴丘也有君山洞庭湖)
(音剗産)
夜泛洞庭尋裴侍御清酌
日晩湘水綠孤舟無端倪明湖漲秋月獨泛巴陵西遇
憩裴逸人巖居陵丹梯抱琴出深竹為我彈鵾雞曲盡
酒亦傾北窗醉如泥人生且行樂何必組與珪(文獻通考巴陵)
(縣有湘水有洞庭湖潛確居類書湘江在長沙府城西水至清徹謝靈運詩溟漲無端倪李周翰註端倪猶崖)
(際也謝朓詩卽此陵丹梯李善註丹梯謂山也吕延濟註丹梯謂山高峰入雲霞處嵇康琴賦鵾雞遊絃李善)
(註古相和歌有鵾雞曲李周翰曰琴有鵾雞鴻鴈之曲後漢時人語一日不齋醉如泥漢書人生行樂耳須富)
(貴何時)
陪族叔邢部侍郎煜及中書賈舍人至遊洞庭五
首(舊唐書乾元二年鳳翔七馬坊押官為盗劫掠平人天興令謝夷甫擒殺之其妻進状訴冤詔)
(監察御史孫鎣推之鎣直其事其妻又訴詔令御史中丞崔伯陽刑部侍郎李煜大理卿權獻為三)
(司訊之與鎣同妻論訴不巳侍御史毛若虚言伯陽等有情不能質定刑獄伯陽貶端州高要尉權)
(獻貶郴州桂陽尉煜貶嶺下一尉賈至見十一卷註)
洞庭西望楚江分水盡南天不見雲日落長沙秋色遠
不知何處弔湘君(楊齊賢曰岷江自西来至岳楊樓前與洞庭之水合而東行潭州長沙郡)
(在洞庭上流三百餘里史記秦始皇問博士曰湘君何神博士曰聞之堯女舜之妻列女傳二妃死于江湘之)
(間俗謂之湘君)
其二
南湖秋水夜無煙耐可乘流直上天且就洞庭賒月色
將船買酒白雲邊(耐可猶言若可也詳八卷註)
其三
洛陽才子謫湘川元禮同舟月下仙記得長安還欲笑
不知何處是西天(潘岳西征賦賈生洛陽之才子謂賈誼也賈至亦何南洛陽人故以誼比)
(之後漢李膺字元禮與郭林宗同舟而濟見十二卷註用此以擬李煜二人俱謫官故用桓譚新論中人聞長)
(安樂出門向西笑之語以致其思望之情)
其四
洞庭湖西秋月輝瀟湘江北早鴻飛醉客滿船歌白苧
不知霜露入秋衣(盧照鄰詩霜氛落早鴻白苧清商調曲也苧是吳地所産故舊說以為吳)
(人之歌始則田野之作後乃大樂用焉一云卽子夜歌也在吳歌為白苧在雅歌為子夜餘見四卷註)
其五
帝子瀟湘去不還空餘秋草洞庭間淡掃明湖開玉鏡
丹青畫出是君山(楚辭帝子降兮北渚王逸註帝子謂堯女也堯二女娥皇女英隨舜不反)
(&KR1089;於湘水之渚因為湘夫人元和郡縣志君山在岳州巴陵縣西三十里青草湖中昔秦始皇欲入湖觀衡山)
(遇風浪至此山止泊因號焉或云湘君所游止故名之也方輿勝覧君山在洞庭湖中方六十里亦名洞庭之)
(山昔帝之二女居之曰湘夫人又曰湘君所遊故名君山一統志君山在岳州府城西南十五里洞庭湖中狀)
(如十二螺髻)
楚江黃龍磯南宴楊執戟治樓
五月分(霏玉本作入)五洲碧山對青樓故人楊執戟春賞楚
江流一見醉(霏玉本作波)漂月三杯歌棹謳桂枝攀不盡他
日更相求(水經註江中有五洲相接故以五洲為名宋孝武帝舉兵江中建牙洲上有紫雲蔭之卽)
(是洲也胡三省通鑑註五洲當在今黃州江州之間蜀都賦吹洞簫發梓謳劉淵林註棹謳鼓棹而歌也淮南)
(王招隱士攀援桂枝兮聊淹留)
銅官山醉後絶句(陸游入蜀記隔荻港卽銅陵界遠山嶄然臨大江者卽銅官山)
(海錄碎事銅官山在宣州)
我愛銅官樂千年未擬還要須迴舞袖拂盡五松山(海錄)
(碎事五松山在宣城南陵)
與南陵常贊府遊五松山(原註山在南陵銅井西五里有古精舍南陵)
(縣隸宣州容齋隨筆唐人呼縣丞為贊府潛確居類書輿地紀勝五松山在銅陵縣南銅官西南山)
(舊有松一本五枝蒼鱗老幹翠色參天)
安石泛溟渤獨嘯長風還逸韵動海上高情出人間靈
異可並跡澹然與世閒我来五松下置酒窮躋攀徵古
絶遺老因名五松山五松何清幽勝境美沃洲蕭颯鳴
洞壑終年風雨秋響入百泉去聽如三峽流剪竹掃天
花且從傲吏遊龍堂若可憩吾欲歸精修(世說謝太傅盤桓東山時)
(與孫興公諸人泛海戲風起浪湧孫王諸人色並遽便唱使還太傅神情方王吟嘯不言舟人以公貎閒意悅)
(猶去不止旣風轉急浪猛諸人皆喧動不坐公徐云如此將無歸舟人卽承響而回於是審其量足以鎮安朝)
(野溟渤海也見七卷註胡震亨曰觀此詩是五松非山本名乃太白所名亦如名九華也太平寰宇記沃洲山)
(在越州剡縣東七十二里施宿會稽志沃洲山在新昌縣東三十二里晉白道猷法深支遁皆居之戴許王謝)
(十八人與之游號為勝會亦白蓮社之比也唐白樂天山院記云東南山水剡為面沃洲天姥為眉目山有靈)
(湫杖錫泉飬馬坡放鶴峰皆因支道林得名吳虎臣漫錄云沃州天姥號山水竒絶處自異僧白道猷来自西)
(天竺賦詩云連峰數十里修林帶平津茅茨隱不見雞鳴知有人晉宋之世隱逸為多詩大雅逝彼百泉通鑑)
(地理通釋三峽廣溪峽巫峽西陵峽也廣溪為三峽之首昔禹鑿以通江所謂巴東之峽東至西陵七百里蕭)
(颯風雨百泉三峽皆状五松濤聲之美法華經時諸梵天王雨衆天花香風時来吹去萎者更雨新者郭璞詩)
(漆園有傲吏江南通志龍堂精舍在南陵縣五松山李白與南陵常贊府遊此有詩沃音屋)
宣城清(蕭本作青)溪(一作入清溪山里琦按清溪在池州秋浦縣北五而此云宣城清)
(溪者蓋代宗永泰元年始析宣州之秋浦青陽及饒州之至德為池州其前固隸宣城郡耳)
清(蕭本作青)溪勝桐廬水木有佳色山貎日高古石容天傾
側綵鳥昔未名白猿初相識不見同懷人對之空嘆息
(太平□宇記睦州桐廬縣漢為富春縣地吳黃武四年分富春置此縣耆老相傳云桐溪側有大桐樹垂條偃)
(蓋蔭數畆遠望似廬遂謂為桐盧縣也吳均與朱元思書自富陽至桐廬一百里許竒山異水天下獨絶)
與謝良輔遊涇川陵巖寺(唐詩紀事謝良輔登天寶十一年進士第德宗)
(時刺商州為團練所殺江南通志涇溪在寧國府涇縣西南一里巖陵教寺在涇縣西七十五里隋)
(時建涇川卽涇溪也)
乘君素舸泛涇西宛似雲門對若溪且從康樂尋山水
何必東遊入會稽(謝靈運詩可憐誰家郎緣流乘素舸方輿勝覧雲門寺在會稽縣南三十)
(一里今名雍熙為州之偉觀昔王子敬居此有五色祥雲詔建寺號雲門楊齊賢曰若耶溪雲門寺在越州會)
(稽縣南宋書謝靈運出為永嘉太守郡有名山水靈運素所愛好出守旣不得志遂肆志遊遨徧歴諸縣動踰)
(旬朔民間辭訟不復關懷所至輒為詩咏以寄其意舸音哿涇音京)
遊水西簡鄭明府
天宫水西寺雲錦照東郭清湍鳴迴溪綠竹(蕭本作水)遶飛
閣凉風日瀟灑幽客時憩泊五月思貂裘謂言秋霜落
石蘿引古蔓岸笋開新籜吟翫空復情相思爾佳作鄭
公詩人秀逸韻宏寥廓何當一來遊惬我雪山諾(按江南通)
(志有水西寺水西首寺天宫水西寺皆在涇縣西五里之水西山中天宫水西寺者本名陵巖寺南齊永平元)
(年淳于棼捨宅建上元初改天宫水西寺大中時重建宋太平興國間賜名崇慶寺凡十四院其最勝者曰華)
(嚴院横跨兩山廓廡皆閣道泉流其下東京賦飛閣神行薛綜註閣道相通不在于地故曰飛韻會籜筍皮也)
(顔師古漢書註寥廓天上寬廣之處廣弘明集按文殊師利般湼槃經云佛滅度後四百五十年文殊至雪山)
(中為五百仙人宣說十二部經訖還歸本土入于湼槃案地理志西域傳云雪山者卽蔥嶺也其下三十六國)
(先来屬秦漢以蔥嶺多雪故號雪山焉文殊往化仙人卽其處也)
九日登山(玩詩義當是偕一宗室為宣城别駕者於九日登其所新築之臺而作詩題應)
(有缺文)
淵明歸去来不與世相逐為無杯中物遂偶本州牧因
招白衣人笑酌黃花菊我来不得意虛過重陽時題輿
何俊發遂結城南期築土接(蕭本作按)響山俯臨宛(蕭本作遠)水
湄胡人叫玉笛越女彈霜絲自作(當是非字之訛)英王胄斯樂
不可窺赤鯉湧琴高白龜道冰(許本作馮)夷靈仙如彷彿奠
酹遥相知古来登高人今復幾人在滄洲違宿諾明日
猶可待連山似驚波合沓出溟海揚袂揮四座酩酊安
所知齊歌送清觴(蕭本作揚)起舞亂參差賓隨落葉散帽逐
秋風吹别後登此臺願言長相思(晉書陶潛為彭澤令郡遣督郵至縣吏白)
(應束帶見之潛嘆曰吾不能為五斗米折腰拳拳事鄉里小人卽觧印去縣乃賦歸去来刺史王弘以元熙中)
(臨州甚欽遲之後自造焉潛稱疾不見旣而語人曰我性不狎世因疾守閒幸非潔志慕聲豈敢以王公紆軫)
(為榮耶弘每令人候之密知當往廬山乃遣其故人龐通之等齎酒先於半道要之潛旣遇酒便飲酌野亭欣)
(然忘進弘乃出與相聞遂歡宴窮日弘後欲見輒於林澤間候之至於酒米乏絶亦時相贍陶淵明詩天運苟)
(如此且進杯中物藝文類聚續晉陽秋曰陶潛嘗九月九日無酒出宅邊菊叢中摘菊盈把坐其側久之望見)
(白衣人至乃王弘送酒也卽便就酌醉而後歸夢梁錄九為陽數其日與月並應故號曰重陽北唐書鈔謝承)
(後漢書曰同景為豫州刺史辟陳蕃為别駕不就景題别駕輿曰陳仲舉座也不復更辟蕃惶懼起視職方輿)
(勝覧響山在宣城縣南五里一統志響山在寧國府城南五里下俯宛溪權德輿記響山兩崖聳峙蒼翠對起)
(其南得響潭焉清泚可鍳瀠洄澄淡霜絲樂噐上絃也韻會胄裔也系也嗣也列仙傳琴高者趙人也以鼔琴)
(為宋康王舍人行涓彭之術浮游冀州涿郡之間二百餘年後辭入涿水中取龍子與弟子期日皆潔齋待於)
(水旁設祠果乘赤鯉来出坐祠中旦有萬人觀之留一月餘復入水去山海經從極之淵深三百仞維冰夷恒)
(都焉冰夷人面乘兩龍郭璞註冰夷馮夷也淮南云馮夷得道以潛大川卽河伯也穆天子傳所謂河伯無夷)
(者竹書作馮夷字或作冰也河圖括地象馮夷恒乘龍車駕兩龍白龜事未詳楚辭河伯云乘白黿兮逐文魚)
(與汝遊兮河之渚白龜殆白黿之訛歟廣韻酹以酒沃地也木華海賦波如連山太白本其語而倒用之謂連)
(山似驚波遂成奇語謝朓詩合沓與雲齊吕向註合沓高貎說文酩酊醉也盧照鄰詩客散同秋葉人亡似夜)
(川晉書孟嘉為征西桓温参軍温甚重之九月九日温燕龍山僚佐畢集時佐吏並著戎服有風至吹嘉帽墮)
(落嘉不之覺温使左右勿言以觀其舉止嘉良久如厠温令取還之命孫盛作文嘲嘉著嘉坐處嘉還見卽荅)
(之其文甚美四坐嗟嘆)
九日
今日雲景好水綠秋山明携壺酌流霞搴菊泛寒榮地
遠松石古風揚絃管清窺觴照歡顔獨笑還自傾落帽
醉山月空歌懷友生(流霞酒名按抱朴子項曼都言仙人以流霞一杯與我飲之輒不飢渴)
(今故擬之以為名耳楚辭章句搴手取也寒榮猶寒花也陶淵明詩一觴雖獨進杯盡壺自傾)
九日龍山飲(九域志太平州有龍山晉大司焉桓温嘗於九月九日登此山孟嘉為風)
(飄帽落卽此山也太平府志龍山在當塗縣南十里蜿蜒如龍蟠溪而卧故名舊志載桓温以重九)
(日與僚佐登山孟嘉落帽事或云孟嘉落帽之龍山當在江陵而元和志寰宇記皆云是此山疑必)
(温移鎮姑孰時事也)
九日龍山飲黃花笑逐臣醉看風帽落舞愛月留人(淮南)
(子季秋之月菊有黃花高誘註菊色不一而專言黃者秋令在金以黃為正也史正志菊譜菊草屬也以黃為)
(正所以槃稱黃花)
九月十日卽事
昨日登高罷今朝更舉觴菊花何太苦遭此兩重陽(歲時)
(雜記都城重九後一日宴賞號小重陽菊以兩遇宴飲兩遭採掇故有太苦之言)
陪族叔當塗宰遊化城寺升公清風亭(太平府志古化城寺)
(在府城内向化橋西禮賢坊吳大帝時建基趾最廣宋孝武南廵駐蹕於此增置二十八院唐天寶)
(間寺僧清升能詩文造舍利塔大戒壇建清風亭於寺旁西湖上鑄銅鐘一李白銘之今盡廢宋知)
(州郭緯以東城雄武之地改遷化城寺撤其西北之地為城守而存其餘為西菴凡西菴至西北兩)
(城隅皆古化城寺基也)
化城若化出金牓天宫開疑是海上雲飛空結樓臺升
公湖上(一作山一作中)秀粲然有辯才濟人不利已立俗無嫌
猜了(蕭本作子誤)見水中月青蓮出塵埃閒居清風亭左右
清風来當暑隂廣殿太陽為徘徊茗酌待幽客珍盤薦
彫梅飛文何灑落萬象為之摧季父擁鳴琴德聲布雲
雷雖游道林室亦(一作不)舉陶潛杯清樂動諸天長松自
吟哀留歡若可盡劫石乃成灰(法華經導師以方便力於險道中過三百由旬)
(化作一城是時疲極之衆心大歡喜我等今者免斯惡道前入化城生安稳想寺之立名蓋取此義神異經中)
(央有宫以金為牆有金榜以金鏤題三齊界記海上蜃氣時結楼臺名海市維摩詰經維摩詰深達實相善說)
(法要辯才無滯智慧無儗又云菩薩觀衆生如智者見水中月昭明丈選序飛文染翰則卷盈乎緗帙說苑宓)
(子賤治單父彈鳴琴身不下堂而單父治法苑珠林支遁字道林本姓關氏陳留人或云河東林慮人幼而神)
(理聰明秀徹王羲之覩遁才藻驚絶罕儔遂披衿觧帶留連不能已乃請住靈嘉寺意存相近又投跡剡山於)
(沃洲小嶺立寺行道僧衆百餘嘗隨禀學晉書陶潛為彭澤令在縣公田悉令種秫榖曰令吾常醉於酒足矣)
(清樂前代新聲也見本卷註諸天釋氏所稱三十二天也見十九卷註王勣荅馮子華書松柏羣吟搜神記漢)
(武帝鑿昆明池甚深悉是灰墨無復土舉朝不觧以問東方朔朔曰臣愚不足以知之可試問西域人帝以朔)
(不知難以移問至後漢明帝時西域道人来洛陽時有憶方朔言者乃試以武帝時灰墨問之道人云經云天)
(地大劫將盡則劫燒此劫燒之餘也)
李太白集注卷二十
