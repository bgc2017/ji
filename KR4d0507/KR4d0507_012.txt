閑居叢稿卷十二元蒲道源撰
樂府
酹江月(次李壽卿侍西軒先生九日賞菊)
暮秋天氣似堪悲還有一般堪悦憔悴黃花風露底香
韻自能招客手當紅牙觴飛急羽且為酬佳節龍山依
舊不知誰是豪傑我愛隠士風流就開三徑欲往無
能得萬事會須論一醉非我非人非物座上狂歌尊前
起舞待向醒時說傲霜枝在莫教空老寒色
又(次梅隠丈壽旦感懷)
南箕月直想青天萬里光芒生夕誰料英靈如此賦辜
負生平胸臆世事悠悠塵緣衮衮仰看晴空碧利名餘
子面騂羞汗長瀝幸自吾愛吾廬南山招隠灑掃躬
厮役但願身強餘慶在流與子孫逢吉暢飲怡情浩歌
乘興風月共呼集從今數去那朝非是生日
水調歌頭(癸未中秋雨悶中示德衡弟)
天公何見戲凡事每相乖應知今夜秋半故故放雲霾
不遣妲娥窺戶空使騷人賞客樽爼預安排無復弄清
影祗自黯愁懷下簾櫳收綺席罷金釵誰能為我叩
廣寒玉殿令開待得良辰美景却遇凄風苦雨好事實
難諧高卧清無夢簷溜滴空階
又(次權待制韻)
燕城過長夏鄉思若為禁故園松竹瀟洒久矣負幽尋
賴有仙壇詩伯同寓玉堂清署相顧意殊深餘暇儘談
笑煩暑自消沉繞長廊臨静砌稱閑心颼颼樹杪風
至流水入衣襟尚愧無窮汗簡也預諸公奮筆投跡是
非林何日了官事倒珮脫冠簮
滿庭芳(南營探梅至梅隠丈故居)
長憶當年讀書窗下歲寒留看孤芳巡簷索笑重到更
彷徨梅隠先生何在清江外新構茅堂人應道攀枝嗅
蘂那得救飢腸多情餘習氣芒鞋竹杖未忍相忘但
年年依舊疎影幽香好是春風近也猶記得吟繞昏黃
開樽飲參橫斗轉同醉卧花傍
木蘭花慢(壽王國賓總管)
數當今人物問誰似玉堂仙但蘇子才名居中未幾補
外何偏天公意深有在要周流海内作師傳萬古斯文
正脈一生前聖遺編胸襟理勝自超然雖老未華顛
念厚禄崇資真成大耐何計榮遷心期歲豐民樂更公
庭無訟酒如川喚取梅花為壽看他老檜千年
又(壽劉邢公)
八旬今又八說尚齒更誰尊况賜號司徒疏封大國榮
及生存白麻制詞新寵算一家四世被皇恩七十兒為
内相斑衣笑捧金樽近聞迎駕到金門親奉玉音温問
父子行年康寧壽考定省晨昏鑾坡正須耆舊道平時致
仕不宜論這種靈椿丹桂天公偏養深根
西江月(九日南城郊行)
堤柳風前影瘦池荷雨後香殘高秋風色已闌珊落日
孤烟微暗平野大家徐步此身贏得長閑路逢俗子
笑相看道我為歡冷淡
清平樂(李子文惠秋瓜)
一罌甘露来自東陵圃五色金盤摩詰句到口聊消沉
痼割開碧玉稜層嚼時牙頬生冰可惜這般風味不
當六月炎蒸
又(壽趙總管)
相門華胄勲業誰居右且向人間涵養就鼎軸青氊依
舊鄜延遺愛尤思梁州新政方宜處處邦民香火祝
君千歲為期
又(壽李平章)
(闕)年宫教龍躍隨天造定策兩朝儒者後勲業更誰能
到玉堂暫得餘閑歸来燕坐知還待滿令公書考却
回絲竹東山
點絳唇(次杜仲正經歴懹古韵)
少日峥嶸已看紫氣衝牛斗詩才神授我輩宜緘口
蓮幕風流得見芝眉秀空搔首野梅官柳先落君家手
又(重次前韵三闋)
西蜀明侯鈎連閣道蒼崖斗漢皇天授故國嶓江口
往事浮雲依舊梁山秀時延首淡烟疎柳欲畫無竒手
又
一賦阿房水之江漢星之斗精微心授不待形容口
贈我新詞字字皆竒秀宜稱首肯教韓柳獨擅文章手
又
深味遺編無心禄仕求升斗學慙師授朱墨聊餬口
自笑疎頑詎敢儕英秀寧低首五株門柳閑袖春風手
又(賦野荼䕷)
玉蕊瓏璁繞籬盈樹知誰種碧雲堆重化作飛瓊洞
勾挽春衫裊裊珠瓔弄風微動行人飛鞚更著清香送
又(趙嘉議大尹壽席)
政感豐年天公不禁興元酒金巵如斗滿獻君侯壽
福禄川增来處由寬厚從今後平登朝右官與人長久
臨江仙(次仲正經歴韵三闋)
世路滔滔方得意從渠掉臂昂頭峥嶸笑殺楚纍囚功
名雖自許妻妾見應羞吏隠羨君懷雅志胸中自有
嵩丘且須夏葛與冬裘隨時無不可未用賦歸休
又
健筆興来揮樂府無愁可到眉頭可憐郊島兩詩囚枯
腸徒自惱騂汗只供羞我欲與君追李白神遊共訪
丹丘千金不惜翠雲裘呼兒多換酒一醉萬緣休
又
俗務相仍何日了紛紛百緒千頭空教縈繞似遭囚情
知鷗與鷺亦解替人羞春曉拂衣隨父老扶攜尋壑
經丘本無肥馬衣輕裘閑身元自在不問幾宜休
又(次解東庵學士詠梅韻)
聞說東庵梅最好何須遠訪西湖金衣相映玉肌膚幽
香俱可愛顔色不妨殊花主惜春仍好事作詩清似
林逋冰蕤雪萼正敷腴只愁無客至那怕酒頻沽
朝中措(張允濟子滿晬)
熊羆佳兆應神籖何必夢中占看取龍顱犀角不愁長
守虀鹽今朝滿晬諸般排比筆墨先拈休道添丁無
用能教乃祖掀髯
鷓鴣天(和客中重九)
冷落寒芳一逕幽無詩無酒若為酬一生幾得花前醉
兩鬢難禁客裏秋思往事淚盈眸共嗟日月去如流
短歌謾寄鄉鄰友寫入新牋字字愁
又(壽楊同知)
好景良辰近上元天公為問產英賢政聲洋溢春風外
德澤流行漢水邊官一品壽千年應知仁者得兼全
鳳凰池上恩波暖指日丹墀步武聯
又(壽耶律總管)
霢霂春膏兆有年街頭粟賤不論錢時機似見天心順
物理端由刺史賢人富貴壽綿延滿城桃李動芳妍
邦民香火才收罷黃閣聲名次第傳
太常引(送趙參政西城别筵)
相君今日已登程暫車馬駐西城尊酒若為情且喚取
雙歌送行遠山顰蹙秋波凝竚清淚也盈盈便有遏
雲聲怎留得前頭旆旌
人月圓(趙君錫再得雄)
君家陰德多多種重得讀書郎掌中驚看隆顱犀角黛
抹朱粧最堪歡處靈椿未老丹桂先芳他年須記于
門高大車馬煌煌
感皇恩(次子驤節使示趙内翰韻)
家世本吾儒六韜能曉從事和林十年了一麾纔把尤
被揶揄嗔早漢城官滿處人傳道郊次攀留馬前持
抱(闕)殷勤盡癃老謂君到處不見月烏驚繞天公終
料理桑榆好
閑居叢稿卷十二
