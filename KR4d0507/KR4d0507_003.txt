閑居叢稿卷三元蒲道源撰
五言律詩
壽趙經歷
崧洛居中土人才自間生星躔動芒角金氣與高明芹
泮規模好蓮帷議論清黑頭長健在洗眼望雲程
贈韓知事
近喜紅蓮幕人才又一新青春能奮達素節豈緇磷自
恨摳趨緩多慙邂逅頻詩成供莞爾聊欲話情真
餞洋州長官
監郡初交篆洋人遽索詩以兹無厭斁知昔有施為喬
木百年在甘棠再世思青雲前步闊穏駕未為遲
將至中山
中山何處是隱隱望孤城遠靄青林暗斜陽白塔明韓
蘇名不朽遼宋恨應平策馬長途晚風沙老客情
題禇鑑先明遠亭
危亭擇竒勝登賞寄遐觀隱几月華入出門天宇寬面
墻嗟壅塞坐井笑欺謾表裏須同致休成兩樣看
餞禇鑑先
臨行方識面未暇細論心但見求詩切從知好德深宦
游應已久鄉思自難禁莫把牛腰卷歸裝當槖金
偶書
入樹秋風早驚心節序遷晚雲兼去鶴凉雨靜鳴蟬得
句因新意耽書是宿緣平生愛冲澹何事亦華顛
閏七月十五夜月
玉宇明如洗銀盤爛不收今年非閏月此夜即中秋名
實難相副隂晴豈豫謀及兹清景好且為一樽酬
中秋雨次前韻
掛鏡光何在懸麻雨未收不成千里共虚度一年秋剪
紙無仙術藏樽有婦謀却將前日句飲罷自賡酬
乾州學正牟中行訪叔于蜀
勤子闖幽石欣然識面初蜀天留季父秦地敢寧居正
想成歡際應忘歷險餘明年歸有約還為赴新除
月蝕詩次晏耕叟教授韻
滿盈不可恃消鑠暫成昏人心一時懼天眼萬古存妖
蟇尚逋劍餓虎方守閽言高無乃罪括囊取諸坤
不寐
不寐情尤耿聞更夜向深撫牀驚鼠嚙欹枕厭蛩吟擾
擾無窮事悠悠未了心華胥真樂國合眼試追尋
挽鳳翔馬氏賢母(馬嘗出粟濟大德荒)
明德服大練文淵生女賢至今雖已遠末裔尚依然子
訓嚴逾愛閨儀後若先歲荒蒙惠者洒淚遍新阡
洋州儒學正劉敏道得代歸
設科時未暇學校餼羊存亦以循資例聊為入仕門羨
君由此進求贈尚奚言勿以筌蹄看頻將舊業温
題人慶八十詩卷
身是七朝民年登八袠春伴行鳩杖瘦介壽蟻醅新祿
養孫能逮家居志得伸遥持玉堂詠歸詫晉州人
題國子生張行修歸養卷
不待陽城告歸心勇决餘祗緣親向老豈為士懷居此
是真知學應勝謾讀書勖哉儒事業天報定無虚
送拜特穆爾之天台治中
西域雄豪遠南州惠愛多繭絲非雅志襦袴聽新歌仙
境閑追訪民情自浹和會因龐驥展回轡接朝珂
和秋谷平章上都寄示韻
公論何嘗冺浮言枉自侵明公之出處善類以升沈導
日功非淺回天力尚任於昭有神鑑偏燭老臣心
獨樂今司馬忠誠世所推帝心元簡在史事實優為此
自隂存數餘非我敢知願公攄素志黽勉荅明時
晉寧房秀才下第
近閱賓興士多君氣質淳鷁飛雖暫退蠖屈定求伸勿
羨囊中穎還輕席上珍三年姑少待鳴即看驚人
題漢州多勝亭
金雁亭邊景難將一字褒江山雖衆美人境亦相高解
紱栽籬菊開樽擷澗毛令人生遠思聲利等秋毫
題王仲寬餘慶堂卷
諼草開偏耐蘭芽植已稠安榮欣此日積累繼前修惠
迪宜逢吉勤耕乃有秋堂名非溢美微意要深求
送滎澤張縣令
人說張明府胷襟自八窗脱身曹史局試手子男邦樂
易民情悅公廉物議降會聞滎澤政前後號無雙
題陜省都事薛君英好古軒卷
聖賢去已遠義理存諸言篤信有斯人簡册開明軒食
寐或忘廢朝夕恒討論好而至於樂踐履尤可尊
題莊氏見山樓
白眼憎俗物紅塵遠市廛高居得如此雅興自悠然翠
挹憑欄外吟成拄笏邊相看兩無斁誰似主賓賢
題劉孝子卷(生喪明業隂陽失母有父)
人說劉君孝供需只五行可憐書月蝕何害性天明血
淚既哀死甘腴惟養生清時公論在門表足光榮
送劉宰之官温縣
昔日廉能簿曾聞去後思懸知温縣政不負冷官師製
錦心優解鳴琴化易施民安即循吏何用更求竒
送胥秀才赴雲南教授
詔下開文治君歸得教官讀書酬雅志旋旆詫榮觀勿
以居夷陋當思稱職難方知誤身者初不在儒冠
送人赴教官(逸姓氏)
學職無卑小能弘亦在人升高須自下温故可知新勿
慕囊中穎還輕席上珍他時看成就一振舊衣塵
送劉彦讓山北憲史
俗吏固不可腐儒良足嗤明經先植本讀律貴知時還
自士林秀陞從憲府宜更將清慎字座右作箴規
送人之憲史(逸姓氏)
讀書期有用出仕愧無名擢自儒林秀陞陪憲府英持
身先玉潔用法貴衡平萬里雲霄路權輿在此行
山西宣慰司扎巴經歷辭御史不就
顔色未頗識聲華今藹聞栢臺辭要職蓮幕贊竒勲惠
及山西道才空冀北羣更兼忠義節仰答聖明君
題江南醫者王道人卷
荆國來芳裔草廬為序文清修真不忝許可固宜云玉
筯臻神妙金丹脫垢氛地行仙亦樂何必躡青雲
題節婦賈氏傳
刲股已親病髧髦垂我儀九原如可作百歲以為期皦
日言猶在秋霜節不虧子成門有表天道豈無知
九月十八日黃菊始開時且禁釀謾成示德衡
弟
苒苒秋事杪幽叢花始黃直須凋衆卉纔許見孤芳重
露洗金質嚴風吹綠裳陶翁如有酒何日不重陽
走筆與德衡弟
茗椀忘言處相看俱白頭情知天下樂各向意中求鳥
語彼能解花開春自謀寓形霄壤内俯仰亦何憂
陽月十日旦起示薛生
深得閑中趣何求身外名晨香生淨想午茗滌餘酲習
氣書難捨風光句偶成天公於我厚自用豈宜輕
食苦蕎糕
穀中偏早熟濟歉未渠厭農舍勤相饋盤食得共霑羊
肝堪比色蜂蜜已輸甜苦盡甘來語於兹亦可占
偶記少時小年能綴文詩
彼美誰歟子嶄然早見稱綴文當世有惟汝小年能稚
齒為星鳳清姿秀玉冰聯章成脉絡緝句合規繩穎悟
過長吉推揚自少陵可憐東魯客頭白短檠燈
閑居叢稿卷三
