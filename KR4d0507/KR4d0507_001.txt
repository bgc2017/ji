閑居叢稿卷一元蒲道源撰
古賦
雪軒賦(并序)
延祐四年余與牛君楚臣同官于翰林國史院始獲相
識君京師人宰相知其賢而有文以白衣辟用授國史
院編修官未幾求去余私謂從君遊者檢閱宋文郁曰
第語牛先生云今司文柄者徒欲得君之賢以為此職
非責以朝夕奔走期會姑少留得俸金以給饘粥可乎
文郁以告君曰蒲之意甚厚然吾以早衰不能勉強非
不樂此職也但食人之食而不事其事吾不為也遂决
辭余聞之深有愧其言暨余承乏國學君使人持雪軒
卷求余序引余竊思君之取義於雪其必有深意焉今
試以君平昔觀之則夫雪之皓然一色皎而不汚者庸
非君之潔乎其掩穢覆瑕者庸非君之有容乎其倏然
而集忽爾而釋與時變化者庸非君之出處乎若夫為
䅘麰之瑞則君之孜孜講學以善及人者可知矣至如
天葩繽紛匪雕匪刻作止疎密飛舞之態而其文章之
妙天機所到非有意而為之者似焉宜君之以雪名軒
而識者亦以為然也向所謂賢而有文與其翻然而去
不以窮達累其心者於兹而益信噫君子樂道人之善
而欲播于歌詠者觀此有以識其大方云既以為之序
又從而賦之
牛君楚臣以雪名軒太常陳子悉著于篇而又徵文于
余也余掇取陳子之所棄者以為言方其玄冥用事白
晝將夕嚴風乍止同雲坌集天花散墜彌望如一飄然
而入吾之戶忽爾而縞吾之室余乃掩關退處蟄坏其
居蕭蕭騷騷鳴吾竹窗之紙皎皎潔潔映吾棐几之書
怳虚白之漸生渺俗慮之絶無當此時也或倚蒲團以
聽其聲或據槁梧以觀其色神魂灑然而昭蘇肝膽以
之而瑩徹如生乎鴻濛之世與澆風之懸隔如獨立萬
物之表脱垢氛而超邈此伯夷采薇於西山求仁而有
得而顔子躬四勿之訓已私之盡克之時也歟噫微斯
人而與言啜茗飲以冲默
四言古詩
贈宗石泉相士
石以為甃泉居其中塵滓莫染渟滀涵空粤有道人瞭
然雙瞳覽物無遁與泉則同氣色顯晦骨相窮通我亦
何心爾賦斯容挾術見訪奈予已翁水落石出一笑相
逢
五言古詩
送鄧明仲之察司書吏
鄧生鄉曲英行業雅修整遇事膽輪囷折衷言骨鯁匹
馬走京師載筆上臺省櫝玉正求沽囊錐初脫穎相
望五千里寄聲問幽屏去秋鮮鞍馬過我情味永誰知
離别久復此遊從幸一朝忽徵詩遽以行期請云承憲
司檄欲往親簿領青雲有餘地白日無停景滿意取功
名歸來娛定省
張教授盆池石山種梅
曲江安靜退閉門但却掃精心砭□餘頗復事幽討巉
嵓一拳石愛惜如至寳種梅於其巔磽确費天巧慇懃
十二冬要看花實好傍人笑我癡我意真自保南枝冰
的皪今果慰懷抱無勞歎春遲似比蟠桃早吾聞橘中
樂不減商山皓况此大觀中覿面即蓬島何須窮弱水
墊没死枯槁持酒壽先生一醉洗衰老
次王仲禮九日感懷韻
佳節成虚擲悵如損百金秋菊夕可飡徒為楚騷吟獨
有淵明家足以供幽尋淵明家所愛興同無古今眼
中人豈乏然各懷其心所以子期没伯牙應輟琴東籬
景依舊白衣奚再臨無酒須謀賖滌此塵埃襟誰能起
廢會庶令朋盍簪
九月十五日李子文席上佳節若為酬分韻得
節若
書生時時愁富家日日節乘此閒暇時不飲何怡悅樽
前三四友年少文愈傑新詩落筆成句句皆清絶酒來
不須辭要使頳吾頰
菊節過六日友人邀小酌我時適無事來意已不卻賓
主情况熟笑談應自若欣然具肴核不豐亦不約沿溪
共徘徊秋景正蕭索留連興未闌野鴉啼日落
逸題
駃騠千里心奔馳追電掣一朝羈維中不能前跛鼈士
生天地間出語比稷契豈知與世謬舉足便差跌當途
爛羊封空谷白駒潔胡弗事諂諛苦自完氣節曲肱陋
巷貧炙手權門熱行藏道所係去取今已决倘佯復何
為歌詠自怡悅惟知詩語工遑恤生涯拙
閑居紀事二首
客從長安回敘闊訪鄰里貌悴於去時因而問所以客
悲向我言此行幸脫死長安遭飢荒食盡到糠粃升合
貴不貲珠金何足恃凌晨出求糴于于如櫛比暮歸持
空囊菜色皆相似老弱困且羸行隨墻壁倚邨墟向昏
黑剽掠羣兇起咸云田中麥苗枯無雨水今年如弗收
炊爨當易子予聞重歎嗟禍及乃至此八政食為先周
書寓微旨天下苟有飢稷思若由已梁惠戰國時民粟
知移徙一夫不獲所古人心愧耻如何填溝壑遽忍立
而視此邦麤偷生唇亡寒及齒嗷嗷食口衆身不親耒
耜今朝聽此言徒增驚悸耳
古人制昏禮所貴在人倫冠笄年既邁受幣方交親後
世雖偷薄十中五猶遵如何至今日彛典俱湮淪男癡
已合配女幼皆成姻安知慮夭壽奚暇占吉辰媒妁走
市井鼓吹喧城闉百年祗倉卒大事為因循問之何遽
然詔云選佳人傳聞至太甚意失非本真正道難化俗
訛言易惑民於初苟不慎其末弊將臻寄聲秉鈞者風
俗何時淳
送齊府判北行
北風天欲雪欵樞君話别袖出諸公篇意不容我缺蹇
余適丁艱離况轉悲咽情深詎可辭政美難悉說君才
信更綀民瘼亦究徹正論當風霜始怒終見悅侯邦居
末僚用未盡施設頗聞求閑局此行計已决謀此行云
善許國奚自潔况今訪落初求治正急切肯將棟梁具
小用為扂楔秉鈞方得人此語宜中節
送府史竇彦立遷奉元
藹藹府中英夫誰可屈指竇君長安人衆論共推美氣
和更敏才志銳方壯齒留胷無芥蔕出語有綱紀一朝
過我辭試問其所以廟堂新立法為吏互遷徙簡書迫
程期信宿不容止門當道途旁所幸還鄉里聞之心惘
然别緒紛莫理一杯送歸韉一言贈吾子人生重名節
不義深可恥青雲路雖高欲致由踐履去去宜勉旃好
音行洗耳
次德衡弟韻五首
古道不可作轉覺澆風長人心所去就但與時炎凉燕
石藏十襲連城遺路傍汝賢乃迂闊汝直成狂徉世味
鼎一臠人爭染指嘗伊我澹無慮簞瓢身世忘處汚奚
害潔視變皆為常彼哉聲利徒末路空皇皇
羲和破凛冽可愛固其宜晨興盥漱罷茅簷與相期晴
光亂錦繡口有難言詩温然寓天理令人蕩邪思苦恨
白晝短忽忽光隂移冬者歲之餘為學當及時禮樂三
千字他年對丹墀
萬物長養極歸根以成冬四時只如此鬱鬱南山松猶
人内主敬外貌嚴而恭肯隨桃李花嬌靚為君容澗壑
老不悔工師非願逢
用心欲剛明為學貴專靜人之不已知於吾奚所病風
月自清閑篇章足歌詠鐘鼎與山林從來各天性其肯
枉尺尋獲罪於前聖蓍龜無庸决去取予能定
古人進道心如水朝東勢滔滔晝夜間欲已而不已明
德與新民顛沛必于是吁嗟朱子没道統誰能嗣年馳
志弗立豈不增驚悸學而徒為人固非分内事區區斗
筲才恃彼詞鋒利
簡德衡弟戒飲
人生有秉彛尤物害之極麯蘖本致和為禍亦云劇夏
后防其源遂見疎儀狄周公戒淫湎作誥何諄悉大則
國政隳小則家業失甚則遭戮辱否則成痼疾書傳之
所載歷歷記疇昔如何後來者乃循覆車迹吾弟頗涉
獵豈不增夕愓憶余自童幼杯杓素所嫉無何人強勉
頗亦開涓滴當其下喉時惡藥與沙礫方知酩酊中特
賴扶持力苟若輕放肆野馬恣奔逸聞汝以此戒令我
喜折屐雖能勇于始其末烏可必莫學醉伯倫婦言非
所恤
餞杜仲正經歷美解東歸
脫屣蘭省掾曳裾蓮幕賓胷中自水鏡筆底皆陽春面
無喜愠色口不臧否人餘事及文翰出語清絶塵佳篇
屢貽我玉唾光猶新寒齋坐移晷傾寫見情真瓜期遽
云代歸意浩無垠渺渺關山路皚皚霜雪晨留之不肯
住握手但酸辛後會知何時别離宜自珍
題竹雀圖
昔聞丹穴雛棲梧而食竹要看五色羽輝映森森玉歲
晚不一逢黃雀乃見辱此君初無心汝得暫棲宿
壽甫教授徵余文漫成二首
人生天地間分定不可移得亦胡為喜失亦胡為悲我
今兩俱置順適了無疑惟餘樂善心蚤夜以孳孳
我本空疎人虚名謾驚俗外誇實未充内省恒自恧已
然知奈何勤學補不足庶用期寡過慕榮非所欲
贈雪梅相者
天爵人不脩妄意希富貴縱然貌可取其中復何謂道
人慎許可更當窮本原子游裴行儉予乃無間言
贈月軒日者
月軒挾術游言論非剽竊星筴相命書一理皆貫徹為
人推禍福脗若合符節豈比浮誇徒枯中但饒舌
寄太子賓客王山木
公昔解郡紱漢中久盤桓江山發令姿草木有榮觀逸
興超物表清辭落毫端而予等燕雀何幸隨鳳鸞閑居
侍函丈議論驚層瀾或時舉玉趾乘興看藥欄優哉聊
卒歲俯仰天地寬胡為召檄至去住處尤難義有不可
辭促裝對金鑾儲君得正士學問資甘盤固知神明相
獲遂寢食安恨無飛仙藥使我生羽翰一往見顔色晨
昏奉清歡
題田氏壽母詩卷
啜菽胡可樂列鼎胡可悲蓋以親為心貧富安足移田
君偉男子母老鶴髮垂立身掾冬官祿養諧心期金巵
獻壽祉綵服為兒嬉慈顔自怡悅堂上春熙熙八秩又
四稔康寧殊未衰晚福方川增會當慶期頥
題袁氏忍恕堂
袁氏敞華構而以忍恕名求詩發其義為子且細評治
家苟不忍觸事成乖爭待人苟不恕施舍違常情癡聾
可作翁和順無操兵立心務寬綽絜矩皆方平同族歡
弗問在邦怨奚生勖哉事斯語千古垂芳聲
陜州盧知事服闋從仕
忠孝欲俱立在人良亦難歸養失委質出仕曠問安進
退求一可重輕察兩端見危當致命處常易休官盧君
佐戎幕陟岵時長歎豈以升斗祿而忘菽水歡挂冠奉
甘旨具衣適燠寒愛日既云久號天復呑酸終制始從
調國光再來觀識面詢所履敢為武弁看資爾事父敬
葵傾寸心丹庶完終始節令名垂不刊
額森特穆爾承旨先塋樹碑
堂堂開府公接士如不及天教長詞林聲譽何洋溢收
羅得英彦燦若瑚璉質載筆登鑾坡贊助誠有益念切
知己報此身寧自惜矧兹武穆王帝室勲業岌詔許樹
豐碑文章爛星日君行從所主光彩動鄉邑便私非素
心相事無遺力歲晚期旆還扶摇看摶翼
題泣麟圖
孔子不得位麟出非其時感而作春秋絶筆亦在兹拭
面固無取心亦含深悲麟名自此著聖為百世師彼皆
草木腐此獨日星垂仰德罄終古不冺惟民彛
萱春堂
寸草至微物發生待春暉惟人有此身豈不感慈闈育
我顧復我須臾無暫違教誨至成立獲此食與衣罔極
恩難報竭力猶庶幾三復郊也句餘情重依依緋衣兩
昆季純孝知所希有賴憲幕賢扁堂乃發揮令我撫卷
歎遥瞻白雲飛噫歟微斯人吾誰與同歸
題雍氏通玄類證續編
為醫本濟世不善或費人弗學亦云已學則窮本真有
生羅衆疾傷寒最危身隂陽及虚實務要識所因毫釐
少差失生死分夕晨雍君業難素授若岐黃親類證著
續編張門有忠臣百問指諸掌條理細敷陳刊之使行
世信無夭折民斯人用心溥奚問越與秦始知天地間
通貫乃為仁撫卷重歎息我志何時伸
送翰林沙知印之武州倅
沙君西域英言動安且詳久矣被推擇登兹白玉堂日
與羣彦集職恭持印章年滿當補外五馬分輝光豈惟
我志得要覩斯民康異時樹風猷無愧漢循良
題何氏孝友義士詩卷
人生天地間萬殊一本原由親洎疎遠施有隆殺恩我
觀曹溪何衮衮來慶源相承盡積德仁念心所根四世
弗異爨一家無間言孝養厥父母友愛于弟昆波及顛
連者為義勇勝賁平糶救荒歉出貲周嫁婚黔敖食餓
者翳桑命能存病藥死給櫬衆善難具論餘力宇仙釋
並列孔聖尊上表祝釐懇敢隨俗趨奔聲名達淵聰褒
詔如春温彼哉嗜利徒欲蔽靈臺昏既自厚封植復思
窮并呑私吝守愈固豈思同化元題詩重歎息不覺辭
已繁要期引勿替傳之子若孫
題林氏義井詩卷
寒泉天一生苦惡其性死譬諸人之身涕汗棄物耳惟
餘玉池液潄嚥内充美海濱斥鹵田鹺司所經紀民聚
井味惡遠汲汗流泚林君丞于斯人渴視猶已積誠致
懇祈濬地泉湧起冽寒異尋常烹餁倍甘旨捐金具塼
甓砌甃護崩圮綆罌四駢集老稚悉驚喜滿慰塵土心
挹彼仍注此昔君因歲荒施粟救鄉里乃今興惠利隂
德重積累既收勿幕功名記千百祀
題僧石隱詩卷
道本費而隱似無乃真實放則彌六合卷則退藏密求
其所以然了不見形迹師從讀書來此理諒能識身行
京塵中名隱聊自適天地如許寬豈求石罅隙蚩人莫
說夢不必深致詰
題許魯齋慰狄子昭亡子書
聖學繼者誰本朝許文正詵詵門人中修短孰非命向
來慰亡書今日深起敬細觀遺翰墨滿紙皆情性
送逸姓氏還奉元
憶昔寓京日所接罕可人裒然有竒士充賦來西秦金
鍼五色線黼黻期補紉知者喜收錄如磬獲泗濱當年
行輩中齒髮尤青春天馬不受羈海犀能辟塵九載此
重覯喜色含津津贈我移蘭篇辭翰俱足珍臭味既云
同千里猶比隣還歸有公論主人方肅賓
謝蔡參政惠寄甘州枸杞
來自酒泉郡殷紅色尚新去家不食此遠寄住家人住
家人老矣獨愛芳甘味欣然親解包咀嚼感珍惠
春晚山茶始開示德衡弟
山茶本冬花憔悴遂開晚儕輩鬭芬芳已獨尚息偃及
兹春事深渥丹始赫烜參列姚魏前正色無婉娩因之
觀我生平昔匪驕蹇衡門自棲遲臨老遇摧挽朱紫皆
少年跡親心自遠華顛豈懷榮田里幸得返功名船上
灘歲月輪下坂撫樹三歎息歲寒同繾綣
壬戌五月一日題所贈扇
小惠乃人為等此一扇材大德天地功及物無邊涯摇
時熱暫去停手熱還來早晚秋風至洒然心目開
為扇解嘲次前韻
朱明天地爐得此解愠材知君力所及如我生有涯但
當錄小善勿遽期方來勖爾竹帛功相兹橐籥開
菊欄邊金錢盛開
黃菊未開時金錢為前驅顔色頗同調節操乃爾殊地
産富百鎰天質成五銖鮮明宜露洗黯淡愁霜枯芳姿
甚可愛藥品時亦須連茹多或厭滋蔓久難圖不以時
湔沸恐隨凡草俱體弱雖自植頭重還相扶
閑居叢稿卷一
