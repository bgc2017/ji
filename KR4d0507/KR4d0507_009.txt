閑居叢稿卷九元蒲道源撰
銘
九思堂銘
君子之德成於克思其目有九聖人發之視明聽聰色
温貌恭言忠事敬疑問乃通懲忿戒得無非切已不思
則罔思則中理李門振振昆季九人制名以此其數適
均有扁斯堂永懷肇鍚銜訓弗忘兢兢是式勤齋作序
意盡乎辭我愛助之配以銘詩
積慶堂銘
萟黍稷者可供粢盛植松柏者荆棘弗生相彼德人為
善不足身及子孫並受其福積之伊何匪夕匪朝善豈
他求大倫孔昭孝敬弟慈及物以恕罔計厥功綽有餘
裕洞羊某氏有扁其堂我作銘詩永胤勿忘
遵誨堂銘
粤惟高氏奕享脩年何以致之為善使然父詔厥子子
復詔孫惡不可為臨絶訓言善惡之分間不容髮去惡
即善非秦而越璘也聞孫扁堂遵誨於坐於立有嚴斯
對昭烈垂戒見於將終高氏家法古人與同匪淑其身
永垂後人引以勿替是為克遵
致樂堂銘(并序)
經曰養則致其樂南翁待制既事斯語又名其堂請文
自警某不揆勉為之銘曰
人之百行維孝為先曰愛曰敬匪強而然經紀其條各
有攸當五者之中先則云養其養伊何反身而誠旨甘
温凊婉順和平極其情文斯所謂致無一毫憂以為親
累天下之樂我非敢知慈顔既悦我心孔夷在昔鄭莊
賦於大隧母子如初融融洩洩底豫則辭養志者曾為
法後世大孝是稱舜曾我師蔑莊之失卓哉周君終始
如一猶切自警昭扁其堂曷愛助之書此銘章
石硯銘
湯池環於外金城峙乎中墨子以為守毛穎以為鋒余
將望二子於此石之上以成夫文陣之功
敬義堂銘(為昭文大學士倉直卿作)
君子之德在坤六二其德維何曰敬曰義直内方外體
用昭然交相涵養罔或一偏是為不孤亦無不利靜存
於心動宜於事譬彼作室棟宇必隆植本端固屹然居
中表以廉隅有截其址築堵引繩布庭如砥物則可見
道器不離昭文扁堂我相以詩
箴
順齋箴
禹之行水行所無事子思言道率性之謂順義之大於
斯可知孝弟忠信以我而推天秩自然豈人所強惟理
之歸大中無黨毫釐不察或為詭随妾婦之道不衍則
儀美哉斯室有銘昭若壽卿居之視此無怍
贊
秋谷平章真容贊(并序)
某伏在田間恭聞秋谷平章秦國公有大勲於帝室詔
畫工圖其容仍命詞臣等贊頌寵渥至矣竊謂君臣際
會古今盛事太平之業實基於此某不勝欣躍亦拜手
稽首擬而獻云
烈烈秦公兩濟艱難隂孽既除天步以安事機之來間
不容髮匪謀曷濟匪斷胡克四方奠枕有聞無聲曾是
臲卼化為丕平帝曰休哉汝其予相視昔凌烟其肖爾
像氣宇魁然山河之英目光烱然箕昴之精巍巍廟堂
願公壽考身任安危天子是保惟天子聖倚注方隆豈
若畫圖置而不庸公其報國確乎自許肯效丹青靜而
不語君臣一德罔替初終百辟是式聿覩厥容
餘慶堂贊
菑而至於穫可以免凶荒之歲基而至於構可以為風
雨之庇豈一朝之能然諒必由於馴致人徒見富貴之
家既熾而昌殊不知祖宗所積享其餘慶(叶)木培而鬱
鬱愈盛膏沃而燁燁其光惟積善可與論此則于氏若
子若孫者又豈徒表於斯堂也哉
解
思齋解
褒城少府張圖南始相識有為之思齋記者介儒學錄
薛秉彛持卷詣余求益不容辭詳其記之立言有不思
而得思而不得思而害於思之三說余懼其歧而觀之
駭於外而莫領其要重為之解曰夫塊然無知者木石
也局於氣之偏且濁者禽犢也尚何思之有人為萬物
之靈盍不思乎蓋以心之官主思故也大哉思乎其酬
酢萬變之主宰而使之無過不及者也所謂不思而得
聖人之純乎天也思而得之賢人之擇乎善也擇乎善
而不失久則熟純乎天者可企及矣周公之思夜以繼
日孟子稱之季子之思三而後行孔子譏之聖賢之言
無乃相悖乎曰非也周公之思公天下也文子之思私
於巳也考其行事可見矣使其思如周公之公聖人何
惡焉惟其遲疑不斷私意反生流於不善此則公私之
分其未有大不同者是以思之幾不可不慎也圖南既
以思名齋又孳孳求其義則必知所去取矣敢以是告
之若夫易之何思何慮無思無為此誠者天之道非可
驟語者然則我之所當致力者何也曰思誠
辯
韓壇辯
興元府南鄭縣治之南有所謂漢興壇者蓋沛公為漢
王都南鄭拜韓信為大將時所築也其文具漢史漢之
興實基於此後人名為漢興壇其遺址歲久崩圯蕪没
其隆然者即其地也舊刻石已不存尚有題漢興壇酴
醿詩於石今移置於文廟大成門之左嵌於壁者猶可
考也興元屬縣城故有漢王城上有韓信廟土人誤以
為韓壇去南鄭兩舍之遠蓋漢王從蕭何薦信不旋踵而
具禮拜為將豈有捨近而即遠况其城極高大非役徒
之衆歲月之久不能成决非當日拜信之所明矣不可
不辯夫壇之存亡固不係於治體之輕重然前代帝王
英傑之遺跡湮没亦為可惜御史李某憲僉宋某以公
務至郡憚其將就泯沒大書韓壇二字深刻於石以識
其處仍書其立石之歲月云
樂語
教坊致語(皇慶三年正旦)
伏以乾龍飛於九五正仰君臨泰象進於三陽式開歲
始堪輿協慶動植皆春(中賀)以德行仁對時育物大明
南面陳考圖數貢之儀長樂東朝謹視膳問安之孝繩
祖武益隆於帝業觀人文首復於儒科凡居覆載之間
均沐發生之澤(臣某等)生逢華旦俯愧賤工今樂猶古
樂願同四海之和先天及後天更衍萬年之策恭成口
號以舉民謠
玉階鞭響肅衣冠拜舞彤庭賀履端日月照臨開一統
風雲慶會擁千官皇州已覺春風滿輿地都歸壽域寬
願奏簫韶九成曲長承聖主萬年歡
壽詞
木蘭花慢
想天開閶闔正元日受朝儀美出震居尊承乾繼統行
夏之時梅花領將春到更祥烟浮動萬年枝麗日徐行
黃道和風細度丹墀天顔有喜近臣知稱壽獻瑶巵
道品物維新陽剛寖長百禄咸宜觚稜五雲佳氣但遥
瞻百拜只心馳記得華封餘祝不妨借入新詞
點綘唇
旭日東生五雲宫闕光輝映百官班定拜舞朝元正
春滿瑶巵萬壽同稱慶邊陲靜太平全盛永頼吾君聖
秦樓月
宸京裏玉巵為壽龍顔喜龍顔喜天開盛旦日膺繁祉
蠻荒凱奏風塵弭羣臣虎拜同歸美同歸美山呼萬
歲太平天子
昌期遇天齊九五符乾數符天數今朝稱賀載逢初度
金莖玉屑和甘露寳罏沉水騰香霧騰香霧祈君萬
壽永承洪祚
皇都曉堯階奉引瞻天表瞻天表麒麟不動御香輕裊
電光曾記樞星繞升平自此開先兆開先兆堯天日
月萬年長照
龍樓燕千官拜表俱歡忭俱歡忭今宵帝座瑞光高見
觚稜引領心常戀南山萬壽殷勤獻殷勤獻皇天眷
顧必從臣願
春帖
内府三對
日月大明黃道闊星辰高拱紫垣深
一念守文崇謹戒萬年保祚愈尊安
歛福錫民春萬國考圖數貢歲三朝
翰苑
史冊日星垂萬世綸音雨露澤群生
天章煥爛真難述地望清高不易登
萬古日星垂史冊九天雨露渥詞林
秋谷
陽進吉亨欣道泰位陪燮理荷年豐
禄厚願同人足食身安期與物俱春
歲月從他頻往復乾坤於我自生成
長思日用循天理儘足春風閱歲華
源遠流長思世德身閒年老結書緣
辭禄豈無躬稼念讀書仍有獻芹心
祖宗培植厚天地發生多
齋居如對越廟祀儼生存
疏
重修漢高祖原廟抄題疏
伏以漢祖勃興救生民於水火神靈如在垂祀典於古
今乃睠此邦實為原廟丹青剥落不堪上雨旁風棟宇
傾摧未免左撑右拄矧皇朝詔旨之屢降必聖帝明王
之是崇欲議興修須當徧叩幸允千金之諾同施一簣
之功復舊規模鼎新輪奐
翻修城隍廟化疏
伏以赫赫皇靈著自金湯之始緜緜清祀通於區夏之
中然此邦廟貌雖存而昔日帡幪漸壊豈容坐視宜共
翻修顧非一巳之私當集諸家之善資財樂施毫端無
惜於大書綵繪翬飛目下就成於壯觀神其知止福有
攸歸
伏以城隍天下之通祀實號尊嚴廟宇漢中雖舊存尚
虧修葺疎漏恐侵於像設傾摧難妥於神靈安能袖手
旁觀用是發心緣化木植磚瓦未免更添工糧貨財豈
容或缺倘樂從而無恡必隂相之有歸便請芳題共圖
勝績
重修關將軍祠抄疏
夫生著勲勞歿有遺烈名存祀典實匪淫祠漢關將軍
其無愧矣惟其事漢而一節不渝敵愾而萬夫莫禦威
震華夏義薄雲霄賈勇於三分之時顯靈於百世之下
史官有述血食是宜矧在聖朝益加徽號而文廟密邇
神祠舊存風雨剥摧像設有顛壓之患道途經過顧瞻
懷怵愓之心僣願修完仍須糾率凡我同志無恡特書
修威顯行祠抄疏
伏以正直聰明之謂神有功則祀雨暘寒燠之為沴無
禱不從睠此古梁大哉威顯既榮膺於王爵實孚祐於
生民惟習俗之欽崇必歲時而引閱至其出廟尚乃寓
居議興創於行祠以安奉於游像基符龜卜已逢樂施
之人材欲鳩工未有可圖之處徧干題助共與圖成神
力所加定聞風而羶慕衆資既集看指日之翬飛楓宸
上祝於萬年枌社咸臻於五福
修九真洞善濟侯廟疏
伏以水有龍則靈發自真仙之洞時無雨則涸歸於善
濟之祠跡昭著於文川澤溥施於旁邑歲華滋久蓋障弗
完像設雖存丹青亦昧既感孚之若此豈酬報之徒然
當議興修必須抄率揮金指廪要集善於諸家易桷墁
墻及彰施於五色共祈隂相管取豐年
&KR2494;山嘉應夫人廟結瓦疏
(闕)望山惟南有&KR2494;遇旱求雨如(闕)歲
久隳圯今復修(闕)頗成然瓴甓丹雘因循中輟功
虧一簣終未完成士庶之心惓惓於此境内興祀侯牧
主之雖懼僣踰不敢不告
高祖廟補修蕭曹二相國像疏
漢高帝基業漢中有功斯民則此實為原廟矣况聖詔
屢頒必以聖帝明王忠臣烈士載在祀典者所在官司
歲時致祭為言而高廟非淫祀之比今廟中蕭曹二相
國像摧惡弗支采色蒙昧不稱嚴事之意敢告鄉里好
事君子少割資金以修完之尚義樂仁福亦知所歸矣
與張南發先生集資團聚疏
伏以人情無久睽不合之機天道豈終屈不伸之理切
見學正南發先生頃因劫運莫保宗親父子烏分弟昆
鴻斷轉為異姓各在他鄉侵尋遽隔於死生飄泊但餘
於孫姪興言及此流涕曷勝欲圖團聚之方遍告周旋
之力當仁不讓豈無揮金解橐之人感德既深當有銜
環結草之報
為景介福作還鄉葬親疏
伏以幼罹兵革父喪藁殯於空山時混車書身世羈縻
於異郡歎四十一年之久奈二千餘里之遥夢繞松楸
淚濡茵席恐溘先於一旦遂永負於九原問道裹糧已
愧宿㫪之乏稱家辦具可憐行橐之空凡我同盟必能
多助使子貢脱驂而賻於傳有之見曼卿委麥而歸在
人賢者俾諧㐮事可發良心
贈曰者汪得心求助疏
廬陵汪得心遠涉荆㐮薄遊江漢推占星緯迥起同輩
之中文采風流可謂不羈之士但道路萍蹤之久乏資
糧屝屨之供已割俸餘略為津助望揮金指廪有激昂
之情俾逆旅窮途無憔悴之歎
開庠疏
伏以木湏就於規矩始遂其材玉不資於琢磨焉成乎
器人亦如此理實昭然某傳詩禮於親庭襲箕裘於世
業欲開家塾以誨童蒙惟此鄉閭凡諸子弟如能負笈
請為書名
與蘇州人朱安求贖兄疏
蘇州朱安士族也祖終於蘇之崑山令父終於和州教
授繼母嫁人利其遺産安及其兄名恭者皆以計賣於
人為奴隷同州劉楚樵憐安為出疏叩好事者得貲贖
為良安流寓興元復見其兄恭仍在彀中援楚樵例懇
求數語為先容以干諸人而贖之余哀其簮纓詩書之
裔不幸遭此當途君子暨有力賢豪倘興怵惕惻隐割
日費之餘以拯之誠仁者之用心也
興元路救荒勸分疏
伏以職忝牧民豈可立而視其死歲逢艱食當與仁者
求其生雖餓莩罔間於同胞况聖功猶病於濟衆是以
古人盡勸分之道君子存周急之心爰集鄉耆以輸誠
懇俾持疏語往叩富豪苟囷倉發其所餘咸推惻隠免
溝壑至於此極庶格和平便請特書無煩擬議
閑居叢稿卷九
