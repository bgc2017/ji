閑居叢稿卷十一元蒲道源撰
齋醮文
天壽節金籙醮意
伏為聖明在御教典重興誕播玉音俾修金籙蓋欽崇
於玄範兼創造於鴻儀肇自禁中頒行天下(臣某等)適
逢盛際同謝殊恩敢遵制作之科少效涓埃之報企延
真馭庸集勝緣伏願皇帝陛下寖明寖昌時萬時億光
增烈祖克慰在天之靈壽介慈闈永享如春之樂衍仙
源之吉慶措黎庶於雍熙
又
伏以聖人有作基緒方隆德澤普施飛潜均被念微生
之多幸惟大造之曷酬誕節甫臨仙科敬啓肅琳宇紫
清之境誦琅函精白其心伏願真聖垂休乾坤叶慶鳳
紀永綿於北闕奚啻萬年龍顔長覲於東朝共膺多福
際於奄有樂此時雍
又
伏以天開有道之君丕承大統臣頌無疆之祝敢效微
中適華渚之標祥肅净壇而祈壽敷揚妙典對越高真
伏冀誠悃上通純禧孚祐俾皇祚延洪於億載而蒼生
永享於太平
祝壽疏
玉宇風清正少昊司秋之始瑤圖日永方聖人應運之
新喜溢垓埏慶綿宗社恭惟大元今上皇帝萬歲萬歲
萬萬歲虹光啓旦龍德居尊得世嫡之正傳紀嵩呼之
盛事與天同久壽奚啻於萬年如日方升光懋昭於四
海願憑玄教永祝皇元
地震祈禳醮意
伏以地得一以寧安貞則吉坤以柔而動震為非常
尚蒙厚載之恩幸免橫傷之苦敢抄衆姓同結善緣以
今月某日(云云)伏願高穹洞鑒后土永寧聖壽綿綿鞏
鴻基而有慶民生皡皡延蟻命以無虞尚冀道慈俯從
愚志
又
即日三薰滌慮九頓投誠仰對元慈下伸丹悃伏為某
大鈞播物下土微生叨居覆載之中蔑有涓塵之報切
謂天地者萬物父母人民者二儀肖形今歲地震凡三
羣心戰懼豈有母不安静而令子不驚危或流行大數
之使然或愚闇積愆之所致細循厥理莫究其端衆共
發於誠心遂虔修於大醮俯陳素悃仰奏朱章庶祈厄
運之消以為含生之請伏願玉真保祐大道維持得一
以寧無復動搖之患既厚而載永資生育之恩民俗阜
安皇圖鞏固
詞文
啓
伏以天地清寧物自然而成遂隂陽動静理不宜於過
差豈期變異之逢尤切兢惶之至僉謀禳解謹事薰修
惟真聖之俯臨庶凡情之上達敢傾葵藿祗薦藻蘋
朝
雞鳴而起既澡潔其身心雀躍以前敢敷陳其詞悃九
門非遠諸聖孔臨願祈坤道之寧罔避天威之凟益隆
眷命安國勢於覆盂相協攸居措民生於奠枕
午
皇矣上帝嚴午刻之對揚至哉坤元奈戍年而震動委
躬伏地請命籲天欲圖功於敉寧冀施惠而憐憫蟻忱
至切鴻造是依
夕
萬籟無聲帝座煌煌而在上羣情有請仙科歴歴以陳
前惟灾異之不常甚春秋之所紀地維弗靖天道難明
敢憑祈懇之誠庶獲底寧之助安貞之吉孚祐是圖
散
下民之孽致母道之弗寧至諴感神冀天心之悔禍已
伸丹奏復竭素忱某等重念形判三才氣惟一貫但拘
愚蠢罔致中和故於定位之間屢有失常之異蓋厚而
不敢不蹐雖安而復慮復危合衆姓以薰修資善功而
佑護伏願皇建有極德合無疆本朝凝鼎命之隆福延
於下比屋免震驚之患人遂其生誓畢微軀永酬大造
又意(并詞)
伏念某安居覆載類禀隂陽自惟汚濁之微軀曷報生
成之大德又况營為之際有干造化之和乃秋乙未辰
刻地震灾異之書春秋所重身戰兢而若陷魄散逝以
難收&KR0714;喘稍寧同盟是議不展薰修之敬莫伸禳解之
方謹按科冲以伸愚悃伏願玄穹主宰大道高真保祐
生民維持太極天地位而萬物育氣底康平國家泰而
四海清域居仁壽誓堅素志以答生成
疏詞
坤為母道願歸厚載之仁震則子驚罔效資生之報夙
夜不勝於祗懼禱祈惟望於安貞伏願皇鑒有臨至誠
無息地維綏静道符得一之寧聖祚綿長極配函三之
永歛時五福敷錫庶民
祝詞
文廟朔朢祝詞(四月朢日元命)
日月相朢而見彩正屬兹辰乾坤合契以呈祥載臨元
命時既逢於協吉心敢後於祝釐仰惟禮樂之宗昭昭
在上壽我國家之脈永永無窮
又(正月旦)
大聖人闡開名教萬世共由今天子整齊乾坤羣材樂
育時方亨於泰道義爰重於履端仰惟禮樂之宗昭昭
在上壽我國家之脈永永無窮
又(六月旦)
聖朝崇尚於斯文實超今古臣子陶成於大造未答涓
埃敢因建未之辰切效同寅之祝仰惟夫子道百世以
彌光佑啓我君壽萬年而克永
又(十二月朢)
天開聖治道復振於斯文澤在人心言自成於善頌時
惟餞歲臘已含春闡明東魯之風式尊夫子願獻南山
之壽以報吾君
元命
每歲六度降人間星臨元命諸侯一德尊天子日講彛
儀詣孔室以寅恭想堯階而祝頌仰兹將聖如日月之
不踰佑我至仁與天地以同久歛時五福敷錫庶民
聖節
乾坤合粹正篤生真主之期日月有明方大闡聖人之
道敢勤頌禱永答生成冀皇祚之無疆時萬時億賴素
王之顯相寖明寖昌
又(五月旦日)
(闕)蕤賓直斗杓之在午月逢朔旦效(闕)之同寅詣
孔室以周旋覩(闕)而善頌於
皇文教極日月之照臨(闕)人與天地以悠久
節辰致語
天歷改元南至致語
伏以天地發生必自本元之妙隂陽消長不離剥復之
機節屇履長躬伸晉賀恭惟尊候茂對令辰願快覩於
清寧獲(闕)臻於福祉其於頌述罔既敷宣
南至節語
伏以雷在地中肇應一陽之復雲呈天上式書五物之
祥儀雖亞於歲朝歷蓋(闕)於日至恭惟尊候履此令辰
願從剛長之端茂集朋来之祉其於稱願罔既敷宣
又
伏以歷元所起載逢朔日之臨子氣方(闕)已應地雷之
復天心可見雲物謹書恭惟尊候茂對剛辰願五福以
咸臻隨一陽之寖長其於賀悃罔究頌言
又
伏以日至乎南已測土圭之景陽生於子初飛律管之
灰物意漸蘇雲祥載紀恭惟尊候茂對剛辰願膺鼎至
之禧以(闕)履長之慶其於申賀罔究頌言
又
伏以天開於子日至乎南惟願尊親履兹令序茂對微
陽之復備膺純嘏之臨稱頌雖勤敷宣罔既
又
伏以雷在地中已驗一陽之復雲呈天上載書五色之
祥律應飛葭禮嚴獻襪恭惟尊候踐此令辰茂迎亞歲
之休倍(闕)履長之慶其於稱頌罔既敷宣
上梁文
崇文閣上梁文
(闕)方京師為首善之地若稽三代(闕)之
原今上皇帝發政施仁仰繩祖武右文尚德創設儒科
政府揚休期大猷之是闡中臺集議懼闕典之未興以
為教胄子既有成均尊聖經可無傑閣欽承上旨大發
積緡官不科需用咸資於素畫農無妨作役盡募於閑
民朝士程工梓人奏技前瞻離位後鎮坎宫切雲漢之
昭回萃菁莪之樂育致廣大也擴充吾道之規模極高
明焉振起斯文之氣象圜橋門之冠帶藏闕里之詩書
擇吉旦而上虹梁協衆誠而修燕賀輒伸善頌以佐歌
謠
東百尺巍巍壯辟雍何止都城為偉觀要教萬里振
文風
南魚躍鳶飛理可探為學要須真踐履休誇晉士好
清談
西遙望晴山步武齊聖道巍然正如此管商功利本
来低
北士貴懷材兼抱德寄聲胄學衆儒英勉力進修毋
自惑
上時際明君與賢相潭潭栢府力扶持突兀今朝見
新創
下一一牙籖懸滿架窮經自可應時需焉用區區求
學稼
伏願上梁之後朝廷清謐禮樂興行洋洋藹弦誦之音
濟濟登茹連之士上不負於天子仰答殊恩下可濟於
蒼生以攄宿志四海底雍熙之治一時稱作養之功罔
俾斯樓徒為虚器
詩聯
五言
不覺星移柄空驚露濕衣
霜林惟柏翠雪岸覺梅香
山骨寒逾瘦林頭晚更髠
火深灰善養湯溢水能平
倒藤蛇赴壑怪石虎蹲崖
客有懷金愧官無製錦傷
詩情籠萬物文氣鼓千軍
喬松鬚鬛古老竹子孫蕃
折腰憐竹弱強項喜松剛
冰消泉脈動雨足土膏肥
羞作脂韋態真存鐵石心
一誠能動物百偽謾勞心
謹持三尺憲豈徇一毫私
但欲修身俟寧容著力求
七言
行樂忍令佳節負光陰不為少年留
雨聲不響樹無葉春信欲通梅有花
老屋摧頽秋更漏空牀移徙夜頻興
殘日壓山火鏡破晚霞照水金鱗開
夢裏華胥真自樂門前黃菊任渠開
松姿不管歲来去柳色能隨春淺深
勝人到底歸天定作德從来必日休
午睡正濃茶有味宿酲未解酒無情
商量歸計梁間燕告訴哀情樹杪蟬
風烈但教摧杞梓雨多徒見盛蒿莱
農畆及時皆墾治訟庭終日甚清閒
墾田處處無閒曠比屋家家有蓋藏
平生自謂金蘭契一日翻成貝錦言
眼前徑路須教闊度外功名不用忙
秋色但能頳棗頬歲華不解白松髯
名花不厭植千本惡草莫教留一苗
轡攬豺狼應遠遁鼎成魑魅莫能逢
高風每極吹嘘力皦日寧忘感激情
在郡恰如無異跡去官便覺有斯人
秋月幾圓離别後春風長憶笑談間
物外烟霞春不老人間膏火日相煎
豈是挽弓能中鵠須知誤點謾成蠅
無才只得居人後有禍安能替子先
笑談迥出風塵表文字長留天地間
立身自致青雲上衣錦人行白晝中
志帥果能降氣卒酒兵何用破愁城
四六散聯
惠我無疆嚮明而治飲冰茹蘗萆門圭竇
施於有政中夜以興依水泛蓮蘭省玉堂
江漢炳靈蕭規曹隨朝三暮四魚目鰥鰥
乾坤間氣房謀杜斷枉尺直尋雞聲喔喔
既有功而見知雖死灰之復然非特愛之欲其生
則無思而不服奈晨星之將沒蓋惟仁者必有壽
向非義也一介不取諸人莫非命也不容著力而求
今則受之萬鍾何加于我豈有他哉惟務修身以俟
韓琦薦士而或失之老泉顔子一瓢道則同於禹稷
富弼知人乃見遺於山谷景公千駟名有愧於夷齊
卧治淮南扵汲黯固無害也
計安天下在漢廷為有人乎
燭武無能為智者自知而止
周公不復夢聖人尚歎其衰
閑居叢稿卷十一
