遵巖集卷一
眀王慎中撰
五言古詩
郊工頌成也
上親定南北郊之祀乃於國陽建南郊皇皇
乎一代之盛觀王者之大制也作頌成二首
於辟翼承序祗德鑒昊蒼觀文釐元命造哲煥令章諍
臣秉周禮納議光文昌經始揆皇覽測臬即靈壤巍基
摩地軸層構羅天綱營陔三奇積疏陛四維張象形以
剏規效運故乘陽躨跜白虎守蚴蟉青龍翔宅嶽既崒
崒偵河亦湯湯縣圃激神嶽蓬壷峙中央啓度非近算
祖烈今有光道存羲軒始典迪夷龍襄維新弘有謐作
固亘無疆康哉宜有詠聖謨始我皇
運開信景鑠符臻鋪洪勳重役不成日功資神理存周
畿儉千里兹土直離分無閭控東戶河菑浸南垠星辰
上伾仡日月旁薄噴中天鬱嶽立遥望似雲屯滌室承
東序營奥敞以温跂革錯綺繡弘敷郁鴻紛晶晶列疎
櫺將將伉高門勾陳翼紫宫廣袤綖周垣清澂集陽宅
神居軼埃氛瓌瑋增殊觀招揭賁徽文恒滹鞏靈構萬
祀永無淪烜烜作者聖率土奉大君
習儀異典也
南郊工就冬至四日上親勤玉輅習郊禮于
壇上威儀卒度周折咸中小臣從觀其美作
異典
芝壇歛浮景休氣郁招清晨旭流翠葆泰風颺華旌飛
龍麗重霄蕤綏在天庭式禮紆皇步篤恭軫聖情几几
磩承舄亭亭雲耀紘秉離臨日鑒乘乾健天行升崇儼
帝對納陛惕凌兢周折並圓方興俛以屏營萬舞羅臯
帗廣樂敶咸莖度以哲罔忒文用道自弘卒事秩無諐
百辟具維刑亹亹不顯德千載揚徽稱
觀牲令儀也
先郊半月奉常奏省牲上親至犧牲所觀牲
焉所以重祭敬祀率百司潔蠲也作令儀
眡滌周恭祀卜吉漢迓釐於皇寔秉塞中孚格無知三
時既不諐六獸濯以孳靈場翼帝圉御廩仡周圻充人
共繫芻司牧肅來思大犉沃在滌羊豕盈郊坻革鹿既
麌麌罝兔亦綏綏降觀移玉輅赫赫交龍旂宰夫脫柢
楅典祝奏牷犧牲具靡瘯蠡肱麾咸甡滋展省帝匪康
普存占在兹肆將貴備物和豫肇禋祠
致齋明禋也
郊祀前三日百官朝服聽誓戒於朝堂上乃
齋於文華之殿百司各齋於公所作眀禋
孚先啓元祀緼豫肅郊禋澄魂愉靚宫貶御抑尚珍沆
瀣羞瓊飡蘭蓀靡文茵赫矣渙王絲咨爾天邑臣受戒
鬱雲會祗詔燦星陳少宰職糾度宗伯蒞其勤秉德思
無射效衷慮自淳修服天閽側濯已咸池津禁闈穆玄
軌省署洽清芬齋心贊皇德率以見明神
演樂恭命也
郊祀已定禮官奏雅樂未恊上乃召張鶚使
典樂且出内蔵金鐘玉磬使考校其聲禮官
率奉常詣神樂觀演之小臣與焉作恭命
至樂由陽作出豫肇聲元盡美嫓虞箾大雅廢復傳設
業崇繁會樹羽列肆懸執翿俁碩人子野備伶官諧鳳
鳴嶰管希聲韻朱絃始作若猋赴間奏似珠連升歌六
義繹吹律八風旋靁鼔徹靈響雲和發徽彈陳佾奕星
敷舞兆郁雲駢信詘五節會終始九變還微生屬休運
肅詔濫朝冠審音德叙辯晞綴景勳宣愧乏延州聽謬
厠洞庭觀
圜丘肇祀也
長至日上御法駕臨于齋宫至期舉大祀焉
聖容穆穆天神來格於與休哉作肇祀二首
天閶直夜啓大輅下嶕嶢繁星燦芝盖劍珮一何炤前
旌龍虎會後御鸞鳳交城人淵伐鼔砰鍧殷鏞鞀珠黃
熉紫幄玉英流長旓玄冥承靈蹕百祇欣來朝川后供
眀水壁壘司庭燎圜壇槩上當泰乙光招搖百辟會有
繹芾舄萃門臯穆穆天子德欽欽肇眀郊禮成百代始
律動三辰昭雲亭陋前觀虞柴兹晨紹
練日候有望隂紀回微陽重輪暉紫極五雲昭靈光元
后臨瑶宇庶靈紛翺翔繡裳彰黼黻委珮逓琚璜丹醴
液泰尊潔粢維德香灌流秬鬯旨燔達蘅桂芳中庭羅
廣佾雅奏諧夏英瞻昊四邸奠鈞天六變張佳色翔卿
靄休氣鬱穹蒼旭卉仰信對&KR0146;迡斯孔享委祉答成祀
丕顯况皇章
頒赦大賚也
郊祀畢上坐殿堂布赦于四方所以敷陽德
廣天貺以對天下之望也作大賚
黃雲擁赤縣朱宫貞瑶光聖皇揚天惠布赦坐眀堂茂
辰湛汪澤育物以順鄉黼黻摛宸藻紫泥從天降解作
敷元化在宥喜萬邦舍逆失前禽刑厝釋桁楊黃暉鑒
日竁祥飈颺玄方肆眚存虞典祝網侔殷湯神州鬱佳
氣函夏欣乘陽幽崖無匿景槁壤有靈滂祲氛一以盪
休祐駢來禳駘蕩奉帝則極地頌時康
大宴慶成也
初大宴舉於正月上已定郊乃以是日行宴
饗焉皇恩流衍神人歡鬯禮于此乎終矣作
慶成
卿日曜貝闕彤霞蔭琱階執瑁來萬國祀成祝元禧設
樂羅廣殿肆筵臨華墀我客戾有容庶僚咸格兹蘭席
紛並坐鳴珮何委蛇俎折不虚歸杯行豈愬遲烝殽詠
既飽酌巵歌于胥金石逓間作笙簧翕中暉行雲赴迅
節麗舞從風飛下堂集象鞮樂闋竚宸晞鎬飲叶在藻
佳宴厭露斯式衍光有孚終宴敬令儀何以效微衷率
賦定爾詞
秋祀先師恭述二首
維馨歆歲事有侐恭眀神豐功報宜重孔祀典尤敦眀
眀天子命宣哲恊欽文咨惟百工長曰予克宅臣攝事
昭我將奏假具惟寅庶僚既濟濟多士亦振振肆佾表
殷薦大烹羞眀禋格思儼無斁仰止儀自遵大哉聖人
德展為帝者賓
繁宿夕杓轉皓月璇穹明庭燎晰有煇灌芬鬱以升廣
牡敶孔碩嘉盛登維馨清齊盈金彝和羹薦玉鉶皇皇
旄帗列鏘鏘磬筦鳴脩容羅萬舞雅奏宣九成展禮式
不諐於赫神具寧飄颻紛來宗對越儼相仍伊嘏錫玄
漠王國斯克生
良時嘉宴會賦公讌也
良時嘉宴會乃在君子堂流雲承芝檻蘭幕徐風揚軒
盖矚華景倬彼璠璵璋賓筵秩有懽具響臻時英中坐
交鳴珮微賤慚所將玉醽泛雲罍珍羞充員方蕙盤不
餕歸康爵盈且翔馳光一何速曜靈忽西蔵遺志屬蘭
晷瑶膏燦何長駢興瞻具美既醉穆令章顯允哲人德
樂只期之綱欽賢符姬旦式衎遵無荒福履永所綏百
歲垂芬芳
遊西山二首
良辰戾首夏肅軫遊西山山形何崒嵂洲渚亘相綿奔
湍既下赴危峰亦上干&KR1947;谺石洞窈迤邐飛梁懸朱葩
晞暘谷翠羽蔭隂巒閟室象霞構疏甍憑風騫抗宇凌
層基列檻俯流泉好鳥揚幽音弱蕖濯清漣豈惟耽遠
遊因兹達大觀拾乳歴窱&KR0772;擷芳陵㠝岏渟渟出磵淙
靄靄冒隴烟水碧間清藻靈飇茁瑶菅履險神彌豁入
幽情更延隠巖懷子真蹈海期仲連遺形九州外栖迹
萬象顛崇深惟素秉神理迷真詮遊心迓沖漠斯道庶
不諼
鴟夷從左蠡康樂慕東甌屐冺無續蹤舟沉誰溯流至
人與物化曲工逐時謀疑冰哂夏蟲將隨汗漫遊蜿蟺
既沿澗崎嶇復經丘振袂陟危巘解纓濯澄洲石滑時
藉蘭巖蹇或搴樛文芝榮華巔秀穎蔽平疇緣葉藂成
帟潄泉戛如璆霏霏雲出岫淅淅飇扶輈旨酒盈瑶巵
臨風自獻醻身已塵象超心與灝氣游緬懷羽化客高
舉不可留精搖生乃勞慾淺道則脩簪紱為鞿縲撫己
竟誰尤
登真覺寺浮圖
寶塔拔地躋蛟龍互拏攫層級凌虚空危磴盤屈曲上
之逼星緯下則俯原壑超升曠我懷頻憩知足弱赤日
耀珠光靈飇響金鐸身高萬象出眺迥二儀廓蒼然見
秦趙微茫辨渭洛風驅燕色來山川翠參錯飛鳥足下
度歸雲衣前落避喧得勝因了淨無真着福庭如可留
吾將從玄鶴
普光寺睡起
群動各有營蹙蹙不得息嗟哉尺蠖徒煩蹇牽物役豈
謂塵中姿還寄雲外跡古刹絶浮氛法堂鮮來客首夏
澹新凉偃卧不知夕覺來盼高峯近遠各異色草搖席
下芳筠散尊中碧鳥語無俗音泉潄皆洌泎俛仰愜幽
賞去矣從所適
登金山口絶頂二首
峥嶸峙西隅其名金山口拱勢凌玉泉分宗自天夀捐
騎朅獨往宛轉携良友攀石足猶滑捫蘿蓧在手回望
目轉眴前首步逾陡及其登層顛諸峯宛相就&KR1041;峞各
殊狀羅列若拱繡皛皛天宇闊俯之何所有入河湧我
前落日在吾右微微見樓閣脈脈分隴畝時惟仲冬交
衆壑已衰朽雖乏芬華敷彌增嶙峋鬭天風䬃然下飄
颻吹衣袖丹霞翼素裾白雲生左肘遺形身已&KR0726;得意
豈在酒兹山非吾土石室何當構神靈忌窮討蒼茫立
難久
地紀控西界靈山亘北甸足弱步屢憩崖峭石猶踐枝
樛乃能援葛脆不可挽當其意象開豈復慮絶蹇瞻峰
皆峛崺陟磵數迴緬稍覺天地寬即看雲烟變石竇枝
自榮林罅雪尚泫興闊無近尋登高有遠見周圻矗五
雲易水濺一線微茫燕趙區歴歴皆可辯長嘯發靈籟
倦坐石苔蘚氛垢苟不嬰沉慮斯可遣
十二夜月清甚與張子同翫感述
高旻蕩浮翳仲冬淑氣清凉夜何未央憩坐臨前楹舒
景揚雲端皓魄委廣庭灝英鮮瑶席華彩鑒雕櫺稍稍
風露重微微河漢眀眷兹天宇寬展讌諧芳朋撫景遺
俗迫即事寡氛嬰豈惟祛煩積亦以湛心靈戒盈君子
德和光達士情葆曜貞有孚養晦善自名
贈翁仁夫司𣙜河西四首
洵彼南海英識子良在蚤抗志程令猷興文振華藻結
誼值休運投分輸明抱浮歲奄四踰世故多紛擾騏驥
鳴櫪間康瓠以為寶撫事增慷慨沉思亂如搗
思搗予何為遲子音與徽昔子當北翔予方滯南陲薊
野鬱緜邈荆岑相蔽虧去住猶短蓬相失忽若遺朅來
同朝侍永願承光儀
光儀慰深衷聚散會有渝條風熙自南王事遑啓居揚
旆首朔郊結軫臨廣衢惻愴杯酒間擥袪一踟蹰豈曰
無居士非子誰為愉流塵奄忽至服馬遄馳驅
馳驅越河梁河梁何活活霮䨴浮雲興淅瀝悲風發出
門慎自愛志士忍飢渴遺欲有貞心秉義無回節臨岐
申贈章聊以慰契闊
贈潘樸溪督學閩州
勉勉周王造耿命亮八荒賁文敷月&KR1633;離暉監朱方眷
兹容臺彦作人東海疆卿雲耀紫霄受詔下承眀位以
名教超道宜譽髦望閩陬詎匪逖多士良云皇祁祁白
晳集濟濟青衿翔&KR1585;好易誖訛紛豗乃厥張亮美哲人
德樂只斯且光徽文蔚追琢修矩穆圭璋秉塞視不恌
登明業自將撥予渥嘉好贈子愧周行
上巳日遊大慧寺后山二首
三月三日英寮展迅薄言命駕遵彼西郊于
時柔陽布和群芳微疎城烟初歛坰風來徐
蘭若象雲而結構崗巒拔地而輪囷遂乃促
膝振衣蕩志盈瞻或拂石以嘯歌或憑軒而
徙倚絃管迭御羽觴無數雖節謝詠歸而體
侔齊物昔右軍興歎於蘭亭河陽發詠於金
谷盖感茂辰之難并悵淑晤之易違也予猥
以樗誕獲從群公率賦短章詞固蕪劣於以
述兹要來未為詭於致乎
雅性遺生迫微尚在幽深聫珂遵城隩肅軫逗河隂春
氣柔且嘉明霽曠遥尋白日麗黃隰惠飇蕩芳林况此
中園丘不異西山岑縈阜上巖嵌攅石下虧嶔覽物易
成趣即景紆登臨陟峻或拆秀乘風時披襟目施晞陽
葩耳夷悅候禽留連塵外侣放浪阿中吟寢痾悵在昨
真藴愜自今
良時展芳宴乃在西坰囿珍木敷丹霞翔雲冠篁竹柔
條紛葳蕤揚萼隨風郁命酌臨疏檻改席俯岑萼徽絲
啓麗節簧筦逓間作烝殽歸不餘馳爵無虚復式敖懽
具美迨辰曠行樂不顧好無荒但恐沉曜速神往物俱
捐形遺思自豁令儀欽末要脩矩誓遠服
題陳棟堂詩卷
幽人寔坦坦深心耽玄素久稅箕潁田亦結商丘侣疏
池涌文瀾茂林挺喬樹丹榮彤霞敷繁隂鮮飈貯眷此
商櫟姿復愜濠梁趣放志遺塵蒙葆光湛淳慮飄颻扣
角吟駘蕩乘烟步丘壑有信美紛囂豈予慕得真故後
悴鑒止隨淵注達生取自適永與智者晤
題鈐山堂
鈐山一何峻其下迴秀江洪瀾萃浟湙聳觀鬱崆峒蟠
勢既麗廣降神奥且彰渟淵渙躍虬崇巒毓儀凰文羽
覽輝集神躅應運驤黼黻摛宸藻絲綸賁天章迢迢美
人居高遐播烈芳阜址俯碧流抗基憑層岡面岑迅鴻
赴榮巘儼鵷蹌嵐翠代堊黝璿源濬圓方白雲當戶生
蘭蕙盈中堂遠色映華薄清音逓璆璜懿此丘壑姿美
哉輪奐張信矣翬革會諶兹締造艱湘臣蹇好姱衞公
貴苟完承雲結桂橑納景豁芝欒疏繚停夏霰温房液
冬烟修宇敞楚望鞏構永南觀畹卉貝殄嘉遥芬隨風
宣藝荃先鳴鴂列椅竢翔鸞潜鱗濯素波激瀾汎粼粼
九花赩陽室隂隅涌琳泉瑶瑟依綺幌書史充文軒雲
霏應序改緇滓坐相捐靈集名與俱景異致自玄應龍
時興雨澤豹終還山
送王在菴之江西
伯夷惡一世季與鄉人皆君行慕往聖其為柳下儕至
和以飲人順物無安排豈乏涇渭判頽然冺岸崖揆予
拙直姿涉世寡所諧烏足濫交籍守官幸見偕貌殊同
胸腑言合外形骸大道固難聞眀誼良可懷肅肅簡書
畏裾袂臨當乖清霜變濼水落葉流長淮扁舟方大江
渺望不可涯興言託短章投贈愧瓊瑰
章江校士六月十七夜月有作因示諸屬
日入群動息予亦遂休兹稍喜喧濁屏徙步臨前墀仰
見明月出忽與心賞期湛曠神俱王虚眀意自宜況逢
時雨霽宿潤含華滋品物各懷榮因得静中窺始寤玄
寂理寧為躁競知亦有盈樽酒屢進不一持非為莫與
同真賞豈因之
浮凉却煩暑明月流下地清輝濯雨餘皓質離雲際行
失衆星光鑒徹繁隂蔽宴坐及宵分徙倚不能寐欣兹
吏牘闋久已塵營棄淡泊道心生簡編非我累豈乏校
藝長方慚作人智群司肅從事謬以斯文寄如何勖周
行勿云在下位
題憲長竇公所蔵張平山畫
居然不出門滿目望巖巒噴泉疑夏冷茂草若冬温石
罅樹根裂壑底湍流奔飛雲窮昏曉依依在楹軒兩翁
形貌詭御氣而長存不老驚世古無言知道尊徒令好
静者入室思尋源安知尺幅上墨妙能使然
新理西齋竇晴山顧雍里二僚見過二首
新理西齋居欲便微疾養未能形支離且免事鞅掌榮
階雖接聫下秩自閒冗興至多往來情忘無少長愧乏
盈尊招惠蒙芳駕枉展席隠蓬中開襟當月上清言屢
獻酬永此良夜賞
引領見眀月遥從東方吐團團清漢懸隠隠高城度素
節已輕飇新凉稍多露蒼然林外山含景美遐顧情忘
澹空明形骸息喧鶩從容攜手懽開奬同心晤耽翫不
知晏爾我自成趣
送劉方伯入覲
皇圖尊中宅江漢宗海水萬國若川奔滔滔流不止列
藩海岱表作牧方千里既奄伯禽封亦踐太公履尊親
與尚功治人臻至理述職固遵期報政亦嗣美會朝四
門闢天王正負扆班位首東方群后何濟濟聰明極遐
廣垂衣穆恭已頒瑞冒分圭褒賢書賜璽天問如從容
念此東人子
劉函山招遊大明湖
輕舟恣所往適趣何必深居然在城郭而得混魚禽翠
岫遠銜席綠波清照襟明湖既得性芳歲亦娛心暮景
媚涵水春風吹滿林岸木稍變色汀草微生隂浩蕩紛
言笑滿盈逓酌斟不能日日至勿云樂太湛
遊大明湖晚至北極廟登覽
春城足遐觀攜手復嘉客欲極高深趣停橈理輕策林
木飛鳥還蒼茫烟景夕反照射巖丹遥空帶水碧山色
晦彌明人聲喧更寂燈火起閭閻漁樵散原澤當歌浩
思盈對酒沉憂釋不知驩娛滯天表生皓魄
悔志
早受天刑拘遂耽人爵貴強學思干名樂仕忘竊位結
交託時豪然諾重盟誓祇好朋友懽拙為妻子計約遊
見星趍赴急若飇至掉舌常屈人扼腕獨憤世出言譏
王公慕達不事事傲睨多脫略嘲慢無嚴志輒希孔門
狂自比周士肆擇術謬毫髮千里遂不啻反躬盡愆尤
考古何乖異多忤豈通方易盈知小器不聞長者言下
流良足畏
行魏縣境中聞縣尹魏君為政之善魏君適以
事他出不及相見作此貽之
天風吹枯蓬我行何悠緬已盡前梁墟還趍故鄴甸物
色含人情游目皆可見馬首猶此疆彼界遥將辨芳村
鷄犬聞微術牛羊踐桑棗原上繁麻麥野中遍生厚地
力墾令簡人心勸田閭事耕牧老少樂熙晏觀俗感予
心為邦美時彦不覩瓊樹枝空看花滿縣
再至魏縣而魏尹未還賦此奉寄兼以為謝
行役不遑安飄飄同逆旅晨發旰未休僕夫譙相語旱
氣起煩雲驕塵長新暑素衣已盡化揮汗欲成雨名城
暮自投倦翼非斯舉邑吏忽來趍司門不吾禦隂沉華
館静鵲巢俟鳩處坐享庖廩供水火求輒與竊食慚本
心愛此民性古再至已如歸轉憶東道主
貴溪贈江貞齋學士
跂予懷夙心願言見君子抱此未能降光儀違覯止祗
役出名邑及君在桑梓攝衣升高堂弭駕依仁里蘭室
盈芬芳下風吐詞旨敷文比霞郁馳辯若流水大智問
下愚冲襟忘末齒謏聞謬見推狂言不予鄙昔人傾盖
談今日諧斯理新知信可樂投分從兹始
遊白鹿洞
素嬰丘壑情况稟英賢想寤寐懸宿心遊盤得兹賞重
隂始晦蒙杲杲旋開朗攬勝據巉巖探奇歴榛莽境閑
百慮空意愜二儀廣野色淨巾衣秋容成物象菊含露
下英泉作山中響柔葉稍朝零剛條非夏長景光易流
徙今古同俛仰躊躇悵回軫何時還獨往
白鹿洞書院
昔賢敦雅尚設教託靈壤妙得高深理非關山水賞道
因名勝尊神以流行養時去跡空留風存化猶廣宏基
茂草餘巍構浮雲上無事鳥頻飛有懷予獨訪林芳鬱
紛敷庭木自成長泉石有餘清絃歌輒遺響川水逝如
斯山形高可仰徘徊西日斜惆悵前人往
六合亭
亭宇憑虚空結構出妙境攀援藉葛藟毫末凌光景豁
達四天通夷猶雙目騁雲生當正襟風起吹方領泉脉
散千峯湖波澄萬頃烟霏自開歛魚鳥各翔泳即事天
機深忘言外物屏始知世上日不比山中永
高美亭懷徐少湖
林麓莽蒼蒼亭幽人獨上縈迴瞰巖岫沃衍觀田壤嘉
卉散異芳珍叢發新爽微隂益峯高始霽壯泉響跡羨
魚鳥聞心忻草木長不諧意所欽終未極兹賞
德興縣公署
開門日無事蒼然嵐氣入瀑泉流向城山鳥鳴在邑公
室剪茅茨土階無等級閑曠慚使職淳質見民習几案
簿書空輿臺端拱立馳驅何以慰時雨潤原隰
遊麻姑山
雲出本無心擇棲多奇巘類予慕真勝涉趣不知遠初
緣碧澗行幾傍丹崖轉林追去虎蹤蹬躡飛猿踐泉流
逓淺深巖谷變隂顯濆瀑遇留憩石床時仰偃桂芳洞
裏秋霞映山中晚探異尋前期入幽忘後反神遊力不
悁理愜情俱遣天路如可梯欲以微官免
仙都觀
吾生罔象求飄忽御冷風舉足踐元氣天門見開通美
哉不死庭觀闕何嚴崇琪樹敷珍葉虚空出蘃宫仙人
初降止鸞鶴紛來同赬霞晃裾袂二曜眀兩瞳玉體垂
一臂接我游高空手授玄簡文跪讀未及終倏值衝焱
過吹墮綠雲中恍若形骸喪俄頃還舊躬因思在人世
擾擾如鼠蟲
仙都觀午食
世人安美食日日事甘芳豈識有真士飡和吸瓊漿珍
肥祇腥臭粱稻如糟糠未能絶世緣形為調饑妨雖不
貪外味猶欲飽中腸炊烟借丹竈載匕升石牀兹愧小
人腹難期辟穀方
贈饒州張明府汝思
出守君建侯來旬予濫使相逢職事頃獲展平生契輿
誦聞載途成功皆可記愛人百骸勞折獄一言費田野
鮮諍畝公庭無留事鄱水郡前清芝山郊外翠全牛目
已空害馬心能制庇善如鷇養去邪類獸薙特立好奇
節平施忘小惠既多忤俗情復少悅人智迂謬同素心
感慨興昔志雖匪觀風者庶以告在位
饒州閱武贈屠兵備
桓桓使者居扼楚復持越割鎮山水邦並提虎龍節廟
畫用老成戎機資明哲指揮不須臾頓使精采别好整
兼多暇教民方大閱中軍靁鼓動前表帛旌揭馳驅馬
足齊坐作人聲絶草木助行威魚鳥皆成列千屯知擊
刺四境無盗竊風静鯨鯢波氛收豺虎穴從容尊俎間
談笑外衝折予本好奇策當歌生壯烈
餘干道中寄懷江午坡僉憲
湖水日夜綠輕舟隨泝沿肅肅賓鴻羽命侣悲楚天征
人正盈抱坐使憂思牽所思何為者我友阻良緣昔望
闊音容幾經芳歲捐緘素詞難極馳情間山川今來接
面目曾不須臾間四體為人役從事嗟獨賢倉卒執杯
酒沾唇不下咽新篇何由覿妙理未及詮宿懷如糾結
待子解其纏乍見翻違去持此竟莫宣
寄江少峯評事少峯見枉贈章聊爾奉答兼申
後期
相期千載餘忽覩一言合玉振發芳詞銀鉤灑妙札枉
擲重兼金舒卷常在榻把玩再三過離思千萬雜征途
日向西撫景歲將匝舊酒憶宵持新裾遲春拉莫言緩
報章高韻難為答
曉發南康
簡書委陋躬徂鞅戒侵旦徒御帶寒色初鷄響空館城
魚鑰聲開郊隼旟彩散明月稍低山疎星猶在漢蝝息
方自蔵棲禽亦未囀因兹風物情彌切勞生嘆
宿東林夜月
等是諸峯裏到此居然别蓮池鑒淨心竹徑疎玄髮前
嶺斂浮雲中天吐華月輪浸千流满鏡懸萬景滅魄豈
緣朔生光非從夜發仰視步庭中一與山僧說
侯民部靜溪招遊甘棠湖陪憲使管復齋諸公
積雨夏隂生瀰漫湖水遍悔為一室拘幸逢方舟宴遠
嶼微出江雜芳正盈甸沿流始泝洄逗浦更遊衍樹色
逐橈迴波容隨望變放情魚鳥間景昃不知晏雲氣輕
嘉體蘭觴易酬獻一杯己可歡况以偶時彦
宿東林寺雨
税駕託精廬入門微雨作稍聞響前山還看度高閣霏
霏雜桂烟瑟瑟寒風鐸潤益香水生散為諸花落過林
悟本空行天覺無著能令執熱人歊鬱忽如濯
聞移官報至示舍弟道原
孱蒙自弱齡幸禀嚴慈誨束髮通朝籍辭親千里外猥
持小器資不克大車載好近為善名頻復多言悔求全
易生毁過涉因罹害虎尾獲安寧鷄鳴興怨艾浮雲始
悟輕遲日深知愛將乞簮笏投歸奉垂堂誡矢志未及
伸新恩來至再金馬忽奔投九重羽檄逮渥哉寵命臨
敢云稍懈怠
題朱文學萬峯讀書所
築室向深山群峯莽迴互紛紜不可選舉萬當盈數甕
牖嵐氣蒸桑樞流水注一室豈不拘所欣在竹素圖書
左右陳日與前人晤上窺乾坤倪下覽霸王騖胸臆恣
鑚搜仡仡窮昏曙形遺同槁木意豁懽披霧此樂將永
年終身堪閉戶時人那得知頗用譏顓固
宿靈源禪院
拘拘有妄身一一不能捨形骸自束縛日使道心寡偶
同片雲閒得此憩蘭若奇峯千萬疊一𣲖飛泉灑颯颯
天風來松聲如雨下冥濛衾幬深烟靄翠盈把不滅慧
燈懸照兹四體假始知房闥卧息偃類奔馬誓欲託名
山於焉投静者荒茅便可芟無為俟聊且
洪芳洲養疾山中惠訪草堂因而留館
裊裊桂樹枝凉風日將變生色難久留華光苦流轉夫
君如不來何以慰偃蹇今夕良何夕悠然適我願片雲
本在山出岫亦游衍吾園雖蕪沒物氣皆疎遠以兹城
郭深豈必山林善開軒散煩促憑楹息步踐新飇起草
頭白月浮池面蕭間秋正初徙倚夜方半君自所好殊
疵吝何足眷
談十山年兄枉訪叙舊卒然述懷因以為贈
釋褐記叨宴曲江柳初綠吾鬢矜似鴉君顔正丹渥日
月何其駛崩迫類轉轂薾疾屏郊居蓬藋森成束何意
擁傳榮翻然賁愚谷鷄犬疑組纓騶呵恐僮僕相見若
新懽握手競瞻矚容色已非故交態猶在目開口長河
傾稍稍悉胸腹駭甚遊世機追數畏途躅功業存憂患
形迹混寵辱南徙邇璚島西行窮涪蜀由來材具大細
巨無不足多閱時務深涉險道情熟行年未清艾令德
懋前勖披晤解悁勤側聽知藴蓄踟蹰歲寒心繾綣問
幽獨文囿可戲娛策勲在簡牘鳧鶴有短長勿用強斷
續君其茂竹帛吾當守松菊
送談十山公廣東左轄
文昌星象動移轄向百粤國事倚財用天心生俊傑盛
年好策勲陳力在高列閭里苦疲瘵軍須復匱竭時變
資兼濟權機難預設恢宏文武姿出入霸王說高屋建
瓴水何當喻敏決千牛解崇朝硎刃猶新發受才正爾
殊處地值方蹶瓊海揚沸湯桂嶺長蛇穴五材誰去兵
峒箐常流血負弩煩諸侯行路多持鐵官邪乏糾摘綱
條日隤缺一岳勢已尊四維賴手挈豈徒酌泉心不愧
飲冰節妙略神弛張坐制蠻夷謁丈夫異草木身名惡
澌滅功烈勇自致金石窮冶伐餘事取富貴斗印肘間
紲請看歲荏苒容易凋華髮
遵巖集卷一
