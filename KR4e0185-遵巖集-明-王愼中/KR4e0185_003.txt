遵巖集卷三
眀王慎中撰
五言律詩
辛卯元日二首
居正王凝命履端帝發祥光華開上日玉帛走羣方蓂
莢符堯錄卿歌睹舜章青裳臨左个天子在明堂
候轉三陽泰天周一紀分緯纏占聚景日表應重輪建
寅夏時歴王正魯史文鴻恩將瑞氣四國奉歡欣
送吕思抑戶部之淮上三首
詔使發河陽仙郎惜署香家臨京口郡節建海陵倉冰
后過全魯花時到下相蒼蒼葭菼外明月定相望
相見仍愁遠臨分益思親亦多傾盖者誰是聽琴人駿
骨何當市明珠且自珍翻飛未可料將子暫風塵
憐君宦隠處淮水日悠悠橘刺青書幌濤聲散郡樓元
王餘館榭閼伯故林丘更有山阿賞還因桂樹留
南郊夏行二首
路轉妨旌折橋平度馬齊風花一水静烟柳萬家迷目
極心逾遠朋高酒共攜前尋還有徑應是武陵谿
物色繁初夏行行野望新村沙平送騎峰照遠明人出
谷關幽事看雲減病身傳心同志者行樂及芳辰
張氏園庄宴集二首
地僻軒初集芳林賞不違杯傳浮蟻泛席換落花依凭
檻千山出開籠一鶴飛莫言耽燕佚得笑百年稀
展席臨水曲移樽對苑沙翠分縈沼竹香到圍欄花歌
轉遊魚出舞嬌輕燕斜高懷猶未歇亭樹已昏鴉
天壇郭道士院
軒蓋凌晨集盤觴此地賒蘂雲鮮五色瑤草粲三花篁
桂清仙院蓬壺接帝家晚聞鳳吹咽疑度赤城霞
秋祀太學視宰
廩滌俅俅潔爐烟冉冉升視燎晨舉火司濯晝行冰衡
楅犧人警鸞刀膳宰能齋心嚴祗役共祀在眀馨
宿澤上人房
投宿依山刹禪扉隠隠開清齋宜鳥語坐定見僧回竹
動名香散鐘鳴清梵來因嗟在人世擾擾逐浮埃
翠華巖
振策凌絶巘尋幽到翠華昔聞晤真者曾此煉丹砂洞
口液鍾乳崖隂燦寶花坐看天路近鸞思極烟霞
即席賦送張子使邊四首
奉使星辰遠行邊道路賒十旬常霧雨千里但風沙燧
火防秋警旌旗閃日斜壯遊元夙志公出已忘家(張已去都)
(下而擕内適至)
邊報真聞汝國荒猶未休賑輸堠吏急節制大臣留蒿
藋時能給干戈不自謀杞人有浩歎尊酒豈銷憂
寨險屯仍廢軍懸鎮亦孤隂風連大漠平莽静方隅曠
野惟多壘元戎盡剖符看君經略者早上伏羌圖
漢世窮源使明時足餉臣黃河喧夜渡荒戍斷行人寶
鋏飛邊月征衣帶朔塵悲歌暮相對慷慨一傷神
郊興二首
四月西郊路物華淨客心遊情會滄海舉目見高岑麥
秀平分隴蘭榮弱冒潯登高宜有賦况值暮鴉吟
河曲孤村抱峯迴細路連飢鶯啼古寺浴鳥下晴川跡
已市朝遠心將雲水玄真遊乖良晤心賞自悠然
寺宿二首
杖策吾來此幽棲亦自娛劇傷時序晚静得琴尊俱山
抱畫簾入雲開紫閣孤無營禪共寂不寢鶴相呼
古寺依山寂停鞍對暮花霜鐘歸院鶴風柝集城鴉楓
落猶秋色菊殘有歲華山僧誰解汝吾分已塵沙
圓静寺二首
身病登山健寺幽引興長聽鶯過别院歇馬傍疎塘竹
散晴窗影花飄晚檻香高遊有如此誰肯戀紳裳
仄徑垂蘿密高崖蔦葛長疎槐隂玉宇尺鯉躍金塘入
殿齋僧禮開軒到妙香亦知絶地迥朱霧細沾裳
通真觀
桂闕晞青嶂花宫入紫雲金箱丹訣秘瑤界洞簫聞石
髓融融液爐烟裊裊薰須逢緱城鶴接翼去人羣
宿通惠寺
寶地開龍象珠光布法筵風凝祗樹雪日麗梵花烟塵
跡山將遠禪心月共玄淹留愛風景瀟洒夜分眠
再至功德寺與張水部偕二首
路諳能自至僧狎不須猜蔓藤猶覆院萋草已侵臺竹
憐獨宿處花為再看來與君同避地得笑且銜杯
舊宿春初轉今來節載隂風烟殊歲色雲物異登臨問
松懷繫馬開閣戀披襟奔命兼行樂攜遊倍賞心
登陂羅閣
閣峻看天墮湖平益勢孤風簾齊鐸響雲磴拂衣趨指
顧極空闊風烟乍有無青眸依落日縹緲入皇都
香山寺留題釋宗林房二首
香山覽勝到絶徑捫蘿登眺迥雲烟異天低風露凝地
幽防俗客清論接高僧朱纓自不謝福地何當仍
遠公違俗久清刹倚山巔抗宇承青靄開軒俯碧泉無
生空萬劫習静定諸天長嘯逢顔色新詩與爾傳
山寺聞丘集齋下吏之報
漢柱峩冠吏眀廷簮筆臣醻恩搴黼衮抗疏逆龍鱗鄒
子拘幽日賈生痛哭辰小臣元觸冒天子自英神
病中黃制科眀舉招不赴賦謝兼柬張諸暨
故人憐寂寞約我共襟期蘭席開玉樹桂醑泛金巵剡
溪虚雪棹鳬舄阻雲逵頽卧幽齋裏春草長離思
柳湖亭讌遊二首
亭子水中洲蘭槳美載浮鷗翻當吹篴魚眺近垂鈎折
藕憐絲細探蓴愛乳流更言明月好中夜尚淹留
積水漾虚臺芳筵鏡裏開魚驚壺矢躍雲逐瑟絃迴遲
月燒紅燭臨波洗綠杯不辭湛樂久未卜再能來
春雪左順門侯牘柬龔内翰二首
北地春仍雪西山曉出雲烟霏交彩仗風引裊爐薰蛟
掌飛瓊箾鳳池碎玉紋菟園搦彤管詞翰正思君
鳴舄趨丹禁飄飄雪灑衣樓雲低殿黑城旭弄墀輝玉
樹光初亂瑶花濕不稀侍臣迓清切沾珮啓黃扉
隆福寺與諸友人夜談因雨假宿三首
揚子談玄處問奇策騎過浮烟榮苑樹驟雨長窗蘿小
隠情如此大觀道若何芳春䬃欲暮莫自怨蹉跎
憐君避世者習静碧雲隈遂有何顒興翻為孺子來譚
經玉塵落倚瑟錦絃開夜深還說劍急雨助悲哀
春隂侵几杖夜雨静琴觴虚院疏風入迴廊隠霧長坐
淹高士榻眠擬定禪床不染神俱爽無言意已忘
送許進士應元知泰安州三首
才子初為政青春獨領州禮壇遺夾谷封社舊姑尤岱
岳標方望長河背郭流無因贈魯縞為爾賦齊謳
高才美少年為吏即神仙入境花迎綬行春雨映旃漢
時供奉邑魯國謝歸田化理今良牧何須倚昔賢
一顧小天下巍然登泰山日晞渤澥谷風起穆陵關石
室金書閟陽厓玉碣刊今皇功德盛東道預脩壇
送曾汝誠給事使邊四首
馬嘶柳帳前使者欲行邊插羽黃金弭擐纓白玉鞭飛
雲迷夜月積雪凍晨天燕將聞書泣君看魯仲連
太白壓遼城天狼照北平君王親用武節帥奉專征問
罪馳軺入觀兵攬轡行當今將士怒歸及凱歌聲
授律及今時邀勳合有期漁陽新戍守涿鹿舊興師西
日河冰坼北風邊草衰蘆笳聲四起漢使也應悲
慷慨一丈夫兹行君豈徒指揮調敝卒談笑靖邊隅古
塞開新欵全軍奏凱俘歸來謝天子得似傅甘無
七夕效梁體
靈駕中霄會明河一水遥緩波通聚語流月鑒離標環
珮香風散綺羅絳雨消微歡還復罷枉用鵲為橋
夀毛礪菴閣老七十三首
八座尚書貴三長太史賢履聲霄漢上彩筆衮衣前日
月憂時鬢風雲應夀編翩翩東海鶴來往紫芝田
岡鳳輝難集坰麟跡自閑道聞姑射後身退五湖間春
洞桃花實秋山桂樹斑岱宗東魯望巉絶更誰攀
十地丹丘合三山碧海望玄夷授玉笈王母奉金觴杖
屨東山社松筠綠野堂蒼生懸謝傅何日賁雲章
南苑三首
别館南城邐離宫左掖通標形霄漢上動景雲霞中雨
知清道潤草為望恩豐上林徒欲賦才謝長卿雄
城闕鬱崔嵬行遊信美哉栢圍春殿長荷匝午亭開複
道玉繩隠河流銀漢迴忽然異人世不覺在蓬萊
懸榜儼列仙通波繞御川雲疑駐鼎地風想鼓鐘年嵌
壑雲烟變連甍氣候偏即看避暑處何似漢甘泉
帝幸南苑三首
豫遊萬乘動慈悅兩宫和龍旂赤日轉鳳輦翠雲過暑
避更衣殿春生浴鏡河千秋長奉夀歡樂豈云多
在囿靈臺啓横汾離館開周王非獨樂漢武自雄材雨
灑乘陽蹕山含進夀杯此時瞻華盖拙疾謝嚴枚
天蹕應時康御筵矚苑芳開山金作嵌截海玉為塘睿
跡元遊物王心亦戒荒離眀相見日長養遂南方
題孫宫允園亭用馬司業韻三首
敞閣偏臨壑幽林復帶波葉繁棲鳳竹蔓結偃虬蘿吳
樹三春暗江濤八月多更憐垂釣處鳬鶩静烟蓑
湘北藝蘭畹淮南叢桂山芳名誰並美詞客自高閒斸
石璚為乳飡芝玉作顔蓬壺如可涉他日許同攀
避地歌招隠耽幽此卜居詞華二陸後形勝六朝餘山
鬼窺青管江妃扈赤書悠然東壁下宛掛兩銀魚
送人尹南海
昔日勾漏令尋仙亦繫官一紆青墨綬長就紫金丹君
適朱方吏相期白日翰他時雙賜履遲爾五雲端
送人尹錢塘二首
王喬葉縣去仙令意悠哉舄向雲間下琴於江上開潮
回宋帝國山坼越王臺枳棘淹文羽君非百里才
佳麗古越州高峯湖水頭去為百里宰兼得六橋遊陶
柳縈芳甸潘花匝綺洲期君東道主吾欲柁南舟
懷曾給事李郎中二子同時得罪被逮
感事已難堪懷賢更可歎憂來自不寐熱至亦忘寒欲
棄班生筆深慚梅福冠同心忠信者一旦涉波瀾
偶懷
愁緒亂無端人情急似湍孤根元有植枉道亦何難獨
酌不成醉強歌聊自寬世無知心者應謂予不諼
濟上懷曾李二子
辛卯之秋予與二子同有典文之命聯舟濟
上投分託契自謂百年不圖事變囱囱予承
嚴竄二子亦同日下獄感今懷昔情如之何
往歲榮持節濟水照斷金事乖成泛梗景是觸沾襟梁
獄書難達湘流賦易沉銜恩將得罪均是表同心
舟經下邳
風波已習慣忽爾自淒其壯志逢兹地古人難可期橋
邊黃石在日後素心知俯仰無窮意如何不令悲
夀蔡霞山先生
早向天台隠尋仙度石梁瀑泉晞墨髮巖窟得丹方養
性芝苓古問年松樹蒼赤城霞色滿長為薦瑶觴
淮口
停舟淮口望千里暮雲收白浪浮山出黃河入海流淵
中蛟比室島上玉為樓未即乘桴去難稱是好遊
寶應湖夜泛
四顧但蒼蒼天低湖水長烟分微有樹火滅遠聞榔興
雲連海岫望斗指吳鄉今日乘槎客猶如到漢傍
廣陵二首
隋室多巡幸驕奢覽壯圖開天崇綺構截海定雄都綠
水流城闕朱樓夾路衢繁華何處所墟社只平蕪
前王聞失國游客欲陳風樓觀飛雲裏旌旗耀海中一
時歌舞散千載市朝空獨有青天月曾經照舊宫
聞笛
何人吹玉笛偏遺怨聲來楚地已衰柳吳山盡落梅不
堪曾憭慄况值獨徘徊胡必羌城下能令壯士哀
詠署中墻下葵花
兹葵敷正色韡韡比兼金細蘂盈方寸脩莖聳直尋成
隂徒衛足背日枉傾心猶有孤根在蓬蒿何太侵
仲冬朔日江行
心想定何依搖搖共席飛壯圖驚節變直道與時違跡
比虞翻是才方賈誼非精誠嗟靡託捐珮侍江妃
贈人號罾浦
家臨罾浦上垂老學為漁鷗鷺親長往菰蒲伴隠居持
竿求竹直選石愛潭虚不曉任公意應言在得魚
送人成均卒業還郴州
慕道不辭遠為儒能固窮言觀中國學師事大江公逆
旅蓬生鬢歸程草暗空眀時莫徒老千禄在書中
挽王尚書夫人歸葬
軿車出國門歸葬廣陵原逝水年光盡重泉白日昏鏡
留將擬貌琴在與招䰟不解尚書恨將朝無贈言
過梁宅之為郎日故居
草暗蟲聲滿閒庭菊自芳人同川上去書向壁中蔵廁
隅經置筆墻隙舊偷光相憶成今古如何不永傷
春日永寧寺山亭顧中丞招遊
烟曉雨初晞亭皋春日輝相從窮宴賞一倍惜芳菲柔
草纔勝藉新條恰掛衣謝公方愛客日暮不言歸
病後偶爾出郭
忽看柳葉長何言已春深因思閉戶久却悔逃人心草
色遥迷徑杏花稍變林欲酬過去賞一日一來尋
天界寺後山獨遊
綠葉暗花枝鶯鳴新柳時偶隨芳草興遂與白雲期探
徑非人到穿林有鳥窺行逢桃樹下路口使心疑
告中送顧膳部赴臬山東
幽居當歲晏無那送君行留滯嗟身世蹉跎念友生似
兹往來際轉見别離情拙筆歸耕晚高才早勒名
齋居柬劉比部叔正
落月曙窗虚幽人好静居官無公務擾意與世情疎出
戶霜塗屋垂幃草上除同聲雖可悅異舍欲何如
訪陳石亭遂初齋中賦贈
先生大隠者在世自如遺樂道尚玄白持心不磷緇閒
門無客候幽幌對花垂好我忘年少但言相見遲
秋日登鷄鳴寺閣寄友人
峻閣暮躋攀凉風振客顔青天湖外盡平野雨中閒鳥
度孤雲去人隨落葉還如何屬延竚伐木響空山
題顧中丞載酒亭
寂寞千年後今逢尚白人官非十載滯宅是一區貧酒
癖著書富奇多問客頻空令好玄者懷德不能鄰
詠虚谷别業
高士尚玄虚因從山腹居石泉留洗藥帶草備蔵書合
道遊空寂修心返太初翻嫌鄭氏谷烏用世名愚
寄顧瓊州副使
不見經時久相思越徼深簿書勞吏道猿鳥亂人心地
瘴應親酒官高秖好唫亦知浮海樂難忘客愁侵
贈唐太史養疾寺居五首
誰道金門貴來參寶地禪院香燃綠桂池色汎青蓮毒
龍降沼底善虎戲牀前更有天花落飛來遶法筵
期君物外蹤解牿暫相從簷際飛輕靄城隅見遠峯行
唫循軟草趺坐蔭長松已是如愚者何須谷口逢
託身翔鳳陛别業寄龍宫遐心存市裏幽跡似丘中掛
塵小山桂披襟大地風安知館中史不是河上公
如何天上貴别有世中情舍己皈慈法齋心託化城雲
衣披籜粉風色泛松聲紛紛車馬路誰識有南榮
齋中遂偃仰卧疾即林阿鳥來窺散帙龍起聽商歌僧
為翻經難人非問病過此時方戰勝玉體合如何
題司封榮養卷
才子為郎地高堂慶有餘侍飡退食後問寢倒衣初露
為推恩渥日因至愛舒板輿官舍裏天性樂何如
周隠君榮夀卷
明時胡在野懷寶欲迷邦麋鹿居為伍雲松對與雙吉
星輝上象湛露接西江晚節逢恩幸身過壠上龐
王氏榮夀卷
老向明時隠梁鴻與孟光賃傭身不似舉案德相方彩
誥雙綸寵華堂四髮蒼斑衣稱上夀歲歲紫霞觴
哭吳懋獻進士久不克葬
寂寞百年身桐棺三寸貧歸程魂作旅寄處燐為隣行
哭悲妻子冥心托友人薤歌嗟路絶欲唱又無因
訪空同先生故宅
久欲求遺草今來訪故廬北窗存卧席東壁有蔵書墨
沼春苔長琴臺夜月虚年年桂花發人擬子雲居
題石氏世恩堂
漢朝宗孝謹明代故家存業有遺風舊恩從得姓蕃裳
衣陳寢室喬木蔭高門孫子何多美家傳詩禮言
訪顧東橋聶村山庄
先生躬學稼鷄犬數家村種樹因山性穿池得水源槿
籬晴雨長麥壠午風翻四體不勤者兹聞農圃言
天寧寺
杖策青山半遥遥聞梵鐘古松經幾臘虚殿掩千峯佛
現瞻龍象僧行印虎蹤回心思止託歸路到來傭
場中翫月同顧東橋陳石亭二公
野興夜邀懽閒場十畝寬微風來席上眀月出雲端幽
姿澹水木遠景含峯巒滿天同一色無似此中看
禮部祈雪致齋予以在告弗預柬同曹諸君二
首
群賢深秉禮禋祓為祈年陪德尚書後脩心太古前玄
思通混漠高韻比神仙齋祭迎祥處靈壇意肅然
曾是天心遠如何冬令乖治神修禱祀格帝戒明齋華
省寒隂静層城夕氣佳誰知陋巷裏玄默與君皆
冬至大祀齋居
霜清天漢沉月白古松隂虚獨看燈静齋明愛夜深勞
生因息妄倦客暫安心屢從郊雍駕飄淪底似今
將至豫章道中作
風波晨暮淹復畏簡書嚴坎水嗟行險離方苦觸炎為
儒心未效從政事難兼苟且徇微禄聊因免負擔
立秋日發南浦舟中作
火伏金當令流光不肯居天高爽氣外葉下凉風初山
覿忻明秀江行愛廣虚聊因文牘暇稍復省篇書
哭薛西原二首
今年歲在辰亳上客星淪為蝶真今夢猶龍定宿身圖
書空滿篋几閣已侵塵憤極憑天問何心生此人
造物意何如伊人果去諸寡妻司几奠門客檢圖書隣
杵悲無相朋緦恨忍除百身知不贖空爾淚盈裾
訪西原城南别業感泣二首
堯時巢父隠遺跡蓽門幽泉石居成古烟花却帶秋魚
來鳴瑟罷鳥去講筵留桑扈還真樂楊朱枉淚流
數畝城南業依然二月春蟻蜂猶戀主花木總愁人洗
藥流泉甃繙經供席陳西齋風自啓如意委牀塵
訪蔡廣德道卿未至州數里阻雨留宿田家
草舍託荒陂瞑投不自知離心分雨夕同氣阻風期燭
影坐中暗江城望處疑如何咫尺地猶自勞相思
田家書事投贈蔡廣德道卿
行逢野父言情真語率然含生同草木盡力向園田禾
黍冬棲畝牛羊夜被阡言終還百拜賴有長官賢
桐川客舍
風雨慘燈光無言坐北堂主人及中夜問我自何方名
姓慚難告衷懷暗獨蔵殷勤鷄黍惠欲去不能忘
同蔡可泉出游山行紀興二首
招攜樂友生惠我在山行緣崖歴窈窕傍磵鑒深清白
雲輕首夏黃鳥悅初晴超忽會心處中林草木榮
日出野烟輕流泉處處聲山苗經雨長澤雉感時鳴密
篠傍潭静疎花夾岸眀正宜吾與爾攜手此間行
登横山頂上覽州城同蔡道卿
歸翼帶殘霞山城晚氣佳鳴鷄聞四境翔雉遶千家碧
樹州門静黃塵市裏譁愁心因縱目共有異鄉嗟
山行於嵓谷間見人家
山深交獸蹄往往見巢棲籬落蔵茅屋泉源灌稻畦芻
蕘不出戶桃李自成蹊欲訪居人宿翻虞反路迷
石溪寺
蒙密見山窮林迴忽路通燈懸千樹裏磬發片雲中猿
嘯來參定月眀出照空即將溪號虎與爾學雷宗
竹山寺
微鐘度青靄寺隠見遥岑香路入花嶼禪房開竹林泉
流苔上冷山色樹中深吏道非玄理來兹生悔心
宿茅山道院東樓
飛構出空虚洪喬應比廬松風入夜肅凉露滿天疎酌
酒和元氣焚香閱道書求仙雖未就性亦好樓居
桐川境上與蔡道卿别
攬袂默相看愁雲慘别顔懽遊同逝水轍迹向空山分
手徒留佩傷心未賜環風波慎自保當路少扳援
同顧雍里訪劉函山郊行二首
東郊芳草色一徑引征輿非為巡農務咸言訪隠居泉
清新雨後山媚早烟初此意誰相會惟應君與予
攜手有佳意逍遥恣遠尋循疆田事美出郭野情深日
淺平郊色雲多叢薄隂前驅農不變為識上官心
劉函山穫田庄居久不至城詩以問之二首
聞君去不還種田因住山既為百口計兼得一身閒禾
穗登場上泉流激圃間誰知城郭裏幽興亦相關
鎌鳴秋穫急禾黍積如墉富向隣翁說穰因嘉歲逢行
園朝見汲歸舍午聞舂予將還壠畝先此問為農
送周石崖給事治魯藩獄事還朝二首
漢使持眀法周親感聖衷飲冰心對日偃草德從風折
獄片言下回天敷奏中不須焚文字梁牘一為空
時軰讓才雄高誼古人中陳詩傷魯道覽俗見齊風登
岱諸山小探洙衆水通歸朝思獻納應有發宸聰
劉函山田庄宴集同顧雍里三首
言駕出尋君暫因屏世氛不忘鷄黍約解與麋鹿群比
舍垂青柳前山起白雲相看同此趣無以仕農分
白日永留懽田園勝事偏盤飡兼野䔩厨火雜村烟逸
興看中聖高談接上賢相忘賓主意留滯不言旋
向晚西郊密翛然野外秋土膏含雨潤山氣帶烟流故
道牛羊反前林鳥雀投猶言明月好其奈促鳴騶
晚行趙家圍
川廣片帆懸輕霞欲暮天蓼花明遠岸蘆葉隠低田風
起青蘋上雲歸白鳥前元多山水意對此自悠然
舟中夜坐
蘭舟凌浩渺水色暗連天宴坐深眀燭遥情寄簡編箑
閒知爽入膏續悟更延感候傷羇思勞歌中自宣
彭蠡湖
蒼蒼彭蠡綠大水屬時秋遠勢長天接搖波元氣浮數
州居下浸千嶼出中流桂棹蘭為楫吾將恣遠遊
宿湖中
蒼茫烟景晦舟楫自如家宿處隨鷗鳥秋初惜月華遥
心連浦鴈歸夢滯江花為客誰知者疎燈水一涯
饒州公署
蕭條人吏散孤坐發深思草色新凉重蟬聲落日悲言
忘觀物處心静閉門時道在無形累求閒翻自嗤
署中讀書
雨散空堂静褰簾微月初古人聊取對塵事自相疎曲
几螢光映殘編蠧跡餘不緣嫌簿領飾律用經書
南康公署
城荒民俗簡理事日恒餘寂寂公門静蒼蒼高樹疎庭
隂深晝晚山氣淡秋初跡有浮名累心空自宴如
南康公署十五夜月
迢迢三五夜江郡影星河積水生凉氣空齋興晤歌心
微千念寂室淺一燈多不酌盈樽酒其如月出何
十六夜月
今夕月如何山風江水波升輪依嶽頂流鑑度簷阿光
射棲烏起寒牽鳴鴈過紛紛羇客感來委此宵多
檢荒行田野中
秋巡躬適野不給愧民康嘗饁知非旨觀場愁大荒行
間除茂草息處就隂棠老稚無驚避吾來省爾方
靈溪觀
自憐何所為無事亦囱囱混俗因知性過時始養蒙石
池涵谷水山徑滿松風欲悟觀心理桃花幾樹紅
白鹿洞見張東沙壁上留題
登高能賦者到處有新詩草木留光寵雲峯發詠思護
持山鬼力指說野僧知大賢難繼作吟玩但嗟咨
遊白鹿洞歸道中作
巖壑變隂晴歸途風物清斜陽銜絶壁微雨過高城草
動含秋意蟲鳴急暮聲明朝勞簿領應自想兹行
開先寺龍池
千盤轉石林碧磵帶雲深空谷逃人足澄潭湛我心分
流常活活積氣自隂隂一濯清凉水都忘名跡侵
酌開先寺泉
源出迷窮處何年流至今分來青竹細汲去白雲深香
共曇花散凉疑覺露侵已知無内熱且復一瓢斟
東橋顧公巡撫湖南行部至衡州縱遊南岳某
聞而慕之二首
中丞行問俗南岳待題文草木巡遊發江山覽顧分奠
椒祠赤帝指竹弔湘君霜氣凌朱火千峯紫翠紛
好遊晚益耽身到楚天南勝跡摩崖刻奇文覽記探高
僧留與偈野客偶成談更有名書寫蔵山副石函
東橋公既登衡山集所制作成帙名曰登衡小
記遠辱寄示時予適行部南康受而讀之有
張孟陽之思
登高能作賦大雅感予襟氣敵衡山峻思涵楚水深覽
圖乖往跡諷詠發馳心猶因廬阜對稍緩四愁唫
曉發建昌
侵曉戒征衣嚴城未啓扉鳴騶遥即路徒御静相依歴
歴星初散塗塗霧稍稀身隨車轍轉心事悵多違
宿武陽驛同陸毅齋憲使
天秋風雨急山驛易黃昏疲馬依殘櫪衰楊蔽舊門沾
塗憐潔服舉火愧空飡稍緩孤生感幸蒙終夕言
德興縣晚發黃栢渡遲陸憲使
旌騎參差發思君不得俱應同殘月影只隔碧山呼雜
樹臨溪口停車向路隅舟人催早涉不識我心須
德興縣八月十五夜月簡陸毅齋使君
夜久雨聲歇微微簷影過攬衣聊出戶飛鏡掛明河庭
隘留光少林疎見影多非因清晤闋何以發予歌
遊梅巖洞有仙人井竈田爐丹室之類
松老白雲遮仙人亦有家鷄飛殘砥鼎玉化遍成沙石
上烟霞古爐中日月賒暫來還出去蒙笑洞前花
宿武陽民家
一室疎燈夕百思擾客懷草蟲鳴暗壁槐雨滴隂階徇
禄今謀拙躬耕始願乖病身應自計歸去守荆柴
滕王閣
前王歡賞地棟宇已成空惟有西山色還將舊日同夷
猶臨短檻感歎對長風世事囱囱裏江流自向東
滕王閣再作
偶為逢迎出聊因一振衣鳬鷗閑泛泛島嶼遠微微芳
草前人路寒潭落日暉西山舊時雨還向捲簾飛
薛家樓
高樓頻徙倚白日滿山寒霜落章江淺雲收楚地寬鴈
聲深坐思草色起憂端擾擾城闉内還從静處看
由撫州之建昌道中宿山寺
客行亦已倦息足擇山深月色空香徑清宵宿道林蒼
松多古意流水有餘音釋子一相偶聊忘生滅心
再出武陽宿前民家
秋原衰草遍投館日黃昏駑馬知徑道空山向舊門農
人依鳥隼吏卒偶鷄豚坐席無争者猶慚道未尊
丹霞觀
閑行隨鶴引不覺入雲深幽壑絶來跡桃花開滿林山
香知藥草谷響識靈禽欲問採芝老人間不可尋
信州皇華亭
誰識悠悠意寒流對寂寥閒禽遵水曲過棹入風謠細
雨青山映繁霜赤岸凋門前來往路坐使歲時銷
信州登城樓
樓高身出地稍見山川遥飛鳥青天廣平蕪白露凋孤
雲歸滿岫千畝長秋苖周覽乘時暇忻兹土俗饒
訪黃九潭太史留贈
問君胡在野遺世自經營一㕓依水築百畝決泉畊移
竹供魚釣栽梧待鳳鳴深源終不起其奈此蒼生
芝山亭
亭子倚岧嶤幽意坐終朝遠水孤帆滯長天一鳥遥叢
紅霜樹葉片白楚江潮浩蕩煙波去徒思蘭桂橈
寄胡始興
折腰不能去悲汝愧陶潜古意時人背高才下位淹貲
微數口餓客久二毛添但遣孤根在還因雨露沾
過寧庶人故陽春宫
邪陌轉城闉重門曲水濱人談亡國地花發舊宫春珮
冷空梁月歌銷積棟塵堪悲當日事議讞帝家親
滕王閣獨坐
吏跡苦拘急幽期與賞違江頭時獨往閣上每忘歸綠
水流垂幔白雲落振衣秖緣機未息猶使鳥驚飛
南昌有湖水流城中會府屬當其左每晨趨府
行於湖上執事倉卒無遊觀之致
不遠人家路湖平水且清涵虚浮萬井倒影浸層城垂
柳堤邊映輕鷗波上眀可憐趨府去日日傍湖行
哭陳石亭
樂道方遊世胡為遽不留重泉獨往路天上正成樓載
酒將何問遺書不可求堪悲江左地一旦絶風流
豐城縣感張雷得劍之事作
昔人求寶劍絶識理無違此地聞言是今來滿目非空
餘埋後土不見斗間輝神物終難測知從何處飛
送劉西坡後再至滕王閣賦此奉寄
蒼山西面色高閣遠含風舊賞人何在今來事不同帆
飛江路永鴈呌楚天空徒把盈樽酒因書寄浙東
賦得豐城劍贈李古冲之滇南
豐城埋匹劍水土養金精九地深蔵鍔千年始發鉶在
天生斗氣出匣作龍鳴志士腰間佩偏令萬里輕
遊紫雲菴至上中化成寺山中獨行遲同遊薛
陳二子
閑行隨去跡獨往昧前期流水時相引空山只自知香
煙松際裊暗雪竹間滋兀坐探林晚中心有所思
發東林寺登廬山絶頂還過寺中留止
年來知静理在世比虚舟偶此同生滅因之任去留色
空廬阜起禪定虎溪流已矣東林社長廊槲葉秋
德安公署雨中書
荒齋掩夕景倦跡苦淹留細雨同寒意空山向暮愁逢
迎還自懶鞭撻底增憂抱此微軀病何能為世謀
蔣雙橋方伯行部德安予適以事至而公已發
南康走筆奉柬
離抱易為感復此芳春時雜英委閒地好鳥弄高枝坐
惜歡言阻空令淑景移方聞整駕去惆悵予來遲
德安雨晴書懷
日出照空林階前流水音訟庭鳴鳥悅書几落花深遥
憶故園草萋萋何處尋堪悲貪寸祿虚擲此光隂
書懷答彭石屋
已悔為人學還因世網留行雲時出岫逝水偶成流事
簡知無術交疎悟寡儔方將齊外物竊比我蒙周
德安道中書事
百室山中邑觀風見俗淳土膏時雨發田事暮春新鳥
雀鳴争食鷄豚性近人前驅行且緩方此問農民
由德安去廬山只一舍而予以事趨省不果再
往
憶在南康郡一拜匡廬君濯纓瀑泉水長笑石耳聞正
擬佳遊再其如塵事紛去茲知不遠空返欲何云
聞蟬
隂氣南方早聞蟬三月中聲微猶隠樹咽短不從風亭
館人初散園林花頓空羇遊闊行樂亦自惜春終
雨晴西齋期薛廣文仲常
雨餘春閣冷初日麗高臺薄宦勞趨走佳賓闊往來苔
生將被徑花隕欲成堆此際心如結非君誰為開
觀陳兵憲射
夫君文且武置酒更張侯弓彎孤月滿箭去一星流廣
野三軍覩空天百鳥愁眼看中自激青管更堪投
詠雨中庭樹
庭前嘉樹色獨向雨中榮脉脉全根本欣欣見性情烟
深因洗翠風至自成聲方惜一暴少難為萌蘖生
行園
時雨資生養行園覽衆芳鳴鳩盈畝綠翻蝶遶籬香抱
甕將根沃植楥助蔓長不窺今已久豈為下帷妨
登江州城從中丞王公
雨餘草木新節鉞寵行巡飛雉隨騘轉啼鶯喚隼頻軍
容觀楚卒國姓記江人清霜飄大路萬里静纖塵
豐城縣長至日
歲晏勤王事鄉心擾客居閉關當此令行路欲馬如江
淨霜飛後城開日出初署齋頻眺望雲物正堪書
至日慮囚憲府呈方&KR3347;庄潘壺南二臬使
立戟府門清持書人吏盈平持三尺反助取一陽生布
令逢周正援經覽吕刑怪來霜氣重騘馬在江城
九江夜雨示薛廣文
稍稍空堂暮羈心自不聊疎燈生寂寞寒雨對蕭條木
落歲將晏鴻鳴江正遥清揚居室遠誰與永今宵
建昌日暮舉火于豐安堠亭與邑博陳嘉賓談
斜日堠亭隂兹言在野深臨飡因忘肉獨酌更知心道
與中人語身宜下位沉昔賢傷不遇非獨子如今(陳子文行)
(並脩而為有司所失久伏儒官故歎其屈)
陳州道中同胡參知作
宛轉陳郊路株林碧樹盈中天炎日盛向夕雨雲生共
酌清泉飲相從大道行才微慙負乘將子載同征
項城道中與參知並馬
芳郊聯騎出錦轡結同心屢截清溪渡時穿綠樹林覽
觀乘時暇笑語避人深職事多離闊貪兹共寸隂
予以事由陳趨項周梅崖參知方自項還皆以
夜行造次相逢頃刻而去
多事窮奔走幽襟待細論如何逢路側還向夜中分色
笑匆匆接清言悄悄聞勞生元易感况復覩離羣
五月五日浴起作
芳蘭浮小鼎燃用桂為薪初暖聞盈室微和接澡身形
骸元土木時節且槃巾雖然新浴後未振故衣塵
夀方隠君方本新安世族今為臨清人
豪宕去鄉井高門衞水頭太和莊叟馬生事計然舟齒
髮占難老琴觴愜好遊陶然天地内得性閱春秋
遵巖集卷三
