遵巖集卷二
眀王慎中撰
七言古詩
春隂長句次李司封古冲韻
冬令春行節序殊衝泥立馬歎窮途勞思江國傷蕙杜
旅食京華改柞榆碧動沙光歸雪篠青殘雨色入平蕪
閨人弱線脩春服禁草徐風搖夕鋪暖閣遷鶯稀逢友
定巢新燕故將雛西風爽氣來天地北闕浮雲定有無
世事自憐隨省騎吏情真擬問漁徒燕城物候催遊子
伏枕閉門肺病蘇
功德寺
我昔已聞功德寺山遊日暮行始至舊栽松栢森成行
庭空寥戾鶴孤唳巍碑古趺苔半封上有金鐫護勑字
巖巒長圍龍虎宫棟宇猶帶金銀氣老僧告我昔年事
令我感歎長欷歔宣宗昔日盛行遊四海晏然邊塵收
鑿嵌構宇俯喬嶽穿池引水開滄流慈雲覆頂翔赤鳳
靈山繞勢蟠青虬萬乘時來過雷電郊原旖旎閃黃斿
御前一一侍玉女鳴璫曳珮凌清秋危閣蹙沓象緯逼
長廊丹碧辰星留綺繡參錯開荷芰華芝翠葆翼龍舟
汾水具茨存至理國有元氣敷皇猷靈湫龍去已茫然
此地即看非昔年繡野平原芊草合御堤曲圮洑波濺
誦經釋子四五侣法鼓振響揚芳烟梧月落梁净梵色
松風撼戶韻清絃吁嗟陵谷須臾改何况世事多變遷
君不見素旗䬃䬃下靈車神來應與群帝俱玉殿金燈
夜有無
送陸毅齋守撫州
薊門二月芳草深君侯兩服驟駸駸英寮飲餞開蓀宴
如澠之酒攅華簮柔楊青青不受折欲别不别愁人心
長風漫度青驪歌林端黃鳥聲相和憶昨與子諧嬿婉
瓊樓珠宿森騈羅翠帳晴吟紫芝苑芳郊曉並玉花珂
天地百年交不足弟兄四海懽如何聖朝禮樂興㝢縣
尚書曹中皆妙選楚璧朝揚畫省輝岐鵷暮翥文閶絢
專對清綰赤銀章獨誦榮登黃金殿九夷七戎同文軌
四門萬里秩賓獻茂辰相見眼盡青展采振藻何英靈
握中一尺玄璆璞腰間雜佩蒼龍精角巾往往探奇字
曲几時時問譯經揮翰彈碁樂未極縱酒憂天常不醒
金谿之城半山谷君也分符下南國雲間初賜五馬車
風裏遥飛雙霞舄修途不礙驊騮驅丹心終見豚魚格
吹枯噓朽回昭融芟鋤要使雷霆擊人生聚散何能常
一旦繾綣成參商賢豪得路各努力同心豈必俱同行
醉餘拂拭操珠徽回飈倏忽高雲翔桂槳夜發遲冰泮
蘭珮春生去路香君不見匡廬峰洞庭水巨靈&KR1005;嵲東
南峙汯波簸蕩絶塵滓潢汚㟝嶁徒為爾丈夫意氣亦
若此
送張以學尹諸暨
張郎衝星辭燕闕素紕朱芾過我别頭上峩冠高切雲
腰間長劍光照雪自言將下扶餘邦鑑湖天迴雲霧光
王喬鳧舄青霞去宓子珠絃白日揚感君别促傷會希
羽觴桂酒傳若飛鳴鳥在林求其友征馬出門不斷嘶
丈夫抱璞不自衒燕石竟迷鄭客盼朱瑟工操不受竽
眀珠暗投反按劍世路衣狗蒼黃分天風摶翮浩蕩變
竹林不遲彩鷮馴枳棘難淹文鵷絢君去飄颻碧海春
予住栖栖錦里塵扁舟為過剡溪曲定憶當時鼓柁人
題王給事南庄乃翁詩卷
南極徵君長濩落獨傍雲峰結茅屋白日滄浪唯嘯歌
青天翠壁聊躑躅一從雲掩少微星綺幌蕭蕭虚素楹
秋風出戶猿孤咽落月在梁鶴自驚惟有南庄椅桐樹
香葉年年雛鵷翥
贈丘集齋侍御督南畿學
繡衣使者復欲東朱軒露冕驂青驄絲鞚游環玉宛轉
文韉刻鐙金玲瓏刷足朝辭燕甸雪嬌嘶曉度潞河風
潞河春風萬楊樹場藿離離維不住桐柱調促聲正悲
桂醑杯乾日空暮西臺纓舄切雲日珪魄環村君第一
觸邪嵬稱獬豸冠持橐雄簮螭頭筆素擬勛業青冥上
九關虎豹晝相向夷龍許已真自知堯舜匡君誰能讓
萬言未獻賈山疏七貴争避桓典路對酒長懷杞國憂
扣閽每值丞卿怒憐予滯淫獨繫官與君歡覯常問玄
鐙月秋看琴觴接雨雪不嗟徒馬煩投分結契為弟兄
開襟促膝頻相仍長風吹蓬無定蹤彩鷁縹緲之金陵
金陵自古稱佳麗霧矗雷濤蟠王氣高皇提劍造天功
奠域肇封彌萬禩玉京龍虎互盤結貝闕星辰森虧蔽
浩蕩人文中宇殊赫赩聲名南州會王阮風流今尚存
陸謝詞華異代繼紫薇飄飄下丹勑鸞翔鳳翥無儔匹
錦繡山河揚幰行烟花甸服懸鑒入奎宿當宵垂象輝
劍光貫斗連牛拂漢南獨步鮮克企披華啓秀徒為爾
百朋濟濟詠菁莪干溪粲粲繁桃李弔古高吟六苑春
朦遊清飲三江水臨岐贈别何所歎贈子雜珮雙琅玕
揚波激瀾窮溟涬挽頽障倒迴真源莫教琳球羨希絶
要與鍾鼎齊㠝岏
郊遊道中風寒甚
風寒瑟瑟吹我襟馬尾直竪蹄難任前瞻功德(寺名)物色
杳還顧靈蔵(寺名)鐘聲深萬山松桂凄凄落更有飢鴉啼
樕槲僕夫威遲號無衣客子蕭騷戀行樂
雙榮夀歌為龔内翰賦
南極之星應夀貞拱辰映斗精熒熒老人朅來瑞瑶京
驂虬翳鳳閬風行琪林璚海娛長生紫誥煌煌迴鸞光
玉堂仙子雲錦裳合歡獻夀樂哉康
登山險絶已非人境遂賦遊仙招隠之歌遊仙
歌
今我忽兮不樂駕言遊兮名山陟巖岫兮崆嵑躡絶頂
兮㠝岏烟霏霏兮雲在下信斯美兮非人寰山中之人
兮冰雪顔沆瀣飲兮瓊膏飡神炯炯兮霍耀膚綽約兮
流素丹糝瑶蘂兮翳文芝餌五术兮珮華菅駟玉虬兮
馭鳧鷖鳳凰翼盖兮翔文鸞宓妃嬋媛兮后乘豐隆屏
翳兮鬱以承鑾紛飄颻兮下御倏往來兮山之間闢天
閽兮延予啓玉粲兮嫣然導予兮元秘授予兮靈詮揖
洪厓兮為侣快執袂兮偓佺朅浩蕩兮高舉極玄圃兮
閬顛超溟涬兮若視遺龍蠖兮空筌
招隠歌
有一美人兮山之幽構雲阿兮建霞斿結蘭篁兮桂橑
雧荃紉兮擷荷裘壑岝峉兮嵣嶱路逶邐兮阻修迴素
湍兮百折激清籟兮靈湫紛異卉兮冬榮枯木鬱兮枝
相樛流雲屯兮飛盖潄瀏泉兮琳璆飄風赴兮層曲薜
荔曳兮堂之坳鳥在戶兮嚶嚶鹿鳴除兮呦呦嘷虎豹
兮晝夜群鹿豕兮遨遊捐余珮兮河干緤余馬兮椒丘
懷少室兮真隠慕谷口兮靈修嗤簮笏兮徽纏託泉石
兮好仇永從之兮不返與達士兮為儔
秋夜篇
繁宿依天夜未央皦月垂影鑒我床厲風舉帷露沾裳
惝怳不寐循東廂哀鴈流影之何方攬衣屏立以徬徨
明鐙熒熒爛夕堂朱絃泠泠揮素商美人對之心不忘
不覺北斗低西方繁銷芬歇誰能常努力懋德競流光
䗲蛄在戶啼未安庭鶴警露當夕寒草木變衰凋玉顔
畹有蕙兮臯有蘭霜黃沙白日摧殘含姱抱郁只自歎
盈盈織女濯雙蛾駟虬襄蜺揚孅婀牽牛耿耿阻明河
河深欲濟水增波望而弗覯時匪多追歎戚别涕若沱
壯遊篇贈莊君采捧郊詔入蜀
南風其徐大火流飛鴻鳴鳥聲相求勸君置節且莫歎
聽我撫觴歌壯遊六轡如絲子所持壯遊萬里自兹始
聖皇穆穆開虞聰昭代濟濟崇周禮天眀地察隆祀典
睦族展親敦令豈玉牒千年奉至尊金章八道馳行使
黃封朝下明光宫輶軒夕度瀘溝水益州鳥道接秦川
隴坂緣雲高插天辨方藩肇蚕叢域經野星分井鬼躔
駟馬橋連清渭曲太白標絶峨眉顛洶淙巖石互盪潏
懸梯斷棧相鈎連丞相廟深老栢裂子雲亭古蒼苔芊
此去先登泰華峰巨靈屭贔與天通滄波夜瀉魚龍静
薜荔秋封鳥鼠空百年關頭長濤浪九折盤西多雨風
始信猿聲墮客淚遥憐巴唱引行艟皇皇帝命遐荒歡
朱門香裊輕烟寒捧詔日高紫氣繞上殿風引鳴珂珊
蜀王秉禮拜手讀谿老喧呼扶杖看過秦論擬觀風著
劒閣銘應覽勝刊迴舟好過灧澦堆巫峽秋濤日夜來
瀟湘竹密湖光動濯錦帆張江色開作賦還投汨羅畔
題詩許上望鄉臺蒼梧氣遠不可呌白帝城孤空自哀
君不見成都當時羨相如諭蜀文高輝駟車子長歴覽
浮湘水歸來乃有石室居故知壯士之志在四方睢睢
盱盱戶庭不出非丈夫方塘子自矜意氣彌宇宙天路
雲逵不足登要使聲華滿人口秖今天子勤延竚持歸
報答何所有去住萍蹤豈足知我歌壯遊君莫疑
河西歌送崔副使屯田甘肅
漢家四葉當用武南威百粤北平虜候月九天出旆旌
揚塵萬里鳴鞞鼓斥境先闢新秦中略地還臨舊幕下
王幕以南寇不來邊臣主議開河西兼符使者乘軺出
兩道將軍插羽齊築堠列亭過谷蠡建旄授節戍渠犂
渾耶納欵壯邊衞大宛銜恩輸國質天馬效鳴上苑驂
眩人貢伎中軍戲烏孫乞為塞外藩單于長失右方臂
河南五郡富且雄控扼婼羌攘犬戎生兒十歲能騎馬
選士千屯皆引弓遠卻匈奴深避帳覽威諸域畢承風
葡萄移種入蘭殿苜蓿連隂接桂宫博望鑿空要上賞
貳師善戰啓侯封武帝居然弘茂略秦皇不得誇奇功
原野蕭條年代改昔時亭障依然在崙頭田官沒草萊
密須征旅愁關壘天驕遊獵蔽隂山誘罕邀遮蟠瀚海
丈夫報主兼立名慷慨辭君塞上行屬國應瞻都護節
居延再起受降城歸來拜手見天子成功元是一書生
古從軍行送陳中丞出塞
漢家關塞盡黃雲置壘張亭迥不分乘月長遮奪朔地
防秋未解戍邊軍征戍年年長城下旗旐紛紛大朔野
邊騎朝騰萬里昏燧烟夕起群峯赭玄漠警急傳消息
單于屯在居胥北颯沓風翻瀚海波隂沉雪晦天山色
檄書插羽疾流星將軍膏劍事戎行芒動九斿新拜將
符飛五道遍徵兵宣威校獵長楊館勞率親臨細柳營
六郡良家善騎射三河俠少本忘生鳴笳遥向金微道
蹀馬誓貪銕勒銘遊擊更番驃騎伍奇邀偏領輕車部
武陽壯歲慣殺人去病辭家專報主七尺湛盧勒宿揮
千重渠答雜沙注左賢諸落發烏孫前軍轉戰越樓蘭
蛇蟠結陣祲氛黑虎哮合圍日暈寒一生酬遇便輕敵
百死樹勲不避難隴水分愁晝夜咽鄉心盡望關山月
煮糜時斧黑河冰卧毳尚濺朱輪血狼塞蕭條蘆管悲
鸞閨迢逓帛書絶軍中苦樂只自知戎衣第問所從誰
天子憂勤思振旅丈人行險用貞師旄頭蝕應平戎日
燕頷封當破敵時但決幃中千里勝不妨代北六月歸
潞河客舍别蔡刑部道卿
問子留京者胡亦戒遄征告言將辭汝恨恨難為情亦
知終遠别且復稍同行行行並馬遵長路兩兩開襟叙
衷素日上將中不自知隴危却下無傍顧祇疑郊苑共遨
遊歴遠探幽始一休神爽翻思是送别垂鞭不語但含
愁愁來心亂不能守見說能消惟有酒脫衣暫就黃公
壚卸却金鞍繫高柳紛紜吐論各輸心偏袒狂呼齊拍
手海上三山不足求人間萬事寧復有逸興空多苦量
微玉壺小酌持半巵強飲難成千日醉離歌又動兩岐
悲風塵詎料幾時合只得相寬言暫别舉袖未分淚已
零登車欲去神俱越人生聚散比浮萍萍葉猶看結蔕
游豈謂平生吾與子盡逢風漂與波流大道傍邊楊柳
垂何人送客不攀枝愁絲慘葉堪沾袂去後依然風任
吹願子貞心勿如此芳盟常保歲寒期
鳴鴈篇
寄陳約之太史兼呈唐應德陳允和二兄約
之賦予南竄為上林鴈之詩予感其意適見
斯鳥遂成短章因以為報云耳
寒空歴歴夜星稀旅鴈酸嘶何處歸霜清露白聞聲急
河廣江上恨力微本謂候時依煖去何言中路失羣飛
羣飛超忽關山迥祗抱離心獨耿耿每向天邊泣字文
却從月下疑弓影孤鳴如和隴頭唫單棲不殊澤畔醒
遷客飄搖靡定居麃麃雨雪賦其虚此時遥聽人何似
避地翻傷鳥不如回首瑶池霄漢傍頡頏玉羽泛清凉
南北欲知悲喜地但看風失與雲翔
聽琴篇
客有善鼓琴者為予操屈原之曲感不自勝
因以成詠
昔傳子春技彈絲聖入耳一曲作人情七絃發妙理美
人擕琴升我床閑心敏手亦如此弄奇赴會若有神朱
繩玉軫臨風倚始作懷沙縱九歌却調哀郢傷千里卑
張應節發清商促越更趨引流徵楚水看流㩎指間江
風忽奏揮絃裏棲鳥知聲中夜翔潜魚激響凌波起四
郊隕葉紛紛下浮雲辭天月在野瑶徽半拂復中操宫
聲少間羽聲寫山鬼依微薜荔裳宓妃窈窕螭蜺駕舊
聞騷些已澘澘對此離憂遂不堪本聽幽音容易感復
兼放迹自曾諳姱志千秋同夏沔愁心一夕到湘潭恨
恨懷荃零淚雨沾襟不為雍門談
河上遇風
齊郊烈烈大風起走石揚塵一萬里始見蓬蓬生北海
忽簸三江振東岱乍似軍裝赴敵場旋疑天馬奮龍驤
鳴籟颼飀四野聞愁雲晻翳一朝昏能吹朔雪凍寒空
更逐飛沙卷斷蓬飛廉鼓怒陽侯出萬舶千艘静不發
餘皇玉軸彩蜺翻横海琱旂翠蛟掣中流激勢水增波
岸上但呼無渡河桂枻蘭槳徒悵望河深難濟欲如何
將至東昌寄宼太守未菴兼柬包蒙泉節推
旅客羈傷憑寓目東濟榮河漸衍沃禮樂猶存魯國風
魚畋本負齊甿俗專城太守舊懷思佐理包何新相知
遥憐比璧光輝地正是雙刀宰割時故人相别經五春
臨當再見反傷神預恐風波易暌闋况陳委曲重酸辛
以兹盈盈數里間將前還却轉愁人寄語風流賢五馬
行春暫輟一娛賓
清源别張近溪侍御賦贈
君才磊磊稱時英山東七郡蚤知名才雄本自宜高薦
况是明時矜豪彦胡為一棄便沉淪有似驊騮棲畝畔
憶昨乘驄遊宛洛驕嘶被顧待丹轂途間遥認五花毛
臺裏合推千里足仰揖群公盡整纓平交七貴争酬玉
可憐光寵不相待世事悠悠須臾改今日面情昔不同
昔時歡結今何在浮沉薄俗難重陳骯髒壯懷勿用悔
鬢上漸生白雪霜手中且有黃金罍但聽悲傷歌北邙
便輕偪側蹈東海
贈張東沙臨清兵備
憶昔相逢傷草草如今再見忻懷抱坐來秖是玉山凝
立談便託金蘭好君年方壯已高位鬢髮如雲施綠黛
朝日輝光照綬衣外臺意氣從軒盖諸侯列郡望風裁
將校分營備皂臺高牙獵獵朱旗建潭府森森畫戟開
治兵能訓常多暇出衆英才稱大雅雖然授節統軍容
却擅落毫增紙價七言破的罷彎弧五采文成纔調馬
對座芳香振蕙襟垂帷紛郁極書林共言為政兼儒術
復有尋仙出世心莫用酬君慚楚璧幸須惠我比南金
沛公歌
沛公尺劍應金符指顧便成大丈夫誅項滅秦若風雨
定都列壤成規模横行海内已威加反過枌榆駐翠華
戎服七年歸故里瑶圖六合化為家連營繚繞雜帷宫
喧引傳觀井閈空争看今日炎精帝乃是當時隆準公
始識好施非落魄誰言亡命有成功小往大來矜得志
感今懷昔張高會拆牲釃酒象川丘考鼓撞鐘震天地
泗亭舊長親掃除邑社健兒俯伏拜白衣且盡故人懽
黃屋亦知天子貴非徒寬法滌秦餘更普殊恩洽里閭
錫爵分榮千級羨優施賜復百年除地轉天旋回警蹕
沛上父老皆如失已戴鴻私振萬春難留龍馭更一日
壯心慷慨悲還喜大風飛揚帝歌起千人齊唱萬人和
蜚聲翻入彩雲裏旭日祁祁照四方本從暘谷發輝光
六龍整駕中天去此地猶能戀太陽
過彭城作
陁靡郊原極望平踟蹰立馬客心驚疎墩蕪沒項王國
煙草凄迷亞父城春去秋來經幾度霸業雄圖不可覩
臺在已無戲馬人濉流猶記敗軍處高陵深谷在翻覆
世事回還難定測昔日東歸着錦衣今人但見繁蒿棘
蕭壘隂隂苦霧封桓山烈烈動悲風英雄百戰終歸盡
轉覺身名祇夢中
蔵書萬卷樓歌為維揚葛子東賦
廣陵葛子真磊落大笑時人寶珠玉先世遺金盡買書
篝籯祇與韋編博善蔵選地起高樓樓上陳施盈萬軸
錯置方隅皆滿床臚分甲乙為題櫝趙卿如見應驚歎
楚史多知猶未讀開牖晴朝雲色鮮垂帷深夜藜光燭
已看收拾遍人間更說討論窮士族漢室古文壊壁餘
晉代穿塋出竹書學士睢盱嗟未覩儒生誦守愧空虚
何言散失千年後獨在君家完古初
南京正月十五夜歌
貞寅當夏建獻歲属秦正物候知陽長風光見太平太
平歌舞早春天正是月華三五圓初晴宿雨山川麗乍
拂和風草木鮮元夕燈火耀焜煌山川草木借輝光抽
英錯采皆新製競巧矜妍各擅場萬戶千門綴列星三
條七市爛縱横熻熠九微金作椀瞵&KR0008;五色錦為棚却
見眀河流下地真教皎月讓華燈燃春火樹紛無數臨
水樓臺映幾層連驂方軫動如雷已拚暮出曙翻迴盡
着綺羅邀月住競將絲管喚花開並攜穠李輕車去暗
度芳蘭接袂來蹴踏泥途成繡埒喧闐石路漲紅埃宛
轉西橋復南陌冶意艷情歡不足少年場上鬭豪奢公
子羣中争結束博戲千回土比錢妖淫百態人如玉彩
雲飛過迥看粧香霧微傳遥辨曲别有高門與深院帟
障横施簾半捲晉室風流王謝家漢廷驕貴金張館靚
姝鳴瑟洞房清上客綴珠茵坐滿徧持絳蠟代薪槱覆
引長江添酒琖舊京繁盛一翻新年年行樂帝城春合
聲願借更籌緩游宴只愁清夜晨沉沉清夜樂耽耽桂
輪西墮日東含北斗城中洛陽道遊人思殺是江南
春晴出遊永寧寺同顧東橋陳石亭羅印岡三
公作
金陵自昔多才雄聲名今日數三公前賢千載見標格
雅道一旦振頽風往往結遊方駕出盡言都邑為之空
才宜大用身未衰謝榮蔑世如脫遺懽趣不令兒軰覺
幽盟每共高僧期二毛從他玄鬢改兩屐長使青山隨
翻嗤往古無達者苦欲留名身後知何况金錢與簮組
纏牽糞穢夫何為將棋賭墅不清曠攜妓登山非放浪
祗好玄言與新詩形骸各殊同所尚春半江城猶滯隂
出門不樂愁人心青天歛霞雲散雨特與大士抒煩襟
亭臯開霽迎飛盖林麓獻春非一態長江静浪助澄心
列岫争趍不敢背草木向人如有情輝光眼見當筵倍
舉手揮雲便退飛送目不着微隂碍長歌招鶴鶴下來
把酒酬花花為開松濤鳴籟當鼓瑟嬌鶯度曲勸行杯
壯懷俯仰悲今昔此地曾經玉作臺風流同調不同日
嘗聞謝尚邀彦伯當時人人畏少年却延狂生為上客
竹林蕪没三逕荒留與後人尋今蹟
靈雪篇上湛甘泉費鍾石二公時久無雪禮部
祈雪雪降
江静復川眀榮光滿帝京是日年祥發皚皚飛素雪繽
紛素雪應祈興慘淡玄隂萬里凝瑟瑟初看先集霰峨
峨旋見已成冰輕飛急灑亂霏霏楚水吳山尤自宜大
路樓臺争改色層城宫闕轉生姿翻時似浣紅塵陌舞
處偏迷白玉墀凌空遥曳雜風飄委谷填丘積不消昔
望兼時將度歲今看合夜并連朝為慶經冬方入地誰
言上世不封條覩瑞懽歌何所致春卿秉禮崇禋祀同
雲聚景禱前生赤日韜光齋後避共言六律失天司賴
有秩宗能感帝秩宗美德合純精並操聯輝雪比清姑
聖相逢曾問道海神出見盡知名如鹽持調商家鼎願
糝梅實作和羹
送文夀承還姑蘇
聞子扁舟將遠適令我幽居心不懌豈無白下諸貴遊
不及吳門一佳客斗酒相逢何草草不語但持歸去好
挾策恥為三上書拂衣欲就五湖老江湖春漲桃花水
一路烟波通故里到處難辭解榻迎及家好是秋風起
送儀部二寅長充選送貴嬪使
春風澹蕩江如綺樓船一道通易水近川花柳盡容華
為過佳人若桃李節旄前路光輝擁受詔採擇復充送
合相當知偃月形問祥應有懷日夢君王正在栢梁臺
歡進千年紫玉杯太史占天先入奏二星遥扈四星來
松江莫生遠來見訪比歸賦贈
文采翩翩正少年機雲以後又生賢已見馳聲嵩洛下
却來又眺楚江邊扁舟泊近西淮柳客舍時沽南市酒
路菓紛投駿馬前山衣寄喚新鶯後風流絶世美何如
一片瑶枝出樹初畫舫夜吟令客駐練裙畫卧有人書
敝刺蒙茸懷袖裏入門相訪眉間喜非才遠謝漢中郎
率爾為君行倒屣
告中送顧儀部伯從僉憲齊東因柬臬臺二三
故人
江雲横雨暗春天萬戶朝開凝碧烟行子出門何意氣
輝光馬上揖金鞭白門楊柳風吹發荏苒柔條不受折
雨餘帶濕如沾淚總為遊人傷離别春愁何處最關情
多病思鄉失友生草色芊眠迷大路川原迢逓阻嚴程
遥知稷下非談辯不記墻東隠姓名
送吳文選純叔歸養乃父閣老白樓公
相門才子勝前韋一日思親千里歸不隨禁闥鵷鴻侣
翻逐吳門烏鳥飛傾都冠盖悵追扳陌上征人盡羨還
遠岫停雲看正白飄花點袖喜成斑芝蘭會悅桑榆景
高堂晝日偏能永魚美來從舊乞湖蓴香侍進經調鼎
行樂江山橋梓春翛然老少離風塵紛紛世上多父子
得似君家有幾人
春日同李司業愚谷劉刑部範東宴陳太僕石
亭馬通政西玄于顧中丞東橋之瞻辰堂兼
送蔣南冷太僕渡江
三月江城桃李華隂隂楊柳綠蔵鴉懷春正少淹留處
卜夜無過大隠家大隠城中不上關忘形取醉禁言還
簮合應占星是德顔頽好似玉為山一堂賓主盡風流
奉夀千金白璧酬蘭室香兼清論發花枝色上勸杯浮
繁絃急柱催深酌雅調離聲相間作他日席上無車公
縱有琴尊知不樂
送謝應午侍御還朝
秦淮水上石頭城楊柳枝繁暗囀鶯正寵輝光休故里
無那夙夜念王程出門抗手凜生風錦綺江山離恨中
衣上落花來點繡波間飛鷁為驚驄今時侍從似君稀
衆望應言赴闕遲中臺盡待將輪揜左个深嘉槖筆隨
明世行蔵各自安非才欲進也知難歸耕已製芙蓉服
獨立遥看獬豸冠
題謝御史所蔵水仙花障子是徐子仁所寫
二月春猶寒名花不得看何意冰玉姿生君屏障間徐
生善藝為時絶圖黃點白意中設幾人入室誤聞香滿
座尋芳將向折可憐花貌類仙人更詫妙工能寫真綠
葉無風長不動幽英含氣四時新覆朵雲來行雨前結
根石是浣沙年丹青粉黛俱難别但道相逢洛水邊
李司業見遺廬山諸作述懷奉柬
嘗慕當年李謫仙謫仙新詩解倒懸獨在人羣無所好
塵埃回首傷懷抱憂來祇恐白髮先有時夢入南康道
羨君盤游窮妙真覧君詞句何清新莫言今古不相接
今見前賢讓後人
送嚴介溪冢宰考績入覲
建章朝謁曉蹌蹌天子垂衣正萬方勅引鴻臚宣特進
留省尚書來展覲重瞳日月屢回看兩班文武盡榮觀
奏記不須書手版承恩再贊拜朝冠三年居守有功勳
宴勞親聞便殿言紸纊聽階知舊履尚方出守副新尊
眀良會合似今稀天上委蛇幾日歸北闕正宜操斗柄
東人空自望裳衣
澠池歌
七雄割據相併吞一為横散一從親從主鷄連交戴趙
衡言虎視獨推秦遊士東馳劍属環行人西使車方軌
約為好會兩國歡道里中分期澠水折俎如山酒滿池
談笑尊前釁孽起霸氣猶尋奪璧仇争心更抱鼓琴恥
相如按劍奮中酒指叱雄秦如畜狗秦固關中二百雄
趙亦山東六龍首金城甲卒不足憑頸血濺衣翻覆手
捧盤請擊為西聲片語生風才脫口秦王遜謝稱寡人
擊缶逡巡惟恐後滿壇將相驚相顧失色喪精皆反走
歸來數歲閉函關強趙有人未可取
李伯材出示所蔵沈石田畫鷄戲題奉贈
怪底丹青含象變幻出翰音棲匹練距設微黃如介金
毛施五采雲錦爛令人白日誤蒼蠅不見眀星將舞劍
此物雖微德非一紛紛家畜安能匹閑心不狎鵝鶩喧
潔性寧謀蟲蟻食主人懷德何所似風雨瀟瀟鳴不已
待唱曾充上國賓含香獨擅中朝美邇來抱朴學雌伏
虚驕氣盡形如木豪華已厭俠場鬭凶吉羞憑蠻風卜
茅堂壁立獨懸之形神相得長昏夙
江州陳兵憲公招飲演武臺軍中奏樂作横吹
曲舉坐聞之莫不心壯予本懦夫激而為詩
諸水流天險兹邦據上游清時偃兵甲下秩叨燕遊臺
榭敞高原遥臨芳物繁殘花飛廣陌垂柳静轅門轅門
春色四山通置酒憑春賞未窮衆樂雜陳極窈窕忽驚
横吹滿軍中浮雲遽離高空去草木飄颻江起風急語
蕭條聞出塞大聲振動作平戎一堂壯士皆怒目書生
撫席亦填胸曲半拂衣投筯起雄心横發不能終
題畫四首
平溪如席淡不流返照入水水光浮清暉細動蘼蕪岸
香氣遥聞杜若洲木葉微脫丹崖爽漁唱時來草閣幽
虚無剡曲芳蘭夕彷彿湘潭斑竹秋書卷軒窗臨欲暮
為愛清凉忘歸去
繡壁崚增森怪立虬松夭矯相攫執脩髯怒甲争奮躍
洒淅疑乘風雨入蔦蘿蒙密晝長隂雲氣淋漓晴亦濕
複磵兼蔵嵌竇深空林恍聽翻濤急在谷幽人不可招
白日此中容易匿
深林幾百轉碧樹層層開繁隂幽黯處往往聲喧豗掛
泉拖匹練忽縮復陡見樛枝礙白雨噴擊如飛霰蒼苔
徑滑隂厓悄烟際凄迷行人小疎簾曲几半埋雲坐覺
冥心凄物表
和風稍吹衣杖策散緩步蔵舸識迴汀懸橋知遠渡柳
外風映霞隄邊草侵路陂塘隨地廣野色遇成趣越水
千名說鑑湖凌波虎阜勝吳都依稀似向圖中見不是
江南此景無
題便面小景
手中素幅不盈咫風水凄迷千萬里遥出層岑毫末間
稍分斷岸微茫裏雲在青天長不卷烟光乍起看還遠
照影匡廬疊嶂開蒼蒼彭蠡蒹葭晚曾因為吏客江舟
日日長江門外流開圖彷彿如在眼使我遐意凌滄洲
送徐山人還貴溪兼柬江午坡先生
徐生之來江公所遣也午坡盛稱徐生之術
而予不能知獨愛徐生之為人因與之遊比
歸為賦七言長詩三十句午坡頗溺堪輿之
學故末以為諷
幽憂抱疾衡門裏陋巷單棲枯槁士絶無好事致朋來
何處飄颻遠遊子面上驚看烟水容口中愛說山川理
跪進玉盤雙鯉魚中有一尺故人書故人久擅青囊業
却謂徐生我不如每接言談聞要妙欲傳心法恨空虚
浩蕩流波山崱屴徜徉攜手日探陟飢來舉火石頭餐
倦後横肱林下息水若紛披怨狀窮山精逃遁知情得
極目鄉關去路賒登高遥指亂峰遮已是閑雲長出岫
忽見春風翻念家馬足行隨閩地草鷄鳴夢到楚天花
傳心無侣但空還用盡腰間沽酒錢歸見故人論作客
首應問我索居篇為言平子善風術何似揚雄獨草玄
送俞虚江守備汀漳
黑面趫拳少有髭平生自許一男兒腰間寶鞘龍泉動
匣裏奇韜鬼谷窺直向大師談節制誓將微命奮偏禆
論兵慷慨推黃石獻計昂蔵伏赤墀九重覽奏頗嗟異
七貴傳聞争致遺共怪南人諳戰陣復驚勇士識書詩
授綏金殿承恩出躍馬沙場效死馳曾把隂謀干將略
更抽櫜鞬解重圍好親險阨行邊界每望煙烽逐敵騎
未快雄心滅北狄還膺大旆鎮東夷營開百粤雲横帳
戍壓千山鳥度陴堠嶺天寒游激肅軍城月静鼓笳悲
講戎當使同蛇擊羣盗真看似獸獮劈畫岡巒成壁壘
指揮草木變旌旗英威未說封侯志感激須酬國士知
題月中丹桂圖
生綃半幅吳霜冷拂盡微塵秋水净展向高堂驟駭神
忽覩青天墮飛鏡䀜霍瑶光初出奩四壁澄瑩搖不定
輾輪乍見海中行濯魄真看地底迸金波千頃浸玻瓈
銀漢一泓垂素綆結質團圞亦不虧佳期三五四時正
中有輪囷一樹木布葉葳蕤柯詰曲扶疎礙景小霏微
旖旎漏眀頻照燭根折只容顧兔蔵枝繁獨覆姮娥宿
飄英落葉細生姿一一黃金散為粟蕭森影裏似聞香
的皪光中遥辨綠畫棟雕楹結綺簷坐來渾是在虚涵
白日都迷羲伯馭闌宵底用燭龍銜清輝鑒人毛髮竪
仙芬染斷體膚凡廣寒不覺身曾到蟾宫虚疑手可探
世聞墨妙有如此題句聊為未見談
伯母顔孺人七十夀
歲在戊申月逢七由朔至十加二日吾家華堂敞高筵
平旦訢訢孫子集杯盤紛錯具旨珍人各有持供其職
羅跪再拜次第陳奉充孺人腹中實一觴一箸和氣蒸
歡溢堂除難具悉從子慎中前致詞今年孺人年七十
齒堅腹健頭髮蒼炯炯兩眸如點漆懿慈本自協天休
以德召祥理可必嘉慶請從今歲始遐齡長駐蒼山色
歲歲來陳此日觴孺人不老從子耋
訪吳泉賓先生山居失路
曾識高人棲隠處碧林斜帶芳村路本期屢訪恣遊盤
不謂今來重迷誤野橋横坼亂行潦疎林鳴蟬秋欲老
始躡鶴蹤半沒泥却尋樵徑時埋草非關涉歴記途差
自是幽貞隔世涯賴有山前新漲水微紅流出磵中花
翁贊畫思誠從元戎張淨峰公西征武陵蠻
壯夫怒眦仰天號咆哮驚走兒女曹隆腫自矜頷下肉
昂蔵屢盼手中刀居常樂禍占星氣出門正值太白高
馬首裝成酬恩顧戚戚關山遥即路鳶影站波江沸湯
銅標表界天撐柱慷慨身過頭痛溪入險欲覓功成處
凱旋揚旆向城闕長安道上笳聲發人生得意此最歡
取印封侯猶細屑策勲莫怪狗功卑縱指元因漢一傑
病中同年江于春見訪喜而有感
蒙翳城西開一室主人况復長衰疾商歌欲出聲不揚
舉足將行脛無力賓位坐使苔蘚侵阼階漸向蓬蒿沒
兒扶跰&KR1271;為爾興知爾元非車馬客我今已見貌如翁
怪爾猶能鬢似漆朽廢本令顔色醜光輝應為意氣得
告言數歲滯風塵蹜足低頭常偪側赤驥引衡鹽滿箱
雕鷹在籠鍜六翮手扳逡巡效趨走壯志摧蔵誰復識
清濁未容與世昏見人每露眼中白時事蒼茫心死灰
胡為錯驚毛髮黑爾曹困頓不自煎内鞬外韄形體澤
我痾雖憊神來守俗目徒看柴骨瘠微爾何由覩德機
豈謂泥塗皆棄物大樽浮湖亦有用枋榆飛鷃真堪適
投杖逍遥遂縱歌主人不病何須策
送江少峯年兄兼寄江貞齋學士及午坡提學
窮年易感復多悲却向尊前對别離遶郭青山日欲暮
嚴風錦樹歲將辭人情乖錯今可見陵谷深危起當面
鏌鎁為鈍鉛刀銛蕕蕙同蔵朱紫亂高才尚爾困塵勞
鄙夫豈悔長貧賤書成本待副名山舌在猶堪叩險關
鐘鼎可銘聊睨取竹素游園非徒閒窮達雖殊各有用
寧須慘戚凋朱顔白雲飄浮飛鳥舉倏忽之并難久聚
十年晤合始如今斯須立談又當去有酒未傾意自酸
况憶杯中舊儔侣金門學士躓讒點繡服儒臣遭中傷
寂寂魚書常不達輝輝棣萼遠相望君歸為向二難說
親見尸公鷄滿鄉
小樓閒望酬邱少泉見寄
鄙夫元是一慵者晨起櫛巾猶不把外戶長關謝往來
小樓曠望任疎野山形迫若几前生江水遥如窗際瀉
樹木搖落霜氣中簷甍虧蔽青天下北睇千峯通鳥路
岡巒連亘莽迴互直看烟靄渺迷間知是故人棲隠處
寓目本為蕩情志却因懷人結幽思正同槁木無起予
忽枉璚瑰逢來使
山遊晚宿石室遲洪芳洲不至
衆壑生烟日欲低探幽力盡尚攀躋松風數里聽海湧
徑盤谷轉行屢迷鐘聲出岫遥知處閒鶴引步因尋蹊
修柯鬱鬱閉玄室流水淙淙灌藥畦竹下微塵淨如掃
窗間巧鳥矜善啼奇雲翕赩千般氣怪石崚嶒百丈梯
住處每留聊自悅可人不在與誰攜丹經誦遍山初夕
綠桂香浮月滿蹊中夜收心偏愛静平生謀隠此堪棲
行窺石洞逢真髓只恐君來已作泥
題北塢精舍寄贈蔡克銘先生
樗楊蔽戶薜緣墻半塢依微聊可蔵闢牖恥同鑿甕陋
覆椽戲作刈茅荒盆池湛湛偏涵色庭草萋萋自有芳
蟠礴雖無林谷美栖遲也覺壑丘長主人未識平生意
獨抱遺經心力費沿泝宓姬後與先攻求詁訓同兼異
寧思世上逐繁華尚向齋中勤寤寐似戀楹軒寡出門
頗遭親友嘲忘事揚雄嗜酒且好書愛君僻性亦復如
蘭罇滿處開緗帙芸篋香邊貯麯車流俗妄輕何足問
襟期遥合每相於題詩一寫塢中趣不見莫令佳事疎
送裴質齋掌教
東風吹春滿南國陌頭楊柳黃金色祗言佳氣正娛人
何意離尊當送客鄙夫談道泉山隂廣文來講裴與林
林友昨去灘江側君今往適潭水潯不因繾綣難分手
自惜向誰開此口欲别逡巡杯水間送君轉使憶林友
題溪洲别業贈羅生希晦
孤洲宛在水中央中有伊人一草堂四遶波瀾絶徑術
獨開戶牖假滄浪時時雨點霑春卷往往灘聲聒夜床
寂寞垂帷心自適最憐地與人間隔每看草木無俗容
久對鳬鷗盡相識霧裏豹蔵已澤文鷇中鵠養將成翮
撲几繁香杜若秋侵裳濕氣素烟浮晶熒曾照香藜火
搖曳嘗親桂樹舟白露霜時葭菼勁思君徒欲泝清流
觀詹範川大書歌
詹侯清晨登我堂手攜大軸墨淋浪直木屈鐵相撐拄
展舒未畢神開張猛虎峥嶸龍爪利左拏右攫思復翔
一波如拳勒盈尺竪戈撆趯掣電光璚瑰側剉金斜鑿
銳鋒斫劍星耀芒華嵩擲石壓虎窟衡霍興雲起蛟鄉
䀜霅紛披驚變態一手真看百體蔵如知胷含山海氣
鬱勃憤盈不可當細書瑣屑何由泄故作大畫森横床
激射幽隂竦毛髮妍姿宛轉迴春陽想見迴腕乍伸縮
墨池驟涸筆行杠看君筆勢有如此前掩崔杜後張王
數仞高墻連幅縑素不足滿君之塗洒宜治磨崖千丈
壁立摩穹蒼
宴洪鄭川公席上贈歌
我生多病守蓬蒿固陋自知亦自鄙窮年不往富奢招
沉冥坐興時乖觝西第召賓各選英南陌輳輪若馳水
驚座孟公非所長袁盎浮沉敢相齒酒肉啜噉真細事
小人徒飽信堪恥世俗本自重徵呼病夫可用見輕毁
登堂今日為公懽斟酌豈謀口腹美長者固然謬好賢
通家烏取文繁侈豆簞正可示嘉慈乃復開筵置清醴
刲羊列俎告積鮮旋結魚罶罩魴鱧菰菌流丹每溜匙
雕胡柔滑雜香&KR0008;手持匕筯勸我嘗當饋屢興辭不止
薄劣猥慙飲食豐尫羸忽為甘肥起敬恭百拜飫良温
側弁傞傞古所試豈有軒車唶里閭更無都雅華簮履
聊因杯酌存此風一使鄉人知酒禮
飲中醉歌題贈李東甲
東甲先生愛静便辭官正及未衰年忘機不賭圍棋墅
好飲多開種术田每誇妙得閑中坐更詫無如醉後眠
子夜絃歌娛客處一春風雨養花天紅英漸委蒼苔上
白雪來侵絲鬢邊世態無端争夢裏人生何事勝樽前
送李邑博望山先生
問君何所望征營復彷彿有時思入重泉下有時魂遊
九天上若滅若沒不可方或有或無難為狀不為攅靄
黛千峯不為停烟青萬嶂只為可仰一高山寢食如遺
心靡他躊躇四顧如有喪朝夕不見魂蕩蕩朝不見山
夕不見山黛峰青嶂千萬般日日在眼前曾不解君顔
朝兮望山夕兮望精神注想他物不能干忽己置身高
山側寧須登頓勞攀援朝也見山夕也見山魁岸氣勢
静重儀形終日對羹墻間世人愛山只是山如君望山
豈徒然為君題作望山篇留與象郡人間傳
放歌行送將樂張丞
漢室材雄數武皇躬履豐盈海㝢康萬戶千門不足御
超然思舉雲中裳桂宫蘭殿營未巳更起通天造栢梁
雙擢金莖逼霄漢高高脩掌承天漿蓬萊三山恍可到
燕齊迂怪争言方神人東岱見巨跡王母西池親捧觴
但得仙靈長不死真棄萬乘如敝屣好方少君前覆車
五利將軍後執軌銅池三秀表奇祥瑞麟天馬來告祉
武安門下多腹心畯良盡集平津邸南陽孔僅故賈人
卜式田間牧竪子自售召見驚嗟晚高議朝堂發唇齒
莫言往代不可攀莫歎微軀難上天虎豹守關排闥入
探珠須泳睡龍淵堂堂張丞六尺身胡為落落在風塵
意氣揚鞭跨馬去如君豈是沉埋人
題水心漫湖圖
水心居士心如水結廬獨在水中沚浮鯈浴鷺與和光
簡帙沉冥欣妙理枕席長涵烟雨飛蒹葭影拂窗戶裏
四涯望斷絶來徑碧波澹蕩滌氛滓漫湖逸人最清曠
一生浪跡五湖上陶朱曾挾西子遊欲躡奇蹤慕閒放
荷葉時穿菱女舟釣絲或偶漁父榜糞土黃金不足營
胸懷坐失具區壯蕭蕭尺幅誰為揮依微遠意出新機
水中之廬湖外枻客来覽素壁不辨是耶非
遵巖集卷二
