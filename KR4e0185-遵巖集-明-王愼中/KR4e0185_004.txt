遵巖集卷四
眀王慎中撰
五言律詩
送陳學顔辭親應舉
却歛黃香扇行穿季子裘書將隨計吏富且謁諸侯舍
館鳴鷄夢關山呌狖愁眀珠光照乘莫向暗中求
送謝生詵辭親應舉
閩楚千餘里歸程草色通鄉人推射策嚴父教移忠問
絹親闈裡題詩客路中漢庭方愛少去作一終童
送陳邑博子秀才辭親還家成婚
成器專攻玉傳經勝遺金日辭鱣館愛春動雀屏心執
鴈將脩䞇求凰或弄琴遥知扇枕戀情不滯鴛衾
春雨柬徐山人客居
春風忽已滿客子亦何心雨長新芻價泥荒車馬音閒
階侵草遍濕突起烟沉更有關情樹窗前滴夜深
丘少泉卧病山中作詩見貽用韻奉答兼以候
之
憐君卧病久枕上過芳春山色翻欺瘦鸎聲總喚嗔鵩
占休臆對蛇壁易迷真學取無生理心中滅盡塵
送李一泉往惠州推官
懷牒持三尺分麾佐百城溪山輕瘴癘風氣就開明石
埭由來美豐湖自昔清龍川經過處一弔尉佗營
挽故石埭尹尤先生
彭澤居官放黔婁謝仕貧松筠方傲晚草露忽輕晨喬
舄長飛去潘花永不春祇餘琴調在空閉匣中塵
柬程郡侯卧病二首
求瘼何其急起居翻失常言多詢利病心苦犯温涼署
牘將方檢尋醫與吏妨元元資卧理此地即淮陽
交戰知曾勝胡為薾疾嬰違心牽赤紱勞已救蒼生舍
晚榕隂暗樓昏蜃氣明抱痾因閉閤一使訟風清
送黃南池
歡遊不覺久相送忽成悲嶺外少來往年中畏别離更
無參玄理誰復賞新詩千里看明月應懸兩地思
送李拙脩歸鄱陽二首
拂衣從此去歸興一為談藥譜新將著農書舊所諳酬
言持手麈晞髮廢頭簮相訪欲知處應之柳市南
道氣如君盛心期與我談妻孥能共隠鷄犬亦相諳木
榻坐花塢皮冠削竹簮蠡湖烟水滿更向蠡湖南
唐婁江明府邀遊九日山同黃竹溪東石二公
四首
夫君善為政自鮮簿書情張幕人皆覩傳杯吏亦清花
衝壺矢落雲逐舄絇生造次成遊賞應留此地名
最有登臨賞兼之賢達俱落英粧藉草鳴鳥勸提壺古
寺蔵林表輕霞暎海隅青春垂欲暮莫遣興情孤
簮為襟期盍樽同名勝擕蔦烟隂白石花水漲清溪佳
卉當春發嬌鸎近酒啼如何更辭飲斜景竹林西
處室何其迫坐為城郭拘稍看山色遍頓使俗情無此
地寧須買今茅即可誅且將狎鷗意暫爾伴飛鳬
遊五老峰四首
積有耽奇癖登山好問源不辭千嶂迥獨訪一峰尊飄
袖連飛鳥攀蘿學掛猿纍纍岡阜起坐閱盡兒孫
悠然獨抱此含意在乾坤陟險消多病尋真契寡言桂
叢冬亦茂石室午方暾倚杖神凝處泉聲樹裏喧
兹山尤物衆一一愜遊盤芝可充饑茹蒲堪結坐團題
詩生葉大濯足有泉寒由來吾所愛欲道與人難
歎息煩囂久幸然未白頭靈藥非難得名&KR0726;或可求金
光叢裏暎玉乳石中流回首顧妻子真堪敝屣儔
别業雜詩四首
小築無餘地大觀别有天窗中含遠岫屋上響流泉高
咏時題葉閒情偶弄絃興來何不可寧復惹牽纏
山人向客歡此地日如年不悟幽閒永翻疑晷刻偏蕭
條機事淺澹泊谷神全始信樵山頂爛柯非妄傳
旭日照春山山春物色妍鳥聲多在竹花氣欲成烟薜
長新脩路池深舊引泉佳時將静處人意自悠然
孰知遺世念不在去人家徑任青苔占階從碧草賒朝
朝娛覽詠物物稱幽遐莫怪迷秦姓春來桃已華
訪友人山房留題
怪爾沉冥甚時常出入稀以兹廬可愛肻使願空違隠
几鳥啼急披襟風到微營營予亦厭將此共扃扉
病中漫述二首
一生十九病坐使廢居諸日日求醫術朝朝理藥書家
人憂即死朋友怪何疎世情真已矣吾道竟焉如
頗得病中趣未嘗苦不堪床頭看卷熟被上作書耽交
息寧須請禪忘忽已參何日稍能起門生擬舁籃
病中柬可泉與可泉别久極思一見而病不能
往情見乎詞
末由披宿霧空此挹高風病意翻增劇交盟始信窮世
情經歴後心事寂寥中知爾欲相見而今只一翁
可泉相訪病不能見
爾來歡晤少伏枕過馳駒有客方銜使多情顧病夫柴
關非固閉藜杖自難扶坐席何曾割終然出處殊
友人下第還家
西上又空返悲歌易水曛有司輕失士無路達眀君莫
嘆家如磬還看鬢似雲南山當日霧猶可養奇文
病中李君度見訪家僮絶不為通走筆柬之
閉關非為疾性本好沉冥論學刊中說修形正内經訣
從静者悟語忌俗人聽已戒應門畢君方來叩扃
章二洲以侍御謫推興化府叙復揚州郡丞二
首
維揚風物好不比漢長沙半刺官雖冗量移渥已遐娥
眉空賈妬白璧本無瑕好取原冠拂朝中待觸邪
叙遷猶佐郡怪爾意能安秖有簿書急誰當禮數寬高
才宜見屈枉道亦何難雨露清時澤無為薄一官
送宋仲石赴召二首
洛陽橋外路萬里指長安舄向天中去琴留海上彈龜
文頻撫劍羊角欲生冠相送情無已寧因感遺肝
國興知有象君去莫傷違已設諫臣賞因徵良吏歸九
閽非虎守五位見龍飛美錦今成製還堪補帝衣
遊清源山二首
取路非高足入山力復餘所長元有適於計未為疎高
見羣生擾間看四體虚堪嗟二畝半促促邑中居
城中長日望翹首起遊思如何咫尺地動以歲年期忽
覩草花喜終遭猿鳥疑眀歸應復望惆悵使顔衰
清源山紫澤宫
畏景在城市聊兹息茂隂攀躋不覺遠依止自知深石
上消氛氣鐘前起悟心宿非如可謝卜築請從今
上洞宴集二首
千峰最高頂上客敞芳筵心豁雲初散形忘酒易傳滄
溟侔洞達城郭俯紛闐一與豪賢飲翛然病已捐
憑高張讌好嵐翠滿軒楹杯泛流霞氣絃含漱玉聲魂
消遊目遠日入發談清情深寧在酒不醉自非情
清源山獨行諸峰示同遊諸子二首
洞壑杳氛氲中間紫翠分興來秖自得獨往有誰羣激
射風前瀑孤高天際雲心賞悠然會何由與客論
人世多浮變高山自蒼然因兹脩杖屨暫得解徽纏白
石無塵滓青松有歲年每逢偏逗歴佳處正難傳
遊清源山同洪芳洲二首
曰余懷素志將子有知音即兹山與水何必絃鳴琴捫
蔦亦同榦酌泉時共斟無言徒脉脉相偶意彌深
同病本相憐遊攜接勝緣短笻逓間執兩屐對分穿逢
石呼俱坐探經覽共研不知形已黜目擊兩茫然
園廬閒興
積雨端居暇翛然愛一園菊如陶徑茂瓜比邵畦繁暑
退風歸樹秋深潦壊垣城中少閒客誰復到吾門
題黃墩書屋贈陳玩潮四首
疎林半畝分自築一經堂衣典充書購帷垂任圃荒諸
生來卒業千里有持糧取適絃歌暇尤難忘歲芳
之子鶴鳴意行唫秖在隂四山低戶入一徑隠花深蟲
響長依砌鶴飛知返林一聽希瑟調自見卜居心
微溪日自行蓬藋也難生不受故人薦欲成處士名環
階無惡草幽鳥有佳聲過爾輒難去貪兹養道情
習懶非吾性胡為常閉門本嫌塵世事獨好古人言窗
暗螢來照庭風葉自翻壯年在眀世慎莫苦辭喧
蔡東洛夜坐
共坐高齋夜蕭然息衆喧月中星盡隠竹下露偏繁久
厭時人語今逢長者言非因憐夙好何自顧柴門
和吳岱麓通守秋夕有感之作
高才嬰世網懷抱曠難儔少輟簿書暇還悲時序秋朱
絃徒自撫綠斝有誰留操觚娛永夕心跡見悠悠
和胡雙華郡丞郡齋言懷見貽之作二首
為郡多詩興高人繼謝公民和官府簡花落訟庭空暮
閣侵簷雨閒牀掩帙風此時鳴鶴意自與在隂同
何事專城貴偏多懷土心題詩常對吏寄興在抽簮長
物看青組幽期覽素琴愧持巴里曲欲緩越人唫
郡侯方西川與錢塘縉上人雨中郡齋夜談走
筆奉柬二首
政理日清淨郡居類化城雲峰簾外變雨氣署前生淅
瀝琴書潤蕭條几簟清夜深懸溜急法辯自同傾
不為學無生心閒物自平高僧輕遠至好雨正時行雲
起兼慈色水流帶覺聲始知符竹貴元有錫緇情
和吳通守夜月思鄉之作
海邦亦共月何事憶荆扉偶見如環景能堪碎璧輝羇
心因自感高詠覺聲希莫自思鄉切還看承詔歸
聞縉上人遊清源山
高僧真避俗為客也耽山路向樵人得身同錫杖閒泉
源當夏冽蘚色閱年斑遙憶孤燈影留光萬壑間
病中柬縉上人二首
夏日多榮木凋傷感我生拘拘徒自笑炯炯欲何營已
覺芝苓誤無由羽翰成三尸如可僇願假伏魔兵
伏枕不知久庭柯綠已蒼以兹時序感頓覺圃農荒養
性資琴瑟達生覽列莊今將未死骨齋沐付醫王
送唐婁江赴召二首
帝心嘉勞來戶口不虚增負扆方思治璽書遂見徵簡
求青𤨏入意氣皂囊勝莫倚鸞凰志今當作鷙鷹
吏民看解印未去已堪思魚棄皆長尾花繁故暎枝攀
途車屢滯出邸槖空垂欲佐薰絃曲一琴行復隨
周石崖督學擢廣西參知寄此送之二首
在楚卿才盛如公更絶倫雲夢胸自有岣嶁氣常親陶
鑄看多士綏懷託遠人九嶷遺跡古一為訪虞巡
道術陳良是丘墳倚相親章縫探奥室文物起來塵變
豹方成蔚靈蛇盡握珍還將今禮樂往靖桂嶷人
元日訪青門月臺寺寓處坐談竟日
無事緣長病似君在客邊椒花休頌酒柏樹共談禪歲
律風微覺人天語自玄香聞應有悟景昃未言旋
元夕柬青門
星宿爛山城人家正競燈微霜資照燭皓月見侵凌遇
節心猶勝追懽病不能問君今夕興還似少年曾
十六夜與青門談
四面歌鐘起華燈爍月光柳梅微辨曲桃李窅凝粧誰
向家中坐争看陌上狂獨餘吾與爾相對在僧房
青門卧病走筆奉柬二首
一戶閉香林高人此定心夜深童子睡庭際草蟲吟蓮
界除腥氣珠光照瑩襟他人徒問疾吾識爾陸沉
獨宿青蓮宇昏魔胡未降伏床迷界色稽首禮幡幢冥
力瞻燈影殊香到藥矼泠然醒睡頃微月在前窗
青門將歸走筆奉留青門寓學上人精舍而與
郡侯友也故詩援上人與郡侯以畱行二首
如何好遊者歸興起秋風言踽初來□欲隨東去鴻林
居方得伴賓館遽愁空且伏狙猿性相從事遠公
縱有思蓴興能忘伐木情垂簾常整暇下榻自高清茉
莉花初放荔枝寔漸成少須知臭味歸詫里人評
雨中柬青門
層城晦風雨穹宇迷昏朝隂翳方驕恣市廛乍泬寥九
衢横潦溢千樹隕芳飄勞想伊人阻真如隔水遥
送青門二首
惆悵温陵酒與君不再持高情隨地勝孤跡閉門思落
日人方遠芳郊意自遲從兹三徑社吾亦懶吟詩
林下非無客新詞誰與吟一朝風袂解千里暮雲深猿
鳥娛征路荒茅掩故林殷勤題贈句聊欲比兼金
題徐氏溪亭四首
高亭虚出水結構若天成波蕩垂簾影窗留過艣聲樹
低看岸遠風細覺湖平自有芳洲杜含滋日日生
浯水日悠悠虚亭壓水頭棹歌喧極浦峰翠漾中流每
夜偏多月長天只似秋更添幽事併繫柳木蘭舟
飛鳥點青天驚魚跳錦川簷欄相照暎空水共澄鮮草
際分皋陸烟中辨舸船有亭佳如此真覺主人賢
善占風物勝心巧更多奇軒楹翻别製溪壑發幽姿眺
迥開窗小臨清累石危城中池館盛坐使廢招隨
題張封君南圃池亭四首
卜築初掄地謀懽不計錢嵌巖驅到石漲沼引來泉花
氣長薰酒禽聲每度絃温陵風日好更向此中偏
别業借恩光臺池草木香玳梁棲燕子錦石戲鴛鴦荷
密魚難聚花繁鳥易蔵如何堪比勝金谷在河陽
人寰開徑遠平地覆山危薜荔緣青壁芙蓉冒綠池嵐
烟縈几席波影蕩簾帷更有封君樂千頭橘樹知
愛兹城郭内丘壑趣留人曲徑泉流遍孤峰雨洗新藂
篁寧受暑衆卉自知春好客常開宴高軒來往頻
送滕生還吳滕乃葉郡推之客
不辭為客久所戀主人賢郡閤同蔬食歸囊倒俸錢嶺
猿催去馬江月照鳴舷自說慙干謁家原有薄田
挽楊翁
已傳不死訣竟返無何鄉邦人來赴哭隠者去云亡乍
見堂帷設應無隣杵相煉精成鶴化千歲一歸翔
挽黃母
三十未亡人能甘集蓼辛歸逢地下面不媿嫁時身閣
閉窺帷月梁餘點鏡塵桮棬諸子廢口澤自如新
挽貞惠王母許氏
罔極嗟令婦斯人獨可欽茹荼明苦節對月比貞心養
有潜移水生無強委禽堪悲川逝底别劍復相尋
挽陳子貞秀才二首
子淵稱短命汝復弗如回庭對曾聞禮公車未召才芳
蘭翻自爇玉樹易先摧堪悲垂白父老有鄧攸哀
皇天聞與善之子命何艱種苖徒見秀覆簣不成山賦
鵩棲門外書螢戀案間遥知為蝶樂夢去竟忘還
哭蔡從祖秀才
早歲承家學新文冠士流河東未獻賦地下忽長遊慈
父傷蘭樹佳人詠柏舟千金聞買駿縱死也應收
挽周蹟山周以諫杖死四首
萬事真長已孤生敢自私批鱗當逆處收肉在寒時複
衣仍赭服正寢託丹墀片玉今埋矣無因諫用尸
牽裾難動聽攀檻竟徂生信是百年速須知一死榮雨
揮行路涕風慘挽夫聲莫作逝川嘆能留不泯名
玉碎姿猶潔蘭摧性亦芳歸根辭雨露埋質罷珪璋車
飾看如柳山形見若堂只愁餘憤瀝燕地暑飛霜
降魄兹鄉返精魂何所依芻靈疑榜吏幽域訝圜扉白
日終無照青春更不歸天心垂涕泣寒雨載途飛
陸檢校歸櫬作此送之陸揚州人
只說宦遊好寧知客死哀衣重官長襚木美邑氓材山
迥銘旌遶天長細雨來揚州生樂處今作鶴飛迴
挽侍御粘滌樓公
介節如絃直貞心比柏葱觸邪冠掛早諫獵草焚空几
篋無長物田廬有素風至今漢庭上猶說避花騘
挽王僉事二首
防江千里險露冕百城開惠澤洪流遠狂瀾勁節迴世
情方忌直天道亦妨才湖雨紛紛送荆人挽些哀
近日看流軰似君操行稀守官遭吏議久宦有兒饑處
室無長物附身惟故衣生平違握手沒後涕偏揮
楊蓮渠先生移居
長貧易徙家蓬轉類生涯隣壁燈堪借市帘酒好賒捲
簾攜舊月帶石走孤花奥室知難入非關隔絳紗
挽徐宜人
桃葉宜之子瓠犀詠碩人已無蕡實在空有褧衣新寶
鑑誰臨匣羅巾自掩塵夫賢兼子肖入地也含嚬
送杜松江先生之岷州肅藩教授
不識岷州遠千峰費馬蹄濫觴江水小分首隴山低雪
含盤古始路盡坎方倪王門裾曳樂應忘在天西
挽許三浦
辛苦三冬足奄驚萬事非途窮山子蹶斗暗莫耶飛返
魄兹鄉降游魂何處歸心悲廣陵散無復鼓瑤徽
挽蔡司成夫人丁氏二首
桃葉宜家日摽梅育子時問來貯雜佩佐學喻機絲扇
掩月臨匣衣蔵風舉帷蘋蘩今罷采空復澗濱滋
偕老願嗟違兹辰遂並歸劒從泉底合燈向地中輝山
雨沾容翣江霞變闕衣如雲車馬從其奈昔時非
送蔡東洛赴銓改官二首
寒氣驚嘶馬離人起戒晨清霜沾勁草修坂滅流塵為
吏儒衣舊謝官行李貧長安留滯處當路欲何因
不躭數斗米高意似淵眀來往都乘化榮枯豈吝情雨
中孤棹去膝上一琴横舉世知音少希絃何用聲
送朱肖簡
分得寸銅印新從片玉科平生優禮樂此去定絃歌嶺
驛出門遠江帆破浪過縣人流散處還集日將多
送比部史應之使還入京史以使事便道過家
長子娶婦而太夫人褒封之典亦適至二首
榮宦值眀時光華併遂私勞王欣有暇醮子慶多儀使
節驚隣里天書寵恃慈一心知報主還闕自難遲
想見燕京路秋風隨馬歸朝端須奉復即位待光輝入
省名應盛趨班影乍稀鄙夫何所慕之子振音徽
送龍南岡之貴州兵備僉事二首
欲識宦遊壯須知王土遐鬼方曾伐國人跡比趨家梯
路通酋賮刀耕履籍畬朝駹開莋盛今日未須誇
繡斧乘朱輪要荒識使臣火雲千箐日花瘴四時春蠻
語譯難曉夷心義可馴簡刑兼静武坐使遠人淳
送王堣齋守贑州二首
兩水流成贑圖經記郡名分符君出守共理帝憂氓好
古今當用酬知在此行佩牛應賣盡駈向甫田耕
露冕何其貴安車朱兩轓凋殘方待牧命數豈徒尊偃
草知風尚烹魚悟政煩君心已如此相别更何言
寄贈陳侍御按嶺南二首
繡斧下青冥共瞻執法星照人懸藻鏡游刃發新鉶令
捷風行草威疑蟄震霆炎流千載地一旦洗氛腥
百粤參殊俗六條握漢綱驄行真到海猿叫亦驚霜吏
有捐黃綬人皆識皂囊仍聞攬轡暇搦管擅詞場
夀陳西軒令尹
百事不關身一心專養神看書多得意中酒是全真隂
德覘眉采夀徵卜耳輪門前五楊柳長閱歲華新
聞家兄途中得疾二首
平日親庭側未曾曉出門如何遠遊興不記垂堂言藥
物應難得醫方孰可論秖將愁與愧送目望賢昆
遠道傳安否難知消息真思深翻惹惑望極轉傷神訪
市將求卜行途屢問人莫言憂畏甚手足是天親
莆陽龔生名應龍號潜于
神龍神不測勿用為時屯沕穆形難偶深潜德可論知
機猶戶坯好遯是泥蟠問易將因爾又忘得象言
遵巖集卷四
