遵巖集别集類五(明)
提要
(臣)等謹案遵巖集二十四卷眀王慎中撰慎
中字道思晉江人嘉靖丙戌進士官至河南
布政司参政事跡具眀史文苑傳正嘉之際
北地信陽聲華藉甚教天下無讀唐以後書
然七子之學得於詩者較深得於文者頗淺
故其詩能自成家而古文則鉤章棘句剽襲
秦漠之面目遂成偽體史稱慎中為文初亦
高談秦漢謂東京以下無可取已而悟歐曾
作文之法乃盡焚舊作一意師仿尤得力於
曾鞏唐順之初不服其說久乃變而從之壯
年廢業益肆力於文演迤詳贍卓然成家與
順之齊名天下稱之曰王唐李攀龍王世貞
力排之卒不能掩也其詩則初為藻豔之格
歸田以後又雜入講學之語頽然自放亦與
順之相似朱彛尊眀詩綜乃謂其五言文理
精密嗣響顔謝而論者輙言文勝於詩未為
知音今考集中五言如遊西山普光寺睡起
登金山遊大眀湖諸篇固皆邃穆簡遠七言
如每夜猿聲如舍裏四時山色在城中萬井
遥分初日下羣山微見遠煙中琴聲初歇月
掛樹蓮唱微聞風滿川亦頗有風調然綜其
全集之詩與文相較則淺深高下自不能掩
文勝之論殆不盡誣彛尊之論不揣本而齊
其末矣慎中集舊有玩芳堂摘稿遵巖家居
諸刻率雜以少作是本乃隆慶辛未慎中子
同康及壻莊國禎稍為芟削重鋟較為精整
云乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
