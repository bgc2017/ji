遵巖集卷六
明王慎中撰
七言律詩
萬壽節侍班奉天殿柬丘集齋侍御二首
風生露掌集祥烏雲耀紫清五色殊宫扇徐開蟠雉尾
爐烟高裊繞龍樞燎移百辟珮環列星落千門簇伏俱
虛薄自慙違補衮瞻依叨從效嵩呼
雞籌魚鑰漏聲催鳳闕龍樓拂曙開五色祥雲扶北極
萬年天子在中台仙人樂奏鈞天上王母桃從瓊水來
獨進千秋金鑑錄侍臣不愧九齡材
元日侍班奉天殿
王正元日新堯歷天子明堂拱舜衣仙樂同鈞諧鳳奏
文星合璧抱龍旂雲間閶闔鳴珂入風轉爐香惹䄂歸
三載郎曹淹赤紱尚慙補衮寸心違
三日偕容臺諸僚友遊大慈恩寺登鏡光閣即
席賦
鷲峯飛宇孤逾麗鳳甸晴煙翠欲重北海霜冰虚暖氣
西山雲樹散春容殊方天地愁目盡此日登臨新歲逢
况是携遊俱俊逸但教得醉任萍蹤
四日陪夏桂洲學士南郊觀牲
皇州風轉翠雲遊光湧南端璧月流珠樹靈壇春漠
漠尚芻御廩夜幽幽天迴淑氣蕃羵犢苑静繁星散旆
騶視滌逡廵移劍履明禋優渥動宸旒
送鄭滁州
與子避居潞水上憶在東曹詩興多二月風煙辭省闥
三吳書劍阻關河花明江驛下帆影棹入滁陽近楚歌
此去琅瑘堪吏隠醉翁亭古發煙蘿
同郭水部子愚東郊相土因遊邵氏莊
郊行不廢觀遊興戚里園中事事幽變幻羣峰開華岳
霏微五月動清秋風来繡戶聞啼鳥雨溢金塘聚浴鷗
杖策况隨滄水使解纓長羡白蘋洲
寄贈宼體朝進士尹廣平
羡爾獨隨飛舄去邑人遥望雙鳴騶郎星天近輝昴野
薊闕雲生接冀州潞水署香曾對酒朔塵官况復經秋
少年作宰定嘉績千里相思罷倚樓
送黃後溪守灨州
仙郎粉署有聲華五馬鳴珂出帝家漢室淮陽還去國
王尊蜀郡並驅車煙塵畫静天邊癘霜雪春行江上花
此去何須愁道險薄遊今已困風沙
至昌平有感
遠郊風葉點人衣近郭危樓敞暮輝山迴龍虎皇輿壯
馬放騊駼戍鼓稀日月行藏玄鳥逝關河感慨白雲歸
時平守帥休空喜莫使燕雲羽檄飛
朔日昌平城登覽二首
上谷孤城對水濆滿城冬旭裊煙氛天開秦塞饒黃草
路入皇畿長白雲萬里烽煙代野至五陵佳色壽山分
四夷自古明王守勒邊誰數李將軍
宿雨山城淨曉暉高樓臨眺思依依仙人掌上雲初散
白馬關西雁自飛古木寒鴉啼朔霧荒陴遲日上征衣
天山直北誰傳箭目斷秦兵未解圍
望居庸
天山九塞有居庸設險功誇六郡䧺山連白馬懸邊月
寨壓黃花多朔風未報捷書飛大内尚聞獵火照雲中
北平飛將今誰是東南芻輓已無供
悼陵陪祀
絶壁丹流萬葉紅秋峰長鎻翠華宫愁雲玉坐松楸裏
落日金鋪霜露中鳳葆虚留栖漢月鷄鳴無復賦齊風
聖情追遠遥悽惻冠舄趨陪百職同
泰陵
敬帝垂裳上造日遐荒扶杖中興時宵衣午坐蒼生繫
國論邊愁大老知四海未消虞陟淚千官尚想漢宫儀
鼎湖惆悵空龍馭瀚海風生萬壑悲
望陵
本朝陵墓枕天山&KR1005;嵲護靈虎豹閑入夜梧楸時淅瀝
飛泉磵壑晩潺湲龍藏萬里蟠王氣象衛千秋控帝關
瞻望不勝埃滴意嚴趨神路珮珊珊
功德寺觀三官感懷二首
丹梯翠壁鬱煙霄宣帝行宫鎻泬㵳牧馬池荒殘白草
釣魚臺古長青苕宸遊夢到華胥上仙仗巡非汾水遥
曉向危樓瞻氣象雲端佳色護岧嶤
憶昔宣皇遊幸初時看水艦戲西湖江花海石藏秋浦
雜珮華裾駐玉輿天地百年殊感慨日月三殿自虚無
登臨欲下牛山泪檜栢吟風夕照孤
望湖亭
望湖亭倚碧山隈不盡長天萬里来水闊槎從雲際泛
波涵仙是鏡中開霏霏曙靄芙蕖落宛宛晴沙鷖䳱迴
垂釣解纓本吾事臨風把酒興悠哉
龍潭
卧龍潭在碧山岑噴沫蟠渦自古今隠隠蛟蜃逃靈氣
時時風雨激高吟青天日月懸相映白晝雲雷黯自隂
會見九霄嘘黑霧即看四海望佳霖
吕公洞
高頂可憐吕公洞礧砢危石相住撑根豁一門山欲斷
泉流四壁晝常清險絶故須秉燭入蒼茫祇怪傍雲行
藏虹蟠蠖理或有冥搜恐觸神物驚
碧雲寺晩飯
近郊蹙踏已塵跡抱郭清切復禪樞斜陽古殿鴉亂集
積水短蒲鶴並呼客病正宜依梵寂情超直擬仍仙都
憐爾風松故相戞倚此煙茅絶可誅
出碧雲寺道中望香山
迴馬已失碧雲寺舉目還望香山陲峰巒近日秀可結
樓閣棲雲深不移靈帝翠旗䬃欲下仙人玄鶴飛相隨
瑶花璚草如可得青藜白&KR1869;任所之
登圓静寺後山攜張子汝思
策馬清隨滄水吏捫蘿幽到碧山岑最憐絶壁流霞氣
况有澄湖清客心落木蕭疎明遠近行雲縹緲静高深
靈芝紫蕨亦吾分石髓丹砂與爾尋
宿碧雲寺
杖藜日晚尋丹壑解騎霜晴宿碧雲十月懸泉飛玉瀑
三天現鏡轉金輪雕梁曲檻蒸霞氣翠瓦朱甍墜露紋
石槨牛山俱有恨長留凉月照瞿曇
宿混元靈應宫
玄宫東瞰皇畿迥碧水西瀠漢甸斜初月清懸仙子洞
歸雲深擁羽人家珠林招近千年鶴瑶篋分探九鍊砂
未駕青牛凌紫氣且乘白鹿住丹霞
鎮國寺與張子對酌夜談
松栝枝團廣岫隂仲冬凉月静蕭森青山白水隨生事
高榻芳尊共解襟畫省香煙空入夢遠公白社許相尋
依栖擬問三天法長嘯真懸萬里心
贈王仁和邑博
廣文先生笑索居越中勝事定何如雲峰對席惟耽酒
芳草閉門足著書觀海秋濤天地浴彈歌夜鋏斗牛虚
旅山寂寞梅花晚遲爾六橋白鹿車
病中吕從野水部邀不赴賦謝
宫雲曉度濕晴沙退食煙齊省樹鴉燕闕春回催玉羽
鳳墀日暖映金花文園不起茂陵卧朔雪虚迴剡曲槎
綺席瑶觴違命賞露蘭風草惜年華
病中謝鳳儀過訪
一春卧病長安裏伏枕荒齋嘆索居風動蓬窗依玉樹
雲傳仙侣駐瓊琚宣城鄰並違下榻司馬窮愁錯著書
四海兄弟吾與爾霞冠月舄未應疎
送阮仁化邑博
庾嶺雲深君獨往曲江風遠故遺思風流苦憶青氊在
身世難忘白髮欺阮籍沉淪元嗜酒鄭虔樗散亦能詩
行歌莫近啼猿樹宦隠真堪采藻池
送黃長興尹葵峰
兩年見子開青眼萬里共依帝闕雲剖竹新分鄣子國
攜琴遥向越江濆青春黑綬光堪拂落日離歌調忍聞
霅水峴山多勝事風塵愁望正思君
金山雜詩八首
崔嵬樓殿俯金山窈窕亭臺引玉泉羽獵連屯萬虎士
水嬉齊奏六龍船徵歌樂選燕秦伎聽法筵參摩遁禪
宣帝巡遊甘脫屣侍臣扈從總登仙
武帝乘輿駐翠微西山重見五雲輝羌兒掣馬行營疾
校士射蛟水檄圍霞氣如臨仙醴瀉泉聲故近御筵飛
至今草木遺光寵日暮遥瞻冉冉暉
沓嶂迴巒莽不分紫煙蒼靄晚氛氲樓臺拔地千層起
鐘鼓中天四埜聞畫棟雕甍回日月曲池伏竇定風雲
高僧盡住黃金宇護勅並鐫睿藻文
康定陵前栖夜烏盤林鬱鬱鎻松梧總聞再造開邊境
不見千官拜鼎湖内使司香開寢殿祠臣常祀掃金鋪
翠華縹緲空中度絳節靈應羣帝俱
珠奩玉盌扈繁芳遺令千秋祗自傷落月恍聞環珮
響隂風猶散綺羅香蘭蘅湖上疑湘浦雲雨峯頭似巫
陽寂歷羣山花自發為看當日倚新妝
纍纍青塜碧山隈銀海銅泉中映迴百歲吳閶寶劔出
一朝茂苑玉魚來牛羊晝下新樵徑牧竪夜窺舊鎻臺
又道東阡營石槨路人徒有雍門哀
青郊迤邐接城闉湖水西來繞御津錦里豪華紛轉日
芳原池舘錯圍春金堆石谷朝專寵玉濬盧塘帝近親
三輔選遷元此地五陵俠貴定何人
西山&KR1005;嶫奠金方白帝精躔龍走藏水學澗伊縈洛邑
原開&KR0008;杜壯咸陽雲霞氣結青蓮宇粳&KR0008;脂流碧玉光
恒鎮滹濤天地險湯池金郭帝王邦
春日和夏桂洲尚書韻
仙蓂二葉耀春明御柳含煙拂錦城北海鮫冰衝氣動
西山霞樹入看平旂迎周甸輝龍藻樂下堯庭雜鳳聲獻
歲栽花光聖壽晞暘歌舞應時清
附見夏尚書作
二月逢春春日明鮮雲旭日冠高城千官表拜當華歲
萬國朝元賀太平水岸煙濃將柳色花林風暖欲鶯聲
承恩未獻椒盤頌佩玉瞻星下紫清
春日東郊二首
仲春郊畤望春来待鳳城東旭日開錦里恩輝多邸第
青陽氣色滿樓臺遷鶯出谷風徐應變柳分林霧暗催
熙澤幸逢羣物泰全生竊荷大鈞裁
花外雲煙接禁長東郊風日麗新芳飛峰冐靄全低樹
遶澗分流半入塘角戲游塵遥辨陌探丸俠騎競趨場
迨時行樂須華盛碧草萋萋不可忘
東郊朝日壇
扈扈崇壇冠景崗翔梧灌梓鬱分行金鋪翼鳳層壝列
玉磴疏龍四陛張雲氣承暉皆赤色靈坻郊位正青方
欲觀聖製光宸極為識羣心奉太陽
奉祈於朝天門迎詞
漢主齋居太乙壇方春修祀表祈年祥虬扶籙交仙葆
青鳥啣書近法筵尚璽親承蒼玉案羽師跪授紫泥編
長奉光天神道教登釐無謝福為田
春日觀南城同禮曹諸子三首
城南林囿窈逶迤雲裏樓臺互蔽虧半綴朱欄千品實
全交繡戶萬年枝河流倒接星潢注峰起如將日觀移
在昔躍龍餘聖跡於今試馬耀乾詞
離宫往往像神仙誰擬甘泉起漢年復道横看連象緯
曲房深轉貯雲煙穠花齊發粧靈囿雜樹分榮蔭御川
但覺觀遊皆出世不知劍舄已昇天
朱曦禁苑盡芳菲傳道神遊轉翠旂製拱琱金丹鳳絢
疏橋累玉素虹飛風泉數處歌絃合花萼千名錦繡圍
正覩乾行行幸處修恩無地不光輝
東昌題任元樸御史園
選地幽棲近水湄野人争席鳥忘機垂柳裊裊供書帶
蔓薜青青取製衣不學蔣園延客少却嫌鄭谷受名非
任公本擅投綸術可以方壺作釣磯
謫毘陵發都下
臨岐南北垂雙淚誰識楊朱失路嗟在野自疑非虎兕
此身已解作龍蛇壯圖中失逢時感竢罪南遷拜惠嘉
恩予晉陵猶不遠其如卑濕類長沙
至晉陵
本因懷璧自招尤覆水成泥豈再收行澤却防漁父問
入山恐負晉君求束書長嘯辭京邑捧檄逡廵到本州
入境棲棲誰解者傍人應謂一官謀
在郡作
憶從束髮通朝籍才薄遭時報效賖直木孤生先得伐
明圭太潔易成瑕朝天路絶辭風葉去國身輕失水查
竄逐元非明主意啣恩不忍赴懷沙
月夜同姚在明濟上觀水
盈科流水濫湯湯映月涵空更可望泌沸千淙珠比色
澄泓一曲鑑為光遥遥銀漢微分景宛宛金隄與障狂
取適有同蒙吏傲兼擕惠子在濠梁
贈郭水部郎中治河
河出崑崙决孟津司空治水智如神下楗欲濯淇園竹
荷鍤皆徵韓國人玉堰七星遥證斗金堤千里不飛塵
若逢漢帝来沉璧應免從官助負薪
彭城送謝道安舉人應試
少年挾策趨上京俊美多才衆所榮稷下雕龍参辨駕
郢中白雪擅詩名他鄉不料逢論舊臨水那堪復送行
旅竄慚予非狗監聞君已賦子虚成
江上送毛太守入覲因寄舊遊三山諸友
念别須臾已歲餘忽逢江上意何如心悲不語傷時事
眼看雙分畏簡書遠水片帆天際沒晴忩古木岸邊疎
故人相見倘相問芳草閒門是謫居
留都二首
徒然往日矜佳麗地作天開祇在斯吳楚荒郊奄作苑
江淮流水即為池人誇才藻稱三傑家應星文置百司
太息六朝詞賦客芳徽空想盛全時
帝京歌舞盛歡娛表裏河山樂事俱金埒藉茵遥出郭
朱樓照水蔭通衢妖氛洗後江長静王氣生来地盡蘇
若使墨卿稱主客不論漢室有西都
恭覩留都大内作二首
壯麗誰言漢未央鈎陳華蓋翼明堂千門旭日光分映
雙闕中天勢欲翔前殿曾聞臨遣帥離宫屢是從諸王
微臣已恨生時晩拜手徒思頌太康
欲知開造與天侔聖跡難尋帝業留苑外河山紛錦錯
城中樓闕若雲浮深宫紅樹春長閉高掌金盤露不流
常現瑶空雲五彩曾隨仙仗奉宸旒
春日行觀禁中高皇帝舊苑二首
千門臺殿碧波流咽盡寒聲出御溝天上橋山仙馭遠
人間圓嶠禁城幽花狂不記當筵舞魚巨曾經聽樂遊
垂柳依微春不展為思恩幸半含愁
芳菲御輦屢經過寂寞於今歲月多草色猶如思望幸
鶯聲尚解囀當歌更衣帳冷空瑶殿窺鏡臺荒咽玉河
太液宫前舊池水年年春雨長新波
寄贈黃宗獻守璚州兼柬顧與新憲使
主恩懷遠托分憂萬里乘空并是遊百室日南開北戶
孤城海上俯中流津橋喧處為珠市郡國晴時見蜃樓
持斧風流賢使者政成觴詠接諸侯
送郭世重出守南寧
朗寧荒絶不堪栖遊客思鄉轉路迷千嶺驟昏如瘴起
四時不斷有猿啼編氓半是居蠻洞行路相言避毒溪
千載播遷仍寘遠好憑鬼卜問南雞
幽居翫雪柬人二首
肅肅玄隂冬布令紛紛白雪晝凝華明姿敵日堆難散
弱質凌風舞易斜楚地有田皆種玉寒空不樹自飄花
此時正憶離居者贈把瓊英比折麻
江城雨雪及春歸三白呈祥表應祈(時禮部祈雪雪降)皜素凝
華因地積輕盈弄出鬭風飛千峰掩翠皆同色四野垂
隂倍有輝獨羡仙郎操妙曲聲高真使和人稀
移居
栖栖微禄豈謀身擾擾移家學避人高柳欲栽當外戶
青山依舊借東鄰門無車馬何須僻窗映圖書不為貧
籍繫中朝心在野誰知陸地有沉淪
高祠部子逑訪予告中值予出遊不在見投贈
章聊用奉酬
因病相侵却得閑一官方在是非間身同雲出無留處
住近城隂獨掩關高士已題鳳字去野人空共鳥飛還
間窗寂寂春光早惆悵清揚不可攀
出遊城南山寺
一官常懶愛僧閑来往禪機每扣關綠柳閉門空自長
白雲出岫不知還欲牽簮紱奈微力豈少鸎花非故山
那似匡廬為社者投師不遠栗林間
遊朝天宫
蓬莱元自道家山簾戶隂隂珠樹閑乞向朝中除仕版
却来方外着仙班花間犬吠知人至空裏鶴飛為客還
一扣玄關回念想因悲擾擾在塵寰
登江東城樓
花片飛飛柳色深登樓一倍攪鄉心長隄煙草迷人去
遠寺夕陽帶磬沉江水無風時起浪春雲不雨每成隂
躊躇滿日時相會惆悵前林倦翼禽
春日懷歸
東風送煖雨晴春柳色鶯聲滿四鄰道勝自然千慮捨
身閑何戀一官貧朝来廢櫛看山色日裏扃扉避世人
豈有微才逢聖代空令失計遠嚴親
遊天界寺逢蔣南冷子雲留贈
香林新雨四無塵綠樹初齊古寺春病起獨尋芳草路
林中偶接放歌人未酧談笑形相得稍問姓名意已親
落日還歸城闕去愧君雲水一閑身
請告弗允赴省作
腰章束帶不勝羸還顧自身却自疑田畆難忘平子賦
雲山也笑尚書期出門騎馬逢人懶曳組升堂畏鶴知
舍裏青青春草待若為留色慰幽思
請告弗允後寄蔡比部道卿
無才豈料乞身難強學城東且閉關世事浮雲機久息
故園芳草夢空還春栽藥品因多病日理圖書轉覺閒
不得自矜年少壯相思一夕損紅顔
省中
古木隂多鶯亂移白雲不去伴留司侵階草長閑終日
拂印塵深鎖幾時散地菲才容吏傲低頭寸禄令人悲
頗耽恬曠頻欹枕僕從翻嫌出省遲
哭梁宅之
天道蒼茫不可知重泉寂寞所從誰祇餘蘭氣芳華省
獨有螢光識敝帷無使求書忘舊草何人脱劍贈枯枝
蕭條落日聞鄰篴淚盡無由世上期
和李司業懋欽登廬山石耳峰讀空同先生之
詩作
同聲殊世易懷思惆悵風流不在茲真蹟愛從苔刻認
舊題多是野僧持張衡不負揚雲待屈子能令宋玉悲
流落當年何足恨斯文今見後賢知(李詩有誰令流落明時去之句)
題箬溪草堂贈顧中丞
箬溪溪上箬隂繁主人葺箬卜溪源近市荒惟三畆宅
負城幽是一丘樊雨滋蘭蕙看成畹徑長蓬蒿漸塞門
大德如今俱小隠壯懷相對欲何言
夾浦舟中别李湖州邦良
&KR2997;篁夾岸似湘隂一夕孤舟千里心地遠誰憐臣道枉
官貧轉使故交深幽蘭自馥皆同臭折羽卑棲各異林
臨路殷勤何所贈匣琴珍重少知音
游茆山贈兩道士二首
厭世歸心大洞天玉皇按籍許為仙身飛金策朝元去
手捧瑶篇拜闕旋白日鷄鳴霄漢裏古時杏拂羽幢邊
自言棄跡方成道枉誦從前内外篇
尊師得道貌如童追躡岑崟但使風毋道姓名千古上
時聞笑語五雲中開山指顧逢秦禪行洞應知與蜀通
憂患相仍兼疾病願祈一粒發凢蒙
宿茅山栖霞道院
凉月高松翠影長石壇隂洞映蒼蒼山煙發氣鄰丹竈
澗水流芬潄藥牀静見道心生白室閑披仙籙檢青囊
投身未卜他年計明禱茅君一瓣香
游茆山柬唐太史應德本與唐期往而予不能
待因以嘲之
聞有人間不死庭遂歌招隱浩長征巢鶴青松年共老
經泉白石色兼清神君跡化名空在幽洞花深客自行
為語稽康仙分薄縱逢石髓也難成
寄題吳興吳太僕園亭
吳興本是佳山水况復名園選勝開曲引苕溪来漲沼
平分峴石作層臺琴書數處無塵事花鳥三春有酒杯
他日南尋天目頂因君清暇得徘徊
餘干李春江先生致魯國左相而歸先生昔貳
泉郡予方髫年在諸生中最荷奬識展拜感
舊情見乎辭
登堂懽宴挹沖襟為問先生邇在林晚愛溪山輕相印
日邀里族費家金門前流水心俱遠市裏囂塵跡自深
却憶受知童子日徒然長大祇如今
寄陸憲使選之李提學雅大田參知叔于三君
昔同禮曹今居官嶺外
端居離索嘆盈襟却記當年寵遇深抽筆每參原廟對
横經曾侍辟雍臨恩私難恃看孤跡職事無稱抱寸心
嶺鴈江魚俱寂寞相思何處寄同音
送陳中川之汴藩雪中作
衣冠出餞曉匆匆白雪紛紛灑應空皜素明姿偏敵日
輕盈弱舞不因風裛塵故為迎新隼飛片猶如點舊驄
獨把瑶華當别贈清輝瑩質與君同
題將軍遊騎卷
青青細草滿平原故將飄零馬足閑春日朱樓垂首過
暮雲赤坂獨身還偏裨各散他門下歌舞盡銷舊帳間
明月琱弓閑在臂不忘掛箭出天山
送宋龍門行甘州太僕
磧路蕭蕭關樹微君行萬里事戎機忽到河源知地盡
試登隴首見人稀時平塞下降羌静野曠秋餘牧馬肥
却笑漢家求大宛貳師再出只空歸
論文示門人方元煥晦叔
琴名錄綺舊曾攜柱是連城明月輝曲裏其人如得見
彈来於世肯聽希終身已分長抛擲拭目聊為一取揮
傳得廣陵真散後莫令手指與絃違
樂平道中暮宿田家
風雨蕭蕭僕馬煩客身寂寞託空村深聞夜杵應傍舍
静對寒燈獨掩門難竟孤眠尸吏媿猶慙一飯野人恩
晨興欲問田家樂官騎催程不得言
德興道中柬陸毅齋憲使陸君昔同在禮部
客意悠悠忽自悲客臺憶共奉恩暉春城柳色趨朝入
天路香煙扈祀歸官冗方知思昔遇途危猶未覺今非
舊遊零落俱何處職事逢君得暫依
臨川郡樓張都閫招飲
樓閣崔嵬俯一州當樓置酒楚天秋參差梅柳軍中樂
高下溪山城上遊席照滿輪宜取醉林飄一葉正關愁
銀瓶頗怪傾難盡曾換將軍舊紫騮
中州道院夜宴
孤舟宛在水中央仙洞深深草木香林下鶴行隨得路
徑邊蘿蔓過罥裳興来斟酌瓊漿瀉吟罷參差玉樹蒼
白露滿天河漢淺還城燈火一川長
逢鄭廣文先生
童年釋菜及門墻在泮常依芹藻芳座上談經分半席
齋中鳴鼓接餘行徒持章句貪干禄獨守簿書媿省方
十五年来音問闊何期今日復升堂
贈郭僉事以亨起復入京
風塵淪落故交忘水上相逢益自傷持牘空慙勞吏道
操觚終念戲詞場須臾握手王程廹牽引離心江路長
此去帝鄉應似客除書不省出何方
江千春評事使南昌予適以事行部豐城走筆
寄贈江雅善鼓琴因以琴為賦
古琴宛轉作龍形絲白桐堅各有名桐出嶧山孤幹植
絲從天漢七襄成何言異質元同調不是知音豈發聲
水綠山空清夜裏如聞别鶴兩方情
予行部豐城建安李君時言往提督滇南道出
茲邑相見甚懽君出高文見示稍為論訂遂
及性術之辨最多往返
一從為别苦無懽汩汩交遊意不存此道常遭下士笑
將心懶向世人言斜陽萍水逢㩦手深夜蘭燈惠討論
不悟當筵忘肉味含情相對似窮源
廬山
衣袂翩翩接鳥翰營廻磴道出千盤峰巒拔地紛殊態
樓閣中天起壯觀斜日色開三楚秀微雲隂散九江寒
將同名嶽期終老且向匆匆客裏看
春雪同省長諸公讌集
絳燭燃霄深院闌廣庭積雪不生寒春聲笛裏梅花落
夜色杯中竹葉乾坐上拂衣先起舞燈前改席更留懽
人生分合兼衰健今夕須知一醉難
宿天池寺示同遊薛仲常
在世多憂坐自拘微官未得惜馳驅因尋絶頂逃人跡
偶滯高齋减病軀理髮晨光窺石鏡焚椒夜氣對香爐
一心生滅元無取不語但應爾與吾(石鏡香爐俱峰名)
宿天池寺明日下山寺僧相留予愧其意爰題
西壁
隂隂松竹覆層巒蘭若深開曲徑寒樹裏燈緣傳法現
林間花是講經殘窗臨石鏡天長曉門掩珠簾夜欲闌
釋子相期無以答未除妄想為微官
登佛手巗屋角嶺諸山
緣崖百轉幾經休廻複千峰晩氣浮路絶見僧行樹杪
猿鳴呼客入林幽平看珠斗懸燈影俯瞰明河激澗流
頗似謝公高簡性領州不自廢山遊
由大林寺尋講經臺因循香爐側下山
十尺飛蘿手自援鳴泉數處弄潺湲半峰栖霧逢僧濕
絶徑穿雲見虎閒岸幘正宜巗石上褰衣時傍竹林間
夕陽翠巘看尤好去路心知是下山
暮雨投圓通寺宿
野色蒼蒼遠寺微因聞鐘梵起歸依僧閒正伴谿雲返
客倦偏逢夕鳥飛一院燃燈通暗路滿空香雨沐塵衣
齋心願學無生理漢綬嬰身嘆跡非
得舍弟道原書欲来豫章久而未至
報書省我喜終朝日日相望正寂寥尺素翻疑魚腹幻
寸心真惜雁行遥夜長綘蠟花空豔秋色芳池草已凋
愁極欲將荆樹植連枝照室免蕭條
除夕示原弟卧病
深夜殘爐火剩紅如灰一念懶書空欲歸舊里時難决
未遂初心歲又窮寒色暗消燈㷔裏春光細入漏聲中
客居寂寞真憐汝骨肉情親病亦同
元日於藩省祝賀述懷東徐少湖太史
蒼蒼寒色滿嚴城霜露樓中刻漏清煙雜燎光看曉淺
風搖燭影覺春生壯心已謝鵷鴻侣病齒空餘狗馬情
才薄本宜長遠斥問君何事厭承明
送袁生應樞攜室入京覲省嚴介溪宗伯袁生
宗伯之婿
青青春色起平蕪客路㩦家正可娛雪映船窗開卷用
風吹江水掛帆須丈人已立中朝岳愛子真還合浦珠
借問南宫趨侍處何如片玉在冰壺
送孫豐山參知入賀明堂大享禮成孫與予先
後為禮部
送君南浦思翻飛前後為郎入禮闈直以遊談參制作
更持文史答恩暉周南跡滯臣心遠汶上圖興帝道輝
舊賦甘泉還有筆好將再染奏垂衣
送方&KR3347;庄僉憲入賀明堂禮成
豫章解䌫雪晴消計及長安淑景遥垂柳新隂看向苑
啼鶯初曉喚趨朝心同江水知歸海身在鈞天喜聽韶
左个春開應有問何如衢室帝為堯(月令春居明堂左个)
遣興
生平不省緣何病日夜憧憧抱百憂自向心中除害馬
便將身外等虚舟好閒幸爾遭無事寡援寧須請絶遊
竊比前人為禄隠不妨世上且沉浮
再至德安公署
為官懶拙本無稱樂業田閭寡訟争閑署簿書終日静
孤城草木及春榮行庭最愛蒼松色隠几翻嫌鳴鳥聲屢
向此中民不厭年来自哂近人情
錢侍御出遊東林予留江州城中阻於陪從作
此奉柬
達人瀟灑樂煙霞自向東林問楞伽脫却繡衣掛貝樹
更騎驄馬踐香花坐中山色夕陽亂門外溪聲春水加
城郭匆匆多事者愁看遙巘片雲遮
錢侍御宿天池寺疾作召醫予屬有事不及往
問以詩代柬
聞君耽卧南山阿為戀繩牀起病魔法鼓揚聲生寂滅
香池涵照洗煩疴翻經半與方書雜飛靄偏從枕席多
問訊有懷難自往空令示寂作維摩
送趙教授志貞
居藩寂寞久無歡聊為伊人一解顔嗒然語合形骸外
去此交存神氣間共指馳驅循大道更期著作副名山
一尊臨路情難盡原草含黃暮雨間
移官河南報至作
赤雀翩然銜尺書書中忽報有新除世榮已付浮雲外
生意翻為腐草餘悔把青黃災斷木却教鐘鼓饗爰居
一官虚謬頻遭調寂寞揚雲愧不如
過劉實夫墓下作
斜陽片景水潺潺堪歎先生永閉關寂寞一坏埋白骨
蕭條幾樹掩青山不懸寶鋏枯枝上空灑瓊珠宿草間
人世相期那得見千年應作鶴飛還
弔李空同先生
空同先生之風予慕之久矣無由一見比以
謫官稍遷汴省獲訪故廬而先生冡子伯材
亦辱過從之雅故末句及之
大梁竣罪異長沙託賦河流比汨羅明月投人遭按劍
陽春驚衆寡賡歌幽扃路閉黃鐘絶副寫書藏玉屋多
論次舊聞應有泣史談舊業竟如何
蘇門山
性愛名山恣懶頑每逢佳巘便開顔岑崟忽躡蘇門頂
清淺兼臨泉水間地勝絃觴寧為賞心閒魚鳥却相關
坐思善嘯巖栖者不得神遊接往還
百泉
名泉千𣲖遶共山匯作共池碧樹環外物都從泉上淡
中心獨向樹邊閒鷗鳬羣戲翻珠碎荇藻叢生點鏡斑
此地真宜投袂隱堪悲朝往夕来還
送胡中丞可泉西歸
廣野微塵柳眼青衣冠飲餞一城傾還家且有藏書富
解組真同脫躧輕路出崤陵桐樹盡旌飛灞岸嶽蓮迎
歸田賦就身猶繫因送將歸客念盈(時某方有乞歸之疏故末句云)
送竇憲長入覲
離亭杯酒日初曛征馬長嘶首北雲為畏簡書三載覲
自陳功伐四聰聞試言定拜綸音重錫宴應沾御醴芬
欲問風裁清海岱但看滿路雪隨君
送正郎之畱都
秦淮綠水石頭城此去遥知愜宦情望國定瞻龍虎氣
登臺試覩鳳凰名風流却值山川壯形勝應逢賦頌成
憑君莫自傷畱滯漢室由来重二京
承西亭惠梅愛其香色賦詩
一枝疎淡在銀瓶虛實蕭條冷氣生近嗅幾迴憑小几
貪看數起繞空楹支離形影元相得寂寞心魂轉自清
却想前人東閣裏孤花同賞不同情
詠折梅用前韻
月掛疎簾水滿瓶一枝誰折報春生肯辭帝子分瑶圃
来與幽人伴素楹香雜藏芸飄帙細色侵囊雪入幃清
漫唱巴歌投郢客引商流徵也同情
雲東次前詩用韻再呈
盈盈素質映銀瓶誰識仙葩此寄生初滿室時風入戶
正宜人處月窺楹况逢高韻能同好未許幽襟抱獨清
共指羅浮山上約便堪脫躧世中情
李少泉見投折梅之詠用韻奉答
紛紛百卉盡為臣讓却花王占斷春對雪閒吟巴里客
折枝相贈大梁人微香偏觸觀書夕疎影宜看置酒晨
異室同心投秀句獨憐如玉不能親
荷亭讌集用龍雲東臬長韻
南薰扇物夏初深久廢歡娛為客心共得池臺開遠賞
時將絲竹間清音微風澹蕩輕炎暑竟日淹畱到夕隂
此是梁園歌舞處因抽兔管命同襟
壽王閒齋
不好為官早乞身翛然平世作閒人林中築室知山性
窗裏焚香養谷神綘老六身推甲子椿年千歲是秋春
清泉白石長無改應與先生結德鄰
贈李介石徵君
廉似於陵不灌園形骸都喪我偏存機當自適宵為蝶
樂少人知曉負暄笑却龐眉謀漢貳嫌將清耳汚堯言
獨嗟太白非愚質願事陽居學食㹠
同陳瑞山蔡可泉遊覺海諸山
吾生寡好獨耽竒更接良儔汗漫期嘯向空山成節奏
行窺止水鑑鬚眉坐茵每藉林中草解珮時懸石上枝
顧謂同心高蹈者便堪脫躧視妻兒
由覺海寺訪龜石巖路中作
迴環疊嶂欲迷方来往微通一徑長怪鳥啼多山更寂
閒花落盡樹還香鳴泉數處褰衣屢側石千盤策杖妨
沉病嬰身形已廢獨於遊踐力能強
訪何默甫文學讀書山房何兼授徒
一室間開向翠微獨諧幽意託垂帷手中編絶緣披慣
舍後園荒為懶窺林木栖雲隂講席山泉帶雨漲書池
帳前弟子無休暇共說身親樂事師
訪王閒齋山居賦贈
新晴巖壑翠成圍多暇丘原草木肥坦卧空林花墮腹
行穿曲澗水濺衣簷楹半着煙霞氣鷄犬都忘世俗機
一欵幽居生静逸因思家在市㕓非
寄黃小竹遂昌
聞君領縣括蒼東瀟灑為官有道風每夜猿聲如舍裏
四時山色在城中薤間置水姦皆息花下鳴琴訟自空
遥憶潘生多暇興欲將佳句覓来鴻
聘魏山人卜先大夫葬地同行山中作此呈之
苦披喪禮不能終行抱深憂路若窮地上菁莪皆是蔚
林間高樹易多風肖柴病骨擔難弛絶線愁腸火更攻
居倚前廬何日反欲憑仙術禱楊公
得東山吉地志喜呈魏山人
芳名表地記東山佳氣氛氲曉夕攅水學之流成九曲
岡如龍躍自千盤天地應為今日待神竒寧許世人看
不緣抱痛祈靈術誰識明師一遇難
送江山人
山人資術恣浮沉妙得山高與水深地理直從分野辨
河源真笑鑿空尋折枝林裏成穿杖舉袂人前表合襟
已學蒙莊儲葬具明師相遇若為心
寄贈王秀才客遊括州
猿&KR0008;千山易惹愁嗟君聘轍為誰畱貂裘已敝書難上
狗監未逢賦枉投為客應多迎解榻此身且作汎虚舟
高林豈恨行遊滯侯貴如今重谷樓
送陳西巖山人兼寄蔡鶴山徵士
自將形質混塵煩獨有風神衆所尊託意偶談山水事
好遊不謁貴奢門道存已解遺身世客倦猶思返故園
遥憶一丘歸老處惟應禽尚晩相敦
贈魏山人
人人道是郭先生測隴窮攴到窈冥流水去来無遁性
諸山向背盡分形手中青杖標千法袖裏嚢金著一經
願禮明師求片語愚蒙何以假仙靈
挽蘇秀才
少年詞學盛朋遊賦命乖違與事仇抱志竟同川水逝
生才偏使玉樓收托孤内友猶玄髮哭子慈親正白頭
每把竒文思似玉泉臺冥漠見何由
送陳司訓奔喪還嚴州
搖搖心曲似旌懸望市過城益黯然力盡重趼行嶺外
眼摧雙涕灑江邊猿啼於越千峯雨星帶嚴灘獨夜船
舊日門人来卒業經中應廢蓼莪篇
送何參議分守承天
當年白雪流歌地此日黃圖啓籙基代卜共瞻龍起處
紛遊猶記鴈飛時離宮草樹豐馳道原廟衣冠閟奉祠
最是聖情勤遠念榆鄉節使選材移
翁以時新移所借育泉里莊氏之宅
移居寥僻遠城隈自說近人易染埃愛物還將鷄犬去
悅生好取菊松栽却笑非公家是寄毋庸謝客戸任開
白衣教令知来徑欲遣清酤就綠杯
歲首與道卿偶集月臺寺同道原舍弟
閒行曾不記春芳忍草當階忽已長綠茗煙中消病力
紅蓮熖裏惜年光求聲鳴鳥知聽法承萼開花好近香
懴悔便從今歲始相期禮足奉空王
春日登城同舍弟道原
春城曙色曉葱葱步屣危墻已好風萬井遥分初日下
羣山微見遠煙中歌鐘乍動高門閉車馬相從大路通
不悅紛華惟小謝愛余凉踽本来同
城樓與舍弟書事
城中多事厭招隨獨上高樓愛弟擕林果垂枝攀讓實
檻藤布葉取賡題朱旗日閃青原静畫角風生暮野低
最是忘歸心會處桃花新吐草催齊
精舍與原弟夜坐論詩
家貧春日獨無營虚館相看兩弟兄窗外方池知雨罷
城頭片月帶雲行情諧語笑忘年長興入篇章覺夜深
還就空齋成窹寐池塘春草夢中生
元夕獨坐
幽居猶惜歲崢嶸獨坐迢迢怱二更遥夜紛華千品動
空堂寂寞一燈明魂消舍北笙歌發心静門前車馬行
頗被時人譏寂寞胡然閉戶古先生
論學示友人雜詩(十首)
充塞乾坤惟此理更無古往更無今一腔子是隂陽會
七尺身為天地心本是完成寧用補元来無失不須尋
此語驟聞如未信但將此語細沉吟
中立亭亭四不偏何人識是静時專此形而上方名道
未畫之先自有天尋逐必然終入俗虚堂寧免誤淪禪
莫向其間求可執前人訶破謂無權
俗學牽纏醉不醒而今指破與君聽沉迷傳註何殊蠧
依倣科條即是伶過轍却来尋軌道辭家翻去傍門庭
宣尼若曉今人學應悔當時著六經
天付於人有此身此身用處是元神眼底自能分黑白
舌端也會别鹹辛求添一物偏多事巧出千般總離真
但信本来渾具足先生何用太諄諄
汩沒近儒文義教一生機枉速飄風却行翻訝身居後
兩聽虚疑耳不聰神化何曾離日用經綸元只在淵衷
從今游衍高明地始免徽纏與棘叢
至道之精豈着言聊將言語訂迷頑心思起處先離位
聲色大時更沒關昭氏鼓琴成毁際輪人斵木苦甘間
此語諸君如善聽清源山即是尼山
埋沒精神鑚故紙世儒拘陋信堪羞專從事業尊堯舜
直以能多識孔丘懸想一生思出位勞心終日困旁求
沉綿此疾真成痼苦口良方誰為投
好徑人多道本夷自為煩苦自支離省存判截静和動
先後分開行與知敬義夾持寧免二誠明兩進已成岐
當時呼得曾參唯一貫之餘費甚詞
筌以求魚蹄取兔兔魚初不在筌蹄畫舟訪劍將何得
買櫝還珠亦太迷牝馬徤行知作用潜龍不拔識端倪
古聖我思心實獲美人遥在一方西
充盈象器極高深要識惟微是道心何處天明非出王
未形神鬼已昭森尸居寂寂偏龍見暗室冥冥有日臨
請驗此時真太宇豈容一物妄相侵
送俞志輔赴闕自效
漢家征虜羽書飛壯士貪恩覺命微手拂龍泉生勇氣
胸藏豹略暢兵機將屠吐谷收蒲類願逐輕車出武威
侯印纍纍酧死戰莫愁少婦泣羅幃
文上人房餞徐山人
久躭幽獨類名緇送客還同惠遠期繫勒好嘶香草地
垂楊偏拂法筵枝杯行寂性生飛動袂惹空腸怨别離
從此看君分手去更無人復到茅茨
參知筆峯宗兄將入京道出吾邑枉訪林居賦
此為别
已無迎送絶人羣猶復杖藜出候君耳洗嫌因聞世事
頭風喜得誦新文山中偃息慙龍卧陌上差池惜鴈分
莫怪臨岐頻悵望有誰人肯訪閒雲
哭朱徵君
斵木已逃斧鑿災又隨流水逝無迴每看佳句牧詩卷
猶憶清言接酒杯蟲汚殘編塵几暗猿吟空帳石林哀
可憐幽徑荒松菊獨向黃泉歸去来
送俞郡入覲
聖堯為帝正垂衣高闢四門納九闈鸞珮冄陪鵷簉入
隼旟却向鳳城飛筵開白玉傾心醉賜出黃金拜手歸
講德著書名樂職應看歌頌徹彤闈
送汪大尹入覲
作吏如仙有道機雙鳬遙向玉京飛爐烟遶處瞻天表
綵仗開時就日暉理却横琴調舜曲持將製錦補堯衣
繁花滿縣含芳待好帶天邊雨露歸
題畫扇小景贈顧濱洛
齊䊵裁扇月形同點染丹青出化工雲氣淋漓疑帶雨
水波搖漾不關風高低萬樹毫芒見遠近千山咫尺通
却怪主人多好事置身長在畫圖中
挽黃一崖
嗟来桑扈返於真笑寄人間八十春相鶴經間窗映月
刻鳩杖倚壁生塵獨遺一世同蟬蛻深入重泉治鳥伸
從此江邊鷗不下祗緣失却忘機人
贈章三洲
高才早戴惠文冠騘馬瑶珂白玉鞍袖裏諫書人不見
朝端簮筆衆争看一封承譴君門遠萬里投荒嶺路難
折趐鵰鷹仍養翮清秋霜漢待高摶
訪陳舟峯秀才讀書處賦贈
閉門開卷日何長草木萎黃又見蒼坐榻幾穿當膝處
飛螢多入照書嚢荒庭鳥跡翻朝几古寺鐘聲到夜床
攬鏡莫須愁髩髮凌雲終自達明光
薛南塘移居走筆奉柬
頗怪日来來往疎因知迫歲始移居徑闢三條同蔣詡
家存四壁類相如飛螢入夜疑新案巢燕春還訝換除
借問儲物何所有圖書滿篋麯專車
寄施文山
問君何日滯明時直似朱顔節素絲遠謫長違天北極
量移猶向海南涯猿聲到舍初休吏榔葉飄庭正寫詩
玉體清羸應近藥朝飡努力慰相思
唐翠軒見過
蒙密城西仲蔚園鷄鳴樹杪類荒村已無竒跡驚斯世
猶有高人到此門蕉葉聲中欣對雨莎茵藉處愛移尊
與君且盡今宵興莫聽階前蟋蟀喧
紫峰先生祠于鄉賢謁拜作
閱歲如川寧免逝惟應名跡不同泯獨行身後興吾黨
沒祭社中是此人桶刻施丹嚴設像池形類璧奉游神
自慙未死頑麄質兀守殘經媿後塵
訪郭白峯山庄不值畱題二首
東郭先生真好静柴扉聊寄碧林間青山舍後經秋老
流水門前盡日閒禾廩不茨禽共食松巢無擾鶴知還
一㕓欲買相從隱此地由来可閉關
高人好尚在田廬物物幽竒事亦疎雲護籬中曾採藥
風吹牀上未收書草間遺籍農談處石畔殘樽蜡飲餘
徘徊欲去還題尸凢鳥深慙我不如
小身巖
白雲何意忽相招轉盡蒼崖更渡橋怪石似將凌傲岸
凋林偏與對蕭條獨行幽谷惟聞鳥欲問前峰偶值樵
疑隱此身須早計莫令桂樹葉先飄
慈雲院
新裁巧製成雙屐試選名山故一登遥聽鐘鳴翠微半
直看花到最高層眠鹿决起驚人語飛鴿来窺證佛乘
不覺塵心銷釋盡空林晏寂只如僧
送張月洲往南雄訪陳雙山陳時謫為南雄郡
丞
萬山深抱始興城問子胡為欲遠行逐客未蒙環玉賜
故人偏繋綈袍情豈學臨卭因邑令也嗤監里重侯生
論文樽酒相逢地上郡應傳有聚星
送星士李子益
竒談巧中似君無却把靈占過野居久縱閒心遺失得
寧憑閟術問盈虚夕陽正值青尊盡秋氣漸看錦樹疎
莫向他人道名姓草莱今已掩荒廬
崇陽樓陪汪明府觀燈二首
交衢如髮敞高臺萬戸懸燈向夜開身出半天星倒映
人行下地漢翻迴粧邊窈窕疑雲雨曲裏參差辨柳梅
鳬舄駐時陽豔發共言明府是仙才
千家門戸誇燈勝綴葉分枝巧剪裁霜氣暗侵烟更暖
風光微扇熖偏催歌隨游騎將塵去人似飛蟲撲火来
為問河陽花滿縣何如此地夜中開
胡雙華公以春興高詠見示漫賦奉答二首
芳草萋萋着處生風烟客裏倍關情高跡自看軒冕細
道心却向簿書精荒城過雨青春暮畫寢凝香白日清
最是玄暉多雅興窗含碧岫句偏成
知君百物不關身也復題詩惜去春緫為吏情嗟事迫
更緣鄉思惹愁新坐對禽言聊共語見飄花片亦傷神
疎頑敢謂能同調却枉瑶緘示我頻
約齋劉公作壽藏戲柬
超然高識有誰儔不諱生前作死謀百事都忘長脱躧
一丘預築待藏舟親題幽石因山表選植名材繞隧畱
只把兩間充葬具嘆君曾未似蒙周
送史西厓守沅州
高材領郡武溪濆莫畏蠻荒盛毒氛好變侏&KR0867;歸雅俗
更將清暇訪竒聞苞茅曾致齊人問銅柱欲窺漢將勲
小酉山中藏逸典探幽應得覧玄文
送陳秀才附驛往沅州
下帷兀兀不窺園躡屫匆匆驟出門獨向五谿馳驛騎
欲過二酉聽鷄猿携書偏與賓游别仗劍曾無妻子言
溆浦最悲騷客賦憑君一為訪幽源
吳默泉張鄮西二公遊清源山有作投示輒用
奉酬二首
鞅掌何人解好遊高才擁傳擅風流幽花帶雨紅初潤
密樹含烟翠更稠境勝况兼賓友美心閒正值海天秋
掞摛華藻流宫徵散入無諸古郡州
秋中佳色絶微埃身在高高氣象開縹緲海門蟠貝闕
氛氲天路出香臺支離邑戍紛如點破碎陂湖漂若杯
最是登高難作賦諸公賸有大夫才
題九溪書屋贈姚生體乾
高才也有絶塵心獨傍含漪闢遠林竹屋數椽容偃仰
溪流九𣲖匯清深水光蕩几初開卷漁唱過門正鼓琴
莫謾掩扉矜遯跡未忘作賦羡知音
贈雙竹
君看種竹滿江南獨在君家世所談特植太孤偏有偶
叢生非貴又無三色搖兩翠祥烟裊影拂交隂淑景含
若取為筒清廟奏共言律品並裁堪
題寒泉精舍贈羅希周并柬其弟希陽君
精廬巧搆事全幽最是才人解息游滿室吐芸千卷積
當階鳴玉一泉浮含毫每玩霏霏灑行樂常通㶁㶁流
更向池塘滋細草春来佳句夢中求
贈姚體諧秀才
翩翩佳士氣翻飛蹴踏千羣血汗揮善說尚書宗伏勝
早攻文賦似陸機虚名枉辱藏懷刺形穢真慙側玉輝
但看才調如君者豈是衡門一布衣
送黃葵峰廣東廵海憲副黃舊為給事中
緩帶輕裘欲立勲書生獨領伏波軍隂符秘演五兵略
寶劍光懸七曜文日照樓船銷海怪霜含節鉞净炎氛
西掖聲華人盡識功成早入事明君
送程太守歸養
喜動心顔决棄官寧論皂蓋與朱幡功名薄是微臣分
乞請俞知聖主恩出入扶持蠲疾痒晨昏甘旨奉温存
君家白日偏長永為有金花堂北萱
寄大梁高大
極目雲天間阻脩懷人日月易悠悠蓬池静處堪舒嘯
梅萼開時每惹愁一日相思腸九折尺書應想見千憂
莫言行鯉難過嶺自有黃河入海流
宿萬石山道院
暮赴松門非為倦欲依妙境息奔波燈前鳴磬山中静
石上流泉雨後多秋氣漸深聞木葉天機忽長在巖阿
躊躇未决投身計荏苒其如老至何
送洪克晦尹淳安
銅章綰綬墨華明百里堪言作宰榮江出新安流過縣
山從建德遶為城烹魚比政苛應免帶犢喻人化自行
興革初然民吏笑漢庭終說子康名
寄睦&KR4520;西亭
最愛梁園脩竹舘風流帝子獨翩翩豪華却盡攻文苦
寵數偏能養性全馬過繁臺誰可記鴈飛蓬沼信難傳
山中桂樹偏翻甚寂寞柴扉養暮年
送賓山大士還錢塘
祇說身同雲片閒南遊何事亦思還禪心已寄生滅外
浮跡寧存来往間竪佛誰能酬一偈持燈行且照千山
莫將空性呵難别師去吾今又閉關
錢塘縉上人来泉見訪值予卧疾不能見作此
投之
窗中伏枕蓬蒿長城舍荒蕪只似村消盡形容神獨壯
都無寢食息空存往時賓友全辭社結夏高僧忽扣門
莫倚文殊能問疾此中欲答已忘言
往日客錢塘住西湖頗久湖上山水藂林之勝
至今猶形夢寐因縉上人来喜而問之二首
客居久住西湖水水上諸峰已若家别後心情長欲往
夢中光景每多差蘇隄小柳成隂未逋塜枯梅坼枿耶
知爾新從湖上至故憑問訊莫相詿
昭慶法壇經幾戒净慈禪院若為參藕居花發何年盛
虎跑泉分孰處甘多少僧存靈隱寺有無人到紫陽菴
兩高峰頂誰常住擬欲從師一一談
山中書情寄孫毅齋學士二首
田園歲入課蹲鴟手裏閒持一釣絲閉口免教名月旦
縱形堪擬號天隨柴門畱鎻逢僧至蘿徑彈琴候客遲
滿腹飲河&KR0008;鼠樂翻思人在鳳凰池
本無高志謝囂煩拙疾居然近嬾頑將母且堪耕負郭
聚徒因得訪名山春来道侣看花至日入家僮買藥還
黃鵠摩天掀羽翮白鷗江上意閒閒
閒居即事奉懷徐少湖學士二首
流泉迴曲樹扶疎頗有人嘲尚白廬傍舍名山看不足
滿庭芳草懶教除談禪已别根三乘郤疾新傳髮百梳
當路追攀今念滅何須不作故交書
悠然舒卷片雲孤寬褐偏增四體癯本為聞鐘驚海鳥
亦知在木即山樗閉門自著終堯問行路人猜效舜趨
致主唐虞公等在愛潜一谷更名愚
寄張净司馬
兩足將窮五嶽春祇牽男女未成人求田清世宜遭笑
看竹間鄰每被嗔郡縣猶煩知姓字妻孥稍已近甘珍
同塵頗惹俗流毁不是高賢豈識真
寄曾前川
斬杙伐杗竭壑岸却容大木卧江隈道路過逢徒駭睨
朝昏變怪競睚咍九成何日當營觀百尺通天未起臺
但保龍鱗蟠鐡幹輪囷終是萬乘栽
得鄒東郭書
歲月峥嶸何易除相看已是十年餘鹿麋銜草思呼侣
鴻鴈衝霜忽得書百遍諷唫開匕筯八行珍重比瓊琚
魯鷄善伏人争赴鵠邜深慙我不如
得羅念菴書
欲使行蹤滿四方不知吳越定衡湘樹隂陳禮寧遭伐
旅次絃歌有負糧疲曳已非希驥乘殷勤猶費記魚腸
未由躡屩追游轍門下將誰最簡狂
寄郭淺齋侍郎
大賢小隱卧山阿海内蒼生其柰何脱躧未應忘世事
懸車聊且養天和躍馬場邊看險地輕鷗江上狎晴波
鄙夫閒放能高論獨有年来漸覺多
吳雲泉見寄為携者中路失之
尺素春貽坐閱秋復言中路有沉浮祇應郢客疑燕說
不是殷侯懶置郵氣合形骸都已外神交文字亦何畱
崇山表嶺限閩楚岊水瀟灘空自流
得陳明水書客有談陳明水遭鄉人之侮者
初聞已駭妄相傳談久令人一悵然忠孝空聞行貊貉
安便猶不在林泉讒譏欲點偏為濯事變侵磨亦試堅
始識道心能自勝豈容小腹料高賢
寄吳默泉行部漳州
看君纓紱是柴羈行部瀟然何所為白雨乍飛休吏頃
青山每對按人時道心閉閤真如水秋興登樓偶得詩
恬泊應言無與共幽懷却有野夫知
答劉梅園侍郎見寄劉公大庾人因以梅為詠
豈少閩山梅萬樹不如庾嶺一枝春風霜郵寄香猶昔
琴冊伴栖賞更新愛翫何曾離座久清孤長自想丰神
胡為鼎食虚調味徒使餘芳及鄙人
寄江午坡
傳道薌溪肥汝遁經年門外可施羅溷塗置筆將成賦
巖谷生芝故作歌世事不知流澗水歲華空見老庭柯
山中蕙帳人長在夜夜應聞鶴唳和
答周成山見寄
可嘆當年賢吏部不防讒間失高名危機駭發曾誰料
抗節獨行已自明棄置堪憐終白首沉淪無復念蒼生
欲知吾道今何在坐席從教野老争
寄顧左山
年来漸喜世情微發嘆浮生未有歸鋉石猶知飡訣誤
雕龍偏悔著文非遂令白日難空遣坐恐華顛欲就腓
愛爾陶然東海上一竿無羡據苔磯
寄唐荆川二首
倏然於世有何心共說丈人似漢隂把釣行臨芳芷岸
採樵時諷紫芝吟暑時暴麥常忘雨園裏鋤蔬不見金
四體長勤多鄙事道情寂寞自知深
銅官山下一溪横知爾獨多山水情最喜爰題蕉葉盛
不憂長餓蕨苖榮節垂日月嫌高甚思抉烟雲苦瘦生
閒倚槁梧應自笑本逃名却近時名
寄畱都勲部洪芳洲
秣陵畱滯一郎官終日趨曹亦閉關善補凋羸惟簡帙
勉娱凉踽有江山宦情聊寄鼓琴裏詩句常刪騎馬間
都說林泉宜散逸野人知不似君閒
寄顧洞陽
水遶綠蘿莊似畫釣臺閒著木蘭船琴聲初歇月掛樹
蓮唱微聞風滿川掩卷看山心不繋題詩示客意難傳
聞著新文名應美亦知胡老已華顛
寄陸北城
芳草春風處處吹相看數舍起勞思人過戸外常盈屨
士向談間盡解頥且樂青芹香冉冉莫教白雪鬢垂垂
有文不遇工何益知子良非一卷師
送康盤峰廣西參議
握符制遠分藩重露冕臨人列郡欽節下州官多卉服
歲中牧貢有蠻金九疑曉望烟如畫八桂冬榮雪滿林
銅柱標南猶奉朔漢家雨露本来深
和程郡侯游清源山作二首
山城春半煙光好為政風流解眺登盤辟偏尋泉畔石
攀援每值古時藤名花踐遍香沾吏法偈吟成寫與僧
誰言朱紱能相繞即此丹梯已可凌
使君清興在高樓滿目浮雲向暮收天遠滄溟孤嶼出
日斜極浦片帆投藤蘿半壁垂依隼鐃吹中筵驟起鷗
正是心和多暇豫當杯莫惹離鄉愁
九月十五日黃東石招遊北山石室陪西川郡
伯用韻
九日忽然過六日好遊可不惜流光最憐賢主能開宴
賴有佳賓肯愛狂怪石解衣塵氣淨名山對酒野情長
便拚登覧窮茲月豈必重陽萸菊芳
和月中即席之作用韻
望在秋時惟此夕月於勝地更能孤諸山環寂微生籟
大海浮光駭弄珠噉遠纖毫形色盡憑虚半點祲氛無
願從太守娛清夜五馬騶人莫遽呼
中秋夕東樓宴集用韻
關山鴈過晴天迥凉氣偏成鼓角哀岑寂欲尋娛目處
風流相命上樓来井參浸漢金波漾雉堞窺湖玉鏡開
滿席瑶華依錦綺相看忍負手中杯
明月中天處處同清輝無似此樓中賓僚盡倚蘭將玉
烹炙真兼魚與熊爽逼冠衣森浩窅影涵闉郭動冲融
一聲笛呌光零亂更借燈前舞袖紅
酬西川郡侯惜别之作用韻二首
達識如公今謝傅中年作别亦情哀且題藻句寬離索
莫問萍蹤漫去来老大勲名雙劍在疎狂林壑一扉開
臨歡預惜逢難再坐覺愁容照綠杯
題名猶記曲江同世事浮雲一槩中階墀衮衮榮軒鶴
郡廨棲棲老試熊賦政賸將寬大布達觀坐使速淹融
有酒莫令杯裏淺無丹能駐臉間紅
奉和方西川公中秋夕與黃東石郡齋對飲之
作用韻二首
美夜清輝宜妙賞華筵選客有誰同悲秋忽見樓過鴈
愛月何妨軾畫熊玉鏡掛城看漏永金波倒海與天融
尊前自墜山如玉不用扶擕舞袖紅
佳期三五仍秋半月色中天自不同舉酒聊將酧顧兔
當歌寧復羡非熊郡齋下榻緣徐孺客座芳尊接孔融
皎皎銀盤懸綺席華顔照見兩殷紅
得陳華山書
柴門曲巷跡如何車轍時時碾雀羅薾疾自宜形貌惡
匿瑕易使垢疵多己無心想交人事豈有文章致客過
何為汀洲賢太守猶題緘贈到雲蘿
送朱鎮山參知蜀藩
雄藩奄履三分土風物聊將訪蜀都旟建新文明鳥隼
國談初姓記蠶鳬江名濯錦流偏麗山比脩肩秀獨孤
劍閣雙門如外戸旬宣彌覺盛王圖
寄錢洞泉以使事在嶺南
輶軒更為遠遊輕原隰光華阻使程莫遣衣當犀瘴減
遥知句向蜃樓成閒探仙籍朱明洞弔訪圖經趙尉城
共說交南多寶玉飲冰心膽自孤清
贈廖雲溪
聲如金石出謳吟肘見時因手捉衿被褐誰知懷裏玉
揮鋤不顧土中金流溪清處宜垂釣山月偏来勸獨斟
榮達紛紛輕老醜莫將臺笠愧華簮
送袁莪溪應召
飲冰高節有誰倫海郡祥刑自不冤折獄片言寧用費
守官三尺欲何恩立身會見登朝早好諫還看致主尊
事業峥嶸闈闥上可能有意寄丘樊
贈章心壺名醫
年来多病交游簡半是名僧半是醫本訪緇流參佛乘
忽逢國士話黃岐隔膚見膽神觀異刳腹浣腸法術竒
獨賴值予未反走此身料得尚堪為
投贈沈青門二首
今上好文如漢帝多才似爾正同時賦藏篋裏無人達
身老江干只自知落魄撡撾輕貴勢流傳樂府悅名姬
婁卿唇舌何須掉且向東臬守故籬
荏苒流光髩已翁詩名少日滿江東過秦著論才何忝
入蜀論文命不同劍術徒看塵裏暗筑歌猶自酒邊雄
黃金臺圮時輕士慎莫潜身燕市中
兵會館赴静泉公招陪南衡涵泉二公夜宴二
首
誰云州郡有纏牽自是高情接勝筵選地張油宜望海
建瓶瀉酒勝如川層城未闔娛遥夜列宿初稀美碧天
政務從容能好客一時良牧最稱賢
高館張筵壓海堧平臨極浦俯濤瀾洪流挹入黃金盞
清漢孤懸白玉盤席上鳴笳聊起舞風前秉燭更畱懽
振衣漸覺襟裾重忘却蕭蕭霜露寒
艾静泉督造水艦初成獲縱觀其盛賦此奉獻
兼呈南衡涵泉二公二首
雄略&KR0008;&KR0008;美郡丞英資真稱佐專城坐看整暇臨樽俎
自有威稜領甲兵海戍天清煙不起樓船風静水微平
故引簮裾觀控險共知制勝在銷萌
百尺高桅碧漢間蒙衝樓櫓静如山真將餘氣凌窮髮
坐使馳聲憺島蠻濤日吐呑增艦勢干旜閃蔽壯軍顔
兼資文武人安堵海上孤城晝自閑
寄贈陳汀州覲還治所
聞君新領璽書還車上雙幡似渥丹共理親題天語寵
借年重慰嶺民歡嵐霏入郭衙常冷木索栖庭政自寬
最是光輝人所羡為邦元季兩稱難
詠詹晴溪小隱
聊買一園成小隱高齋事事愜幽情臨池終日知魚樂
啓戸侵晨愛鳥聲新笋漸抽勝釣竹垂藤因製掛衣桁
一塵不起心長静門外何妨人自行
贈劉雪湖善畫梅
横揮急掃豈無神巧奪天然了不分清影疎疎渾欲動
幽姿的的迥難羣一枝時出臨山水萬樹争看亂雪雲
别後相思休驛寄開圖長得對夫君
夏日憶泮池芙蓉柬唐慱士
方池藂葉碧攅文秀出鮮紅數朵雲綠水含漪相映净
微風還度與揚芬幽姿冉冉偏難狎挺立亭亭自不羣
在泮歌遊宜對此誰知寂寞正思君
贈艾静泉去官
送遠郊門若為心停雲黯黯起層隂讒言熒惑堪銷骨
宦業峥嶸竟陸沉解印仍畱新字犢還家惟有舊擕琴
如弦昔嘆路隅置直道難行豈獨今
同吳泉濱遊靈源山紫雲室訪静上人
千峰高處一峰深未到遥聞鐘磬音徑路漸通難進步
山門忽覩已生心色空矗矗迎窗岫禪寂嚶嚶在樹禽
願與爾投廬遠社莫憑陶令傲東林(泉濱先生為縣令棄歸有陶靖節之)
(趣而所居在靈源山下大與柴桑匡廬相類也)
宿紫雲室同泉濱
中年頗苦病相侵聊倚䋲牀卧碧岑枕席亦是人間物
寤寐自無世上心孤月中天風不起明星出海霧初沉
此夕擕君同一覺更無在昔與如今
龍南岡久謫不召詩以為嘆
怪爾謫居猶漢吏欲將孫子長官中地幽應隔陽光照
天遠宜無雨露通聽厭舶齎喧鴃市看頻島氣起蜃宫
已知直道非今好莫向時人嘆路窮
贈黃少泉書屋
精廬小搆北山下三十六峰在眼前松桂翩翻畱晩色
雲烟開歛發春妍鳥聲求友遷喬木魚藻行風舞翠漣
期爾一經能自致豈將短檠負芳年
題少濱書屋贈金生
何處清輝最悦人若耶溪上鑑湖濱高齋結搆氛都遠
才子風流意自親静夜琴心山水在芳春調興物華新
鳳毛會向靈池宿莫戀鷗羣狎渚濱
哭黃應初山人二首
碧山長在人何處豪氣杯中恍可尋靈魄應隨遼海鶴
遺風猶寄廣陵琴同盟猿&KR0008;驚多夢舊撫松筠怨獨隂
佳句卷中時把翫堪嗟已是古人唫
舉尊酧汝知何用涓滴曾流地下無星象還天仍是酒
姓名著谷定稱愚解酲誓婦畱今語藏畫誇神守故厨
返幾桑扈真長已雙淚空垂楊子朱
酬詹晴溪疾愈見貽之作
抱疴忽自長天機四體新除去日非牀上方書閒未掩
爐間藥火撥猶微著衣始覺腰圍减覧鏡偏驚髩髮稀
應笑拘拘今尚爾不如桑扈返於幾
得家兄病後手書
半年尺紙抵千金細認緘題手跡真字裏諄純論離别
毫端揮灑識精神沉冥起後情思迫憂患經餘意氣新
誦與兒曺相解曉起居堂上慰慈親
訪吳泉濱先生山居賦此投贈
家在深山非避秦相尋正及桃花春迎看道氣眉間異
暗接心期語下親草木欣時同我怳鷄豚得性與人馴
好栽五柳垂門外雪棹重来免問津
生日自述二首
早脫風波難料跡尚存溝壑未填身朝昏賦芋憐狙輩
寥廓翔鴻笑弋人出戸漸看栽柳大行園最愛藥苖新
欲知晩歲棲遲意海上鷗羣已可馴
歲月悠悠不自驚徒然長大有何稱讀餘舊册須頻閱
悟後微言却忘譍載酒偏多尋字客翻經每枉住山僧
從今雙眼看人世倏忽浮雲幾變更
章三洲見寄清朝述遇圖册作此奉答
虚室齋心無一物猶然懷遠念伊人正攤竹簡翻羣蠧
忽枉瑶緘躍尺鱗事跡瑰竒圖繪設生平感激染毫新
鄙夫久斷浮華夢今日看題畏蕩神
寄贈周澱山太守
莆陽大守何淹滯獨把一麾老嶺陲不慣逢迎遭客謗
耐消皮肉捄民饑中堂空設懸魚索内舍曾無問絹兒
與爾固然殊出處論交此日最相知
遵巖集卷六
