重刊和靖先生詩集卷之四
五言絶句
閔師自天台見寄石枕
斵石自何許枕之懷赤城空廬復蕙帳旦暮白雲生
西湖與性上人話别
秋山與湖水遠近如相送後夜宿扁舟知師有歸梦
送謝尉
試吏才未申食貧同古人何以贈行色一酌湖上春
贈中師草聖
行草得三昧林間嘗與語秋風忽捲衣别我之何所
送僧之京
皇城十二衢埃塵滿香域何以待歸期山中桂花色
七言絶句
孤山隠居書壁
山水未深猿鳥少此生猶儗别移居直過天竺溪流
上獨樹爲橋小結廬
水亭秋日偶書
巾子峰頭烏&KR0875;樹微霜未落已先紅憑闌高看復低
看半在石池波影中
水軒
日扵詩雅轉沉迷尤愛凭闌此覓題飄蕩楊花春意
晩黃鸝飛過水東西
池上作
簇簇菰蒲映蓼花水痕天影蘸秋霞分明似箇屏風
上飛起鵁鶄一道斜
松徑
霜子落秋笻卓破雨釵堆地屐拖平不知呵止長安
客肯愛深穿冷翠行
竹林
寺籬斜夾千梢翠山徑深穿萬籜乾却憶貴家&KR0550;舘
裏粧墻時畫數莖看
菱塘
含機綠錦分新葉滿匣青銅瑩古花最愛晚来鷗與
鷺宿烟翹雨便為家
蓮蕩
楚妃臯女一何多裳似芙蓉衣芰荷幾夕霏霏烟靄
裏競窺清淺弄重波
葑田
&KR0782;泥肥黑稻秧青闊盖深流旋旋生儗倩湖君書版
籍水仙今佃老農耕
僧有示西湖墨本者就孤山左側林蘿祕邃
間状出衡茅之所且題云林山人隠居謹書
二韵以承之
泉石年来偶結廬冷挨松雪瞰西湖高僧好事仍多
藝已共孤山入畫圖
孤山雪中寫望寄呈景山仙尉
璚樹瑶岑略眼新鮮颷時復颺珠塵此中自是蓬莱
闕何處更尋姑射人
春日齋中
空階重疊上垣衣白晝初長社燕歸落盡海棠人卧
病東風時復動柴扉
山中寒食
方塘波綠杜衡青布糓提壷已足聽有客新嘗寒具
罷㩀梧慵復散幽經
氣象纔過一百五且持春酒養衰年中林不是不禁
火其柰山櫻發欲然
易從師山亭
林表秋山白鳥飛此中幽致亦還稀西村渡口人烟
晩坐見漁舟两两歸
秋江寫望
蒼茫沙觜鷺鷥眠片水無痕浸碧天最愛蘆花經雨
後一篷烟火飯魚舡
乘公橋作
晩峰横碧樹梢紅數榜漁&KR0699;水影中憶得江南曾看
着鉅然名畫在屏風
宿姑蘇净惠太師院
常愛人間此會稀話長終夕重開扉孤山猿鳥西湖
上懶對寒燈詠式微
偶書
一任塵欺古鹿盧聖經窮爛更何圖磻溪老叟能閑
氣八十封侯不似無
予頃得宛陵葛生所茹茟十餘筒其中復得
精妙者二三焉每用之如麾百勝之師横行
扵紙墨間所向無不如意惜其日久且弊作
詩二篇以錄其功
江南秋兔老毫疎數字鍾王尚賈餘因讀退之毛穎
傳可憐今日不中書
神功雖缺力終存架琢珊瑚欠策勛日暮閑窗何所
似㶚陵憔悴故將軍
清河茂才以良筆并詩為惠次韻奉答
郊翰秋勁愈扵錘筠𬋩温温上玉輝聊為夫君一栖
閣老来駑緩久知非
初夏
乳雀啁啾日氣濃雉来交影日重重秧田百畆鵝黃
大横策溪村属老農
秋日含山道中廻寄歷陽希然山人
村落人家捴入詩下驢盤薄立多時霜陂一掬清扵
鑑漱着牙根便憶歸
晩春寄示茂才馮彭年
頭上酒巾為長物據梧微詠意無涯人生行樂知能
幾但見春風滿路花
山閣夏日寄黃大茂才
幾日無緣見叔度令人鄙吝不能忘新篁繞閣薰風
細還肯時来納晩凉
錢塘仙尉謝君詠物楼成寄題一韵
仙人多在䴡樵居况對西山爽氣餘若向湖濱屬佳
句莫忘秋水落芙蕖
寄上金陵馬右丞
專席頃嘗居憲府擁旄尋亦別明庭金陵土著多蒙
頼分野三廽見福星
惠愛如春威似霜神明佳政藹餘杭集賢庭畔依依
柳無限行人比頌棠
盡道次公當入相江湖那肯久遲徊西湖春物空凝
意猶望方舟賞勝来
和唐異見寄
騷人新遺畔牢詞隠几微吟愧所知幾欲頒前論欵
客可能林下訪栖遲
和才上人春日見寄
俗外多將雲作装花前惟似醉為鄕瑶華伸玩情何
極高絶猶如登百常
寄題僧院庭竹
岑寂寳坊清夜月幾移疎影上跏趺更憐齋罷閑看
處一日還應不可無
寄蘭溪邑長史官贊
溪上紅蘭露泫華谿波浮動長人衙公餘即有扁舟
興幾弄潺湲到日斜
寄梅室長
君家先祖隠吳門即日追遊往事存若向明時奏飛
牘併將康濟息元元
閔上人以鷺鷥二軸為寄因成二韵
閒颺粉絲荷葦外數聲惟欠呌秋隂虚堂隠几時懸
看增得滄洲趣更深
寄聞義闍梨
平昔常聞溪口路重山複水去無窮禪餘試問舟人
看幾宿還能到剡中
李翰林寄松扇及詩乃答之
編松為箑寄山中兼得紫微詩一通入手凉生殊自
慰耳頻長聽隠居風
和皓文二絶
李杜風騷少得朋將壇高築竟誰登林蘿寂寂湖山
好月下敲門只有僧
芳草誰能梦謝池但將心地喻摩尼千巖萬壑時相
憶明月清風兩自知
和王給事同諸宦留題
千兵欵戸迂紅旆四壁留題拂紫苔他日北山傳故
事願將雲鶴比雲来
和蒙尉見寄
開尊且醉聖賢酒理棹時乘但暮風懶為躬耕詠梁
甫敢將高卧敵隆中
和酬周寺丞
門横野水席凝塵束緼誰能問乞鄰除是平廬貴游
客中林時復訪幽人
和安秀才次晉昌居士留題壁石
岑寂衡門題鳳處嶺雲庭樹似無依湖濱佇立應相
望一信樵風晩未歸
和馬謝祕校西湖馬上
表裏雲山極目春據鞍時此避埃塵蒼蒼烟樹悠悠
水除却王維少畫人
又和病起
展轉匡牀乍起来縹缸湘帙亦慵開三年一尉湖山
在誰識神仙本姓梅
荅謝尉得贊
牢愁慢散空階雨羈宦閒傷落日春未似青青河畔
草客亭長短送離人
荅潘司理
庭柯雪壓已如春乘興山隂亦少人岑寂園廬何所
對酒中賢聖藥君臣
載荅
官曺久已稱廉吏田里時来顧散人文戰談圍棋局
外綘侯何事號功臣
送僧遊天台
石梁天絶石城深影落蒼冥幾萬尋金策若廽聊為
說慰予終老愛山心
送陳日章秀才
閒却清尊掩縹嚢病来無故亦凄凉江南春草舊行
路因送歸人更断腸
送僧還東
中林昨夜待微月因想謝公池上楼何意師言石門
路一缾還自上歸舟
送慈師北遊
欝欝蒲茸染水田渡淮閒寄賈人舡知師一枕清秋
梦多爲林間放鶴天
復送慈公還乕丘山
孑孑歸檣五两翻香林禅石抱雲根单嚢憩罷還微
咲却是青山不出門(虎丘林壑多在寺禅之内)
即席送江夏茂才
與君未别且酣飲别後令人空倚楼一點風帆若爲
望海門平闊鷺濤秋
送易師還金華
吟卷田衣歲向殘孤舟夜泊大江寒前巗百本長松
色及早回来帶雪看
送丁秀才歸四明
有似東浮滄海君乘槎泛泛逐歸雲蛟綃市得能為
寄擬寫清真隠秘文
送謝氏昆仲歸閩中
清邵牙高雲與機林間文會忽相違南中草木正黃
落但羡冥鴻两两飛
送逐良師遊天台
貝葉松枝想暫閒半嚢乘興幾時還舡窗月上滄洲
遠應有詩題憶舊山
送式遵師謁金陵王相國
杯渡當過白露灘石城春氣尚微寒公台謁罷如乘
興試訪南朝事迹看
高牙熊軾隠鈴齋棠樹隂濃長綠苔丞相望尊賓謁
少清言應喜道人来
天竺孱顔暫掩扉講香浮穗上行衣白猿聲裏生公
石莫遣移文怨晩歸
送善中師歸四明
四明山水别多時老病心閒事事違梦想西湖古蘭
若又和秋色送僧歸
送人遊金山
水烟霜樹矗層巒點破江心一簇寒見說天多剰風
月為予間上上方看
送然上人南還
携琴譜與詩稿寄卧舡窗一榻深莫向雲中認江
樹䓁閒驚起故園心
送人之蒼梧
側身南望但依依片席乘風去似飛莫謂蒼梧在天
末帝鄕看逐白雲歸
送有交師輦下
濾羅閒佩疊巾輕秋籟隨身指去程輦下大僚多好
事退朝誰着道衣迎
送大方師歸金陵
渺渺江天白鳥飛石城秋色送僧歸長千古寺經行
了爲到清凉看翠微
監郡吳殿丞惠以筆墨建茶各吟一絶以謝之
筆
犀利鋒鋩敵五兵梦中清&KR0866;未爲靈空山日午南窗
暖擬寫黃庭内景經
墨
青暈時磨半硯雲更將書貼拂秋塵褭羸自顧空多
感不是臨池苦學人
茶
石輾輕飛瑟瑟塵乳香烹出建溪春世間絶品人難
識閒對茶經憶古人
鳬
三三两两自相隨擅頸回看赩赩衣野水無波秋色
净不知何事忽驚飛
猫兒
纖鈎時得小溪魚飽卧花隂興有餘自是鼠嫌貧不
到莫慚尸素在吾廬
鳴皐(所飬雀)
皐禽名秪有前聞孤引圓吭夜正分一唳便驚寥沉
破亦無閒意到青雲
&KR0687;&KR0687;(所飬鹿)
深林摵摵分行響淺葑茸茸疊浪痕春雪滿山人起
晩數聲低呌喚籬門
小舟
舷低冷戞荷千柄底斜穿月半輪一笠一蓑人穏
坐晩風蕭颯弄青蘋
槐木紙椎(贈與周太初)
入手輕軋是古槐幾聲清響徹池臺椎餘魚網如脂
滑時寫新詩肯寄来
先生將終之歲自作夀堂因書一絶以誌之
湖上青山對結廬墳頭秋色亦蕭疎茂陵他日求遺
稿猶喜曾無封禅書
拾遺和運使陳學士遊靈隠寺寓懷
山壑氣相合旦暮生秋隂松門韵虚籟錚若鳴瑶琴
舉目群状動傾耳百慮沉按部既優游時此振衣襟
泓澄冷泉色寫我清曠心飄颻白猿聲荅我雅正吟
經臺復丹井捫蘿常遍臨鶴盖青霞映玉趾蒼苔侵
温顔煦稿木真性馴幽禽所以仁惠政及物一一深
洒翰璘珣壁返駕栴檀林回睨窣堵峰天半千萬尋
題草詞調點綘唇
金谷年年亂生春色誰為主餘花落處滿地和烟雨
又是離歌一闋長亭暮王孫去萋萋無數南北東
西路
宋林和靖先生詩集卷之四終
