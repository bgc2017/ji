友石山人遺稿
元王翰撰
五言古詩
送别劉子中二首
幽蘭抱貞姿結根巖石中猗猗汎叢碧及此春露濃君
子每見取衆草羞與同當為王者香揚芳待清風撫琴
起長嘆曲盡情未終
執手寒江濱慷慨難為别豈無楊柳枝零亂不堪折鴻
雁西北來嗷嗷唳晴雪陽和忽已暮旅况轉凄切誰憐
蘇子卿天涯持漢節
題南塘喬木圖
南塘有喬木偃蹇盤空隂始驚鸞鶴羣再聽蛟龍吟歲
暮霜雪繁感觸一何深明堂不見取老大多苦心春風
田里間榆柳空成林按圖為君歌聊爾寫徽音
題潮州鳶飛魚躍亭(在郡學東)
虚亭倚危磯蒼莽澹無迹幽人時往來濯足坐苔石芰
荷露涓涓蒲葦風淅淅物性機盡忘上下皆自適遥峰
敞空翠落日洞深碧悠然一舒嘯造化亘今昔聖門竟
淵䆳世路何逼仄遐哉古人心日暮坐相憶
途中
萬物皆有託我生獨無家蔓草野多露𦕈𦕈天之涯親
戚不在旁更與奴僕賒落日下長坂悲風捲驚沙林依
避猛虎郊行畏長蛇封狐逐野鼠跳踉當吾車村墟四
五聚索莫集昏鴉方投異鄉迹又悲遠城笳撫劍向夜
起中心鬱如麻微軀焉足惜天道良可嗟雲漢念乖阻
道路日已遐去去復何極為君惜年華
送鎖子堅北上
亂象既無已中心恒不夷翩翩南林鳥厲翮無所依念
子將焉如慷慨與我辭西北有名將世秉仁義麾壯哉
國士心嘉會良在兹江漢有舟楫梁楚多旌旗時焉不
我與言念渴與飢明良際昌運允稱平生懷
與和仲古心飲酒分韻得詩字
淵明歸去時不作兒女悲視世如浮雲出處得所宜有
酒但歡飲戚戚欲奚為斯人不可見載歌停雲詩
題棘石圖
烈風號中林極目盡荆棘離離寒月秋莽莽古原夕冥
鴻振高翮鷦鷯翳深跡奈此貞固姿蒼茫更秋色
友漁樵者詩為林伯景賦
至道久湮蕪浮生自勞苦鴟鴞甘鼠帶鸞鳳畏羅罟伊
人秉幽志夙昔陋珪組顧此山水間悠然笑容與短笛
入空林方舟向深渚白雲時滿襟清漪或盈屨長嘯涼
風生徘徊新月吐行歌即宇宙醉卧無今古何由升杳
冥聊復謝巇阻
題醉道士圖
楚澤多荆榛崑崙植瑶草化工運神機何物為醜好形
骸俱已忘希夷即為寶飄然來丹丘相逢過蓬島簮裳
一邂逅壺觴恣傾倒顧爾此日醇浣予百年抱同醉無
所知後此天地老
寫望雲圖寄温陵劉子中
開忩見停雲美人别經載以兹一時意聊寄千里珮曖
曖春復深悠悠歲云邁遲爾浩蕩心空山日相待
題菊
我憶故園時繞籬種佳菊交葉長青葱餘英吐芳馥别
來二十載粲粲抱幽獨豈無桃李顔歲晚同草木及兹
覩餘芳使我淚盈掬離披已欲摧瀟洒猶在目雨露豈
所偏歲月不可復歸去來南山餐英坐空谷
和鄉友程民同會龍山留别韻
相思樂未終憂心亦何苦翩躚鸞鶴羣牢落麋鹿伍緬
懷駕輅車伊昔事戎府王事多險艱跋涉幾風雨看劍
思躍龍登墉氣摧虎奈何向中道山川竟脩阻及兹展
良覿澄秋碧江滸雲山寄徜徉煙蘿暫容與相投既不
厭感慨獨懷古長風起疎林寒色落芳渚廣筵促鳴鵾
泠然奏飛雨雲霄浩無涯去去但凝佇
龍山月夜飲酒分韻得樹字
薄暮清興嘉涼風集高樹須臾明月生清光在樽爼池
空河影涼石冷苔色古列坐當前墀杯行不煩舉野庖
具山蔬稚子薦雞黍晴峰餘靄收密竹殘露湑驚鵲翻
夜巢流螢墮前戶良時念暌離觸物感所寓坐待河影
流疎鐘遶林曙
秋懷
懸門扶桑弧丈夫四方績奈何中險艱零落苦相失涼
風天際來庭草凄以碧嗷嗷雙飛鴻宵征度寥闃物性
既如此予兹念何適寒聲在衣巾心煩百憂集美人隔
天涯佳期阻良夕鼎湖詎可招巫咸已難即孤憤不自
聊長歌振巖石
月夜坐悠然軒有懷
明月照我懷閒忩共幽賞泠泠萬籟秋靜夜發清響山
川日脩阻之子獨云往長歌耿不寐相思逖遐想
題溪山春曉圖
好山凌遠空初日散晴旭繁花點殷紅柔條媚新綠游
魚戀芳藻鳴鳥出深谷物情適初性一覽咸所觸寄謝
桃源人從兹仰芳躅
雪林為栢上人賦
朔風生沍寒瓊瑶徧山川日夕天雨花蒼然祗樹園大
千開淨域一髮無垢氛熱惱頓消息超然謝塵喧靈臺
澹明徹庶極真空源
七言古詩
輓迭漳州
黑雲壓城天柱折長烽夜照孤臣節劍血飛丹氣奪虹
銀章觸手紛如雪丈夫顧義不顧死泰華可摧川可竭
蕉黃荔丹酒滿壺千載漳人酹嗚咽
輓栢僉院
栢君挺挺英雄姿出佐薇省丁時危愁聞西淛已瓦解
江南民命猶懸絲樓船一旦下江水殺氣兵氛壓城壘
大臣夙駕思棄城戰士魂銷將心死臣雖力困肝膽存
臣當殺身思報恩誓將一木支頽厦肯豎降幟登轅門
人生恩愛豈不顧詎忍貪生負天子半空烟漲樓宇紅
盡室魂飛劍光紫嗚呼氣分光嶽臣道衰賣降授節紛
陸離巍巍廊廟已如此扶持世教非公誰扶持世教非
公誰
自决
昔在潮陽我欲死宗嗣如絲我無子彼時我死作忠臣
覆祀絶宗良可耻今年辟書親到門丁男屋下三人存
寸刃在手顧不惜一死却了君親恩
五言律詩
送陳同僉
馬首出城東將軍膽氣雄旌旗明苦日笳吹動悲風早
雪三邊恨寧誇百戰功相期春草色處處凱歌同
送張子方之江西掾史
自脱京華服知君嘆索居海隅清宦在天上故人疎掛
壁空長劍探囊得素書更陪驄馬去西望復何如
和德安允恭韻
亂離傷别久愁病入新年行旆驚戎幕殘經罷講筵山
河空有恨桃李漫爭妍馬首春風裏期君早著鞭
重到龍泉寺有懷秋谷上人
舊日經行處重來倍寂寥諸天燈冉冉一徑雨蕭蕭壁
蘚經春合臺花逐夜飄不知飛錫處惆悵采蘭苕
留别古心淳上人
白社交游少唯公即舊知機閒同嗜酒趣合共耽詩淪
落三生話蒼茫百歲期空持匣中劍日暮竟何之
山居春暮偶成
水氣掩蒼扉蘿香織翠微洞廻雲到少地僻客來稀野
鳥傷春去楊花作雪飛秪因飄泊久對此也霑衣
遊枕煙寺
石磴招提古松蘿暝不分排雲雙樹轉隔水一鐘聞林
影疑殘雨山光倚夕曛醉來歸路遠秋思正紛紛
故人遂初過山居
秋氣誰相問荒居懶閉門劍歌雙鬢換國步寸心存漫
寫當年事偏驚此日魂風流非舊日有蝨對誰捫
題畫寄會稽胡温
秋聲無遠近隱處入雙松落景明寒渚虚烟暝遠峰孤
舟清夜笛何處暮天鐘不識山隂路蒼茫翠幾重
夜宿洪塘舟中次劉子中韻
勝地標孤塔遥津集百船岸廻孤嶼火風度隔村烟樹
色迷芳渚漁歌起暮天客愁無處寫相對未成眠
山房秋夜寄魯客
寂寞山居悄相思望轉迷江空寒雁落樹盡暮雲低生
事悲秋草交情憶剡溪西齋愁不寐風雨共凄凄
江上醉歸
江邊日日醉應被野鷗猜潦倒依芳草猖狂藉綠苔杜
陵非嗜酒彭澤豈耽杯近是飄零客愁懷強自開
聞性空居士病愈
問訊維摩室秋深病稍除翻經仍傍暖補衲乍臨虚寂
寞思聞楚暌離嘆索居西來同逝水不肯寄雙魚
題畫小景
萬籟秋聲近雙峰宿靄收江涵林影碎野接曙光浮蘿
薜通書幌鶯花避釣舟由來揚子宅寂寞閉丹丘
到家
冒雨離家去今朝江上回妻兒憐我醉懷抱為誰開山
谷多豺虎田園半草萊生涯無可問不惜坐蒼苔
龍湖夜泊
小舟眠不得起坐待潮生露淺壺觴盡江澄巾屨清沿
沙餘鳥跡隔水逓鐘聲悄似金山夜相看月正明
春日客至
日暮滄江上收綸坐石磯為憐霄漢客暫解薜蘿衣雨
過苔初合雲深蕨正肥相看俱白首誰道故人稀
春暮約魯客遊鴈湖
桂樹淮南隱緘書喜見招幾年悲落魄今日任逍遥擢
秀名空在搴芳趣轉饒也知簮組累不似學漁樵
輓古心淳上人
飲盡杯中物西遊竟不歸孤墳誰掛劍老淚獨沾衣夜
月疑禪幻春雲想錫飛東林詩社在寂寞似君稀
游鼓山靈源洞時澄明景霽入望千里徘徊自旦
至夕值月上聞梵聲泠然有出塵之想
旭日照高岑天風振遠林不因滄海色那識白雲心寶
樹空香滿珠林積翠深坐來明月上何處起潮音
晚眺次林公偉韻
偶信東山屐尋幽到翠微白雲空野樹紅葉戀斜暉岸
落潮初滿天寒雁未歸風塵江海徧不上野人衣
送心泉疑上人游方
不住孤雲跡茫茫萬里程澄心窺妙道棲幻抱幽情錫
度秋應盡經餘月正明諸天參禮遍石上問三生
秋懷次韻
解印歸來晚茅齋病未除窮愁鄰桂樹歸興託鱸魚久
歴羊腸險難通雁足書秋風正蕭索不似故園居
題怪石圖贈異上人
靈山一片石蒼莽起秋聲願以中流險能同砥柱平色
憐蒼蘚合根帶白雲生終日頭空點誰能辨爾情
懷雲卧軒上人
江上一為别令人長憶君碧虚燈影送清籟梵聲聞月
落林扉靜潮迴島嶼分何時高閣上對卧碧山雲
九日客楊隑
楊隑逢九日寂寞倍思家俗士不解飲濁醪何處賖空
山悲落帽短鬢懶簮花不見南來雁新愁未有涯
五言排律
重陽後寄林君佐
秋度重陽盡寒隨夜雨來菊荒陶令宅雲暗越王臺戰
伐行人苦誅求寡婦哀濟時無上策尸位愧庸才北去
瞻天遠南遊指日迴客愁長自寫鄉思不堪裁海上雲
千疊生前酒一杯相思存潦倒遠别漫徘徊佇看凌霄
翮春風到上台
輓邊嬾嬾道人
四明邊道士狂似賀知章結客游千里看花醉百場越
談多慷慨楚舞獨徜徉翰墨南宫趣襟期北海鄉看雲
時並屐貰酒每探囊蕙佩青山影芹羹碧澗香交情期
管鮑人事等參商入望迷雲樹相思見月梁三生空指
日兩鬢各成霜百粤清游地懷君一斷腸
輓胡尊道温
我憶酒中仙吟詩動百篇杯多天不惜名在世空傳已
闕招陶社空迴訪戴船疎狂誰得似索莫竟堪憐蹤跡
江湖滿交游歲序遷辭家頻萬里作客向經年病卧滄
江上魂飛瘴海邊悲歌臨舊業衰影隔重泉有母存鄉
曲無兒埽墓田平生與我厚遠沒賴誰全舊事驚殘夢
新阡已斷烟逝川何日返那得不澘然
七言律詩
聞大軍渡淮
挾策南遊已十年夢魂幾度拜幽燕王師近報清淮甸
羽檄今當到海壖妖氣蒼茫空獨恨生民憔悴竟誰憐
廟堂早定匡時策我亦歸耕栗里田
夜雨
官舍人稀夜雨初疎燈相對竟何如乾坤迢遞干戈滿
烟火蕭條里社虚報國每慚孫武策匡時空草賈生書
手持漢節歸何日北望神京萬里餘
懷秋谷肅上人
我把一麾江海去上人隻履竟西歸三生寂寞烟霞淡
雙樹飄零故舊稀季札有懷空挂劍大顛無處更留衣
纍纍荒塜悲風裏淚洒空山送夕暉
過化劍津有感
寶劍沈沙世已傾千年波浪未能平空餘故壘鄰滄島
那復雄兵出郡城淮上何人祠許遠海中無客葬田横
夜深有氣干牛斗洒淚空含萬古情
山居喜劉子中見過
幾年江海厭風波千里雲林竟若何為喜故人深赴約
不辭此日遠相過鳥啼芳徑春應盡花落名園草漸多
世事紛紛那可問與君對酒且高歌
次子中韻
遥憶韓山登覽處故人離别動經年南遊似入三湘道
北上空瞻萬里天花徑春風聯袂出郡城夜雨促燈眠
夜來獨上高樓望劍氣蒼蒼北斗邊
會故人程民同
憶昔交游多感慨别來世事幾浮沈王弘不識淵明趣
鮑叔能知管仲心江海有懷悲故國風塵無處問歸音
相看日暮東流水白髮羞為梁父吟
寄别劉子中
問君西去與誰親吳楚山川滿目新賈傅有才終大用
杜陵無計豈長貧鳳凰臺古思明月采石江空夢白蘋
幾欲西風斟别酒不堪零露滿衣巾
游雁湖
雁去湖空野水深秋風吹客上遥岑丹楓盡逐孤臣淚
黃菊空憐處士心雨後諸峰浮夕靄霜前一葉送寒陰
停車欲問當年事尺素何由到上林
江海風波浩不收却來此地駐清游上方樓閣通三島
别墅烟霞卜一丘書斷雁歸沙塞遠丹成龍去鼎湖秋
悠悠此意憑誰問陳跡空餘萬古愁
寄陳仲實
一徑荒蕪負幾秋異鄉書劍尚淹留陶潛解印投閒去
阮籍耽杯盡醉休歲月東來空冉冉江山北望自悠悠
短歌無那相思處滿目風塵倦倚樓
和馬子英見寄韻
十年流落向炎州判與劉伶作醉游望國孤忠徒自憤
持身直道更何求浮雲往事驚春夢落日窮途起暮愁
賴有故人相憶在徧題尺牘海西頭
和魯客見寄韻
故人相約碧溪行風雨何期别恨生遠樹白波孤棹沒
空林黃葉宿寒輕謝公獨得東山趣鄭子應慚谷口耕
安得手杯同潦倒遠尋瑶草到蓬瀛
春日雨中即事
京洛繁華事已違懷人竟日掩空扉望迷楚岫聞啼鴂
思入秦州怨落暉野館蕭條芳草合寒江寂寞暮雲飛
落花片片隨流水惆悵關河淚滿衣
立春日有感
故國棲遲去路難園林此日又冬殘天涯往事書難寄
客裏新愁淚未乾臘雪漸隨芳草變東風猶笑布袍單
堤邊楊柳開青眼肯傍梅花共歲寒
春日遂初居貞見訪
東風吹雪正紛紛江上離居欲斷魂白髮故人緣草徑
錦袍公子欵蓬門凄凉久負東山屐牢落須傾北海樽
相對不堪悲往事渡頭燈火送黃昏
秋暮會古心上人
遠公與我雲間别幾度西風海上秋白髮時來還自笑
青山歸去與誰游薜蘿久負孤燈夢猿鶴應同兩地愁
相對空林今夜月清光遲爾少淹留
輓子中劉别駕
劉君自是南州彦嗜酒吟詩興獨狂不以長鯨浮采石
却緣孤雁沒蠻鄉經綸事業誰堪擬金石交情我最傷
料爾賢郎多少恨獨收遺骨返衡湘
五言絶句
晚宿楊隑舟中懷魯客
螢度星依草鷗來雪滿汀故人不可見天際亂山青
題邊道人小景
扁舟湘浦外茅屋輞川西冉冉春將盡滄洲杜若齊
題溪山風雨圖
紫壑秋聲滿滄洲野水深孤篷何處客相對共沈沈
題風竹
月色不可埽秋聲何處聞不應仙珮集翠影亂紛紛
七言絶句
送顔子中使廣州
使君捧檄度南關遠布天威廣海間為問故人孫内史
翩翩劍珮幾時還
題畫葵花
上苑餘春輦路荒芳菲落盡更堪傷憐渠自是無情物
猶解傾心向太陽
寄蔡司令
十年海上舊郎官白髮相期歲欲闌處處風塵猶在目
歸來何日共綸竿
别後升沈事幾多故人心事竟如何落花啼鳥春無賴
莫遣風光笑薜蘿
新春寄魯客
雪後梅花幾樹開故人忘却剡溪來東風獨倚孤舟興
芳草青青送酒杯
題邊道士小景二首
碧松陰底大江邊兩岸猿聲更悄然落日亂雲迷遠近
無心重理釣魚船
前山漠漠水迢迢却倚朱絃思寂寥鳳鳥不來春已暮
望將一曲寄虞韶
題敗荷
曾向西湖載酒歸香風十里弄晴暉芳菲今日凋零盡
却送秋聲到客衣
和吳升甫見寄韻二首
楚澤蒼茫帶夕暉暫投簪珮上苔磯孤雲不解離情苦
猶自紛紛上客衣
短籬黃菊正蒼蒼客路西風兩鬢霜誰信義熙年後筆
獨能千古弔餘芳
送陳仲實還潮陽
十年海上賦離歌今日臨岐奈别何歸去故人如有問
春山從此蕨薇多
題雲松野岸
遠山積翠白雲多揚子幽居隱薜蘿一徑松隂春寂寂
朝來載酒幾人過
九日寄魯客
黃花錦樹碧江濆笑把萸杯獨憶君日暮西風還落帽
風流那似孟參軍
寄方中上人
竹徑柴扉客過稀落紅滿地綠依依懷人獨立滄江上
幾度扁舟興盡歸
次居貞見寄韻
君去溪山趣亦稀晚來空翠正霏霏多情只有梅花樹
滿路清香送客歸
題畫山水
野竹蕭蕭一徑深茅齋低結小山隂楓林又逐秋風老
惟有孤雲似客心
友石山人遺稿
