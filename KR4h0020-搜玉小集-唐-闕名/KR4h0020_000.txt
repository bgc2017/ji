搜玉小集總集類
提要
(臣)等謹案搜玉小集一卷原本不著撰人名
氏考鄭樵通志藝文略已載之則其來甚舊
當為唐人所輯無疑舊目題凡三十七人詩
六十三首此本但三十四人詩六十一首蓋
毛晉重刊所釐定所註考証頗詳然胡鵠等
三人有錄無詩晉併刪其姓名已非缺疑存
舊之意又人缺其三而詩僅缺其二不足分
配三人必有一人之詩溷于他人者則所訂
亦未確也其次第為晉所亂不可復考既不
以人叙又不以體分編次參差重出叠見莫
能得其體例徒以源出唐人聊存舊本以備
參訂焉乾隆四十六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
