拙軒集卷二金王寂撰
五言律詩
被檄平田訟投宿兔山院留題
人事絶紛譊臨軒面四郊松風清不斷槐影密相交花
蘂香蜂穴芹泥落燕巢他年香火社此地擬誅茅
中秋月下有感戲傚樂天
此夜十分滿中秋萬古情素娥應不老蒼鬢可憐生追
想懽呼處飜成歎息聲悲歡人自爾月是一般明
送王平仲二首
潦倒少矍鑠臞儒餘愚迂半面便健羡無渠吾胡娱袖
手久不偶鋪書如枯株索寞各作惡呼車姑須臾
放浪曩骯髒囊裝將長揚偃蹇晚倦獻徜徉藏光芒著
雨苦齟齬蒼茫荒羊腸黯慘厭漸險彷徨傷王陽
蔡州
懸瓠城雄壯登臨寫客懷九州惟古豫千里控長淮極
目棲林杪臨芳瞰水涯南城新息路西市確山街門易
朝京榜亭餘閱世牌樂光眉拂黛溱汝股分釵八卦壇
微認三王塜密挨輞湖魚唯唯壺樹鳥喈喈顔筆龕塵
壁裴碑瘞土階卜蟾聞邁志係鱉近齊諧坡底為龍竹
廳前繫馬櫰絶纓臺泯没鑄劍冶堙埋坡迹留任宅涪
詩刻秀崖黃陂澄宇量許月旦名排秦賦敵楊子婁歌
勝李娃越王悲壯志唐女換遺骸元濟狂梟獍宗權暴
虎豺土風敦儉素聲樂絶滛哇玉粒家家足紅薑處處
皆吴氛薰霧瘴楚氣拂雲霾笋石當衙道仙榆拂郡齋
王侯更廟狄富相捍潭柴竦也嘗臨判謙乎亦攝差陳
翁孫接踵歐父子聯階觀額因王覿民坊出陸偕許詩
多散落葉記半磨揩往哲優師帥遺風軼等儕老夫為
政拙雅志與時乖倦鳥收長翮疲駑戀短稭江山題不
盡吾已辦青鞋
挽姚仲純
夫子人之傑魁然道最純鄉閭連沛邑族系出虞賓清
節冰壺瑩孤標玉樹新妙齡探桂窟雅志傲蒲輪事業
傳衣鉢風流表縉紳斗南惟此老月旦復誰人忍死哭
亡社偷安笑具臣斯文雖未喪吾道竟誰伸彭澤不書
宋東陵無負秦直從強徤日收得自由身把臂言猶在
回頭迹已陳發書占賈鵩絶筆感商麟去矣騎箕尾嗟
哉厄巳辰終天從此别窮壤向誰親堕槨逢王果留燈
待沈彬彭殤俱逝水丘跖共荒榛書帶緣新壠笛聲起
舊隣絶絃雙堕淚挂劍一傷神冡樹悲長夜山花作好
春龜趺平木杪誰為寫光塵
六言律詩
贈李彦猷郭伯達二首
才氣無雙家世中朝第一名儔茂藹登龍士譽醉揮倚
馬詞頭南鄭囊封倜儻西崑詩律深幽自古卜鄰識面
與君正合交遊
豪氣從來角出雄文未易肩儔學驥翻輸牛後點蠅誤
失龍頭經火初驚玉美飲風久識蘭幽他日相期林下
幅巾與赤松遊
七言律詩
寄王周拙道人
幾年風浪汨迷津一息煙霞遂隠淪結屋正宜居子午
投巾聊復記庚申兒孫又繼平生志姑婦能甘抵死貧
邂逅相逢應笑我蒼頭華髮走紅塵
寄李致美
别來歲月遽如許鱗羽沉浮絶往還欵接清譚思寓直
未忘習氣夢催班信知天上玉堂好何似江西道院閑
他日相逢能似舊祗應君眼與南山
予叨諫員恨無補報矧年來歸計未成晝夕梗
于胸中作詩以見意
漏盡鐘鳴誰執咎望輕責重難為功老蠶無地可作繭
驚鴈見月思傷弓言忠政恐祝三佞句好豈辭黃九窮
吾非匏瓜能不食朝莫喜怒從狙公
受諫職夜久不寐
責重還憂力不任中宵未寢念之深姚虞已拱垂衣手
山甫空勞補衮心仗馬不鳴羞短豆野麋有志老長林
横身會有涓埃報莫笑年來便學喑
至新蔡寓居開元寺暇日登經樓賦詩文伯起
繼作以其寺壁舊有秦少游題詠故尾句及之
淮海於此作學官計其年尚少當時坡谷鉅公
皆推重意為遠到而竟不然所謂方行萬里出
門車折軸者惜哉
往昔秦郎妙天下淹留嘗倚仲宣樓長材不用虎為鼠
塌翼竟從蜩與鳩夭矯飛雲蛻仙骨連卷雌霓落墻頭
世間玉人豈復有應與晁張地下遊
初到蔡下已有春意
向辭北闕猶飛雪及到南州便得春知有勝游供勝具
况宜閑處着閑身江湖且作龜魚主天地能容蟣虱臣
兀坐静思心語口此來無愧汝陽人
鞏義卿遊學蔡下積年今雖老豪氣不除此州
因兵火後鄉校幾廢義卿獨能徒步千里請所
費于有司今復告成亦可謂能張吾軍者也
泮宫俎豆幾息矣極力贊成時乃功詞源淊淊注絶壑
俠氣凛凛凌層空鄉人敢易蘇季子坐客盡驚陳孟公
相見明年春更好杏園人醉馬嘶風
方山聞有代者坐中或至澘然
五年不去任推擠慚愧鉛刀試割雞妻子久甘塵滿甑
兒童嘗笑醉如泥恨無遺愛寬齊市空有餘愚汙冉溪
此去會應書下考於潜癡女勿輕啼
思歸
擢賈之髮罪莫數君恩猶許牧邊州夢尋薊北山深處
身在淮西天盡頭袖手不應書咄咄乞骸端欲牓休休
求田問舍真良策卧地還勝百尺樓
夜宿淮陰城下
將軍旗鼓渡中流明旦孤城土一丘埋沒游魂隨野草
煩冤新鬼哭沙洲坐看赤壁飛灰滅行想金陵王氣收
惟有多情淮上月夜深還照女墻頭
故人翟仲謀潦倒場屋今復見之所異于昔者
蒼頭白髮耳適以詩陳情輙次其韻因以勉之
憶昔妙年仝射策今誰存者苦無多酆城久矣埋長劍
陶壁依然掛短梭鉛槧功夫真戲耳虀鹽活計柰貧何
鵬圖九萬平生事老翮青雲尚可摩
雞頭
竹爐新煮軟冰丸咀嚼寧憂齒頰乾誰認鼈胎刳玉弹
共驚蛟室泣珠盤芋頭有味終難永菱角齊名不柰寒
喚起舊年風月興惜無千丈酒腸寬
天德辛未家君守官白霫僕是歲登上第交遊
飲博皆一時豪俊于今二十六年矣適以審刑
復來留數日故人高晦之以舊見訪問當時所
與游者往往鬼錄高本富家今貧甚僕向最年
少今老矣感歎久之為賦詩以自遣
憶昔登科正妙年鞭笞龍鳳散神仙金釵貰酒春無價
銀燭呼盧夜不眠往事悲凉真夢耳故人零落獨澘然
臨街父老應相識笑指潘郎雪滿顛
日暮倚杖水邊
水國西風小搖落撩人羈緒亂如絲大夫澤畔行吟處
司馬江頭送别時爾輩何傷吾道在此心惟有彼蒼知
蒼顔華髮今如許便掛衣冠已是遲
别高麗大使二首
萬里朝天禮告成歸途冰滸積峥嶸相從遽作春雲散
欵語何妨夜月傾兩地關河傷遠别一天風雪歎勞生
他年幣玉重來日對立罘罳眼更明
送迓都忘百日勞怱怱言别柰無聊渡江相見迎桃葉
分馬能忘贈柳條煙抹雞林山隠隠雲横鶴野路迢迢
君侯此去應前席為贊忠嘉事聖朝
李仲佐遼東之豪士也初識于大元帥席上怪
其議論英發坐客盡傾至于通練世務商較人
物雖博學老儒或有所不及僕喜其為人臨分
以二詩贈行且將以為定交之劵也
夤緣樽俎接雍容一洗從來蔕芥胷笑我殘年方射鼠
喜君巨手學屠龍聞名素重千金諾識面尤輕萬戸封
指日乘槎吾巳矣與君林下會相逢
客路逢君蓋少傾歡然相與話平生心胷皂白人倫鑒
齒頰吹嘘月旦評雞黍後期雖有信參商輕别得無情
從今把酒須東望千里關山共月明
過代
金波曾醉鴈門州端有人間六月秋千古山河䧺朔部
四時風月入南樓漢家戰伐雲千里唐里英䧺土一丘
繋馬曲欄搔首望晚來閑殺釣漁舟
題莊子祠堂
蒙莊千古骨成塵德業猶争日月新說劍似乎非聖作
鼓盆聊爾見天真螳蜋恟恟人間世蝴蝶悠悠夢裡身
才與不才俱是累先生木鴈請書紳
海棠
輕紅淡白天然態山杏溪桃不足多睡足精神閑蠟燭
酒酣肌肉捲香羅都官有隙遽如許工部無情奈爾何
流落幸遭蘇玉局一樽相對為君歌
病起
衰疲那復病交攻湯劑扶持幸有功牀下蟻聲端是妄
杯中蛇影本來空政緣造物偶相戲不謂工詩坐此窮
三復佳章覺便健信知書檄愈頭風
張子固奉命封冊長白山廻以詩送之
勞生汨没海浮粟薄宦飄零風轉蓬我昔按囚之汶上
君今持節出遼東分攜遽爾閱三歲相對索然成兩翁
徤羡歸鞍趁重九黃花手撚夀杯中
寄題涿郡蜀先主廟
當年竹馬戲兒曹笑指籬桑五丈高時也共誅千里草
天其未厭夘金刀宗臣嘔血重三顧嗣子不才輕六韜
故國神游得無恨破垣風雨夜蕭騷
天下英䧺惟使君本初之輩不須論初無尺土三分國
遽隕長星五丈原簡策功名成廢紙歲時簫鼓閙荒村
猶勝故國不歸去呌斷西風杜宇魂
題伍員廟
蚤年亡命入蘇州破越興吴出坐籌可惜捧心貽後患
遽令嘗膽雪前羞忠臣竟受鯨鯢禍故國空傷麋鹿遊
欲向波神問遺恨胥山三月看潮頭
送劉師韓歸雲中二首
怱怱杯酒促行輈挽斷征衫不少留别友情懷雖作惡
還家滋味勝封侯雞催淡月閭山曉鴈貼黃雲馬邑秋
老矣仲宣歸未得微君底處許依劉
客裏那堪送客行迢迢煙水指歸程子規催促渾無頼
秋雨留連却有情此日短亭輕折柳何時長路重班荆
着鞭穏上青雲去莫惜因風蚤寄聲
丁未肆眚
平生自信不謀伸媒孽那知巧亂真暗有鬼神應可鑒
遠投魑魅若為隣九天漢詔與更始萬里湘纍得自新
天地生成知莫報一杯何日與封人
高武略復和尖字韻見贈走筆奉酬
落紙千篇筆退尖我方刻畫老無鹽鼎鐘之後知誰識
糟麴其間想自嫌顧冀北羣須伯樂嗣西江派得洪炎
便當覓取高師着此去心顔更可澘
泛舟用王子告節副韻二首
綵舟風軟蹙波瀾草草杯盤略觧顔綠蟻淺斟金鑿落
青娥低唱玉連環忘機鷗鳥心情好信美江山眼界寬
老矣相逢拚一醉正須絲竹寫餘歡
勲業時時把鏡看却嫌秋水照衰顔肘懸斗印慚分竹
行恐泥封促賜環酒裏光陰真可惜客中懷抱若為寬
十觴一舉君須醉念我區區亦鮮歡
春牛
土木形骸聊假合丹青毛角巧相宜老拳痛手交攻爾
粉骨碎身知為誰不似驚狂持索處正如觳觫過堂時
漆園傲吏真達者未肯生為太廟犧
送李致美之任雲中
宸衷簡在付陪京摩拊疲氓藉老成金闕共瞻卿月出
野人相慶福星明先聲雷殷媯州路和氣春迴魏帝城
想見郊迎笳鼓競吏民驚嘆綵衣榮
探春二首
和氣融融散薄原東風應已入東門(坡云東風未肯入東門)弄晴
野鵲翻高樹趁暖家雞啄破垣淺綠未生挑菜渚嫩黃
先報探花村安排詩酒相追逐聊慰天涯倦客魂
撥忙騎馬到郊原絶勝喧卑倚市門破凍薺芽敷畝隴
向陽蔬甲觸藩垣春陰半暗雲間寺夕照偏明水外村
悵望故園歸未得且呼歡伯暖冰魂
題北禪寺用前韻
紺宇峥嶸枕膴原相承祖印出雲門層簷蛛網圍沙界
傑榜金書照粉垣香火勝緣通四衆華燈珍供走諸村
神光潑眼旃檀像想見天魔落膽魂
題佶大師松菊堂
阿育浮圖古道場最宜花竹暗禪房影侵羅什翻經席
香散生公說法堂飛節芝豐輕歲月辟寒金瘦傲風霜
他年遠社歸吾老為我須留漉酒囊
送張希召二首
憔悴談玄揚子雲如何耳冷百無聞從來不識河南守
此去還空冀北羣遠别定須多作惡相逢無惜重論文
勿卑小郡為無益餘潤京師正頼君
省臺諸子例才兼盡道超羣未及髯自苦折腰供吏役
誰憐白髮困郎潜塵靴久厭踏紅軟冰簟常思負黑甜
好向水雲鄉裏去監州不惡有團尖
送張希召出宰贛榆
耐久誰如故國山送君直過穆陵關一川魚鳥江淮近
千里農桑海岱間老驥未甘塵土厄仙鳬宜向水雲閑
此行莫作三年别考最當隨紫詔還
送劉子高宰新安二首
吾髯得邑古河南政事應須出笑談但喜時平由聖主
不憂縣小選中男子文已慣三無愠叔夜休辭七不堪
想見細民多受賜長官如水吏羞貪
憐君桂玉苦羇棲強項逢人未肯低病裏更貧猶愛客
酒中有得不謀妻長材無用虎為鼠妙手豈論牛與雞
考課會應書上上促歸行看紫封泥
䟦風柳忘牛圖
溪風淅淅柳絲柔柳下蠻童釣晚洲老牯安行無寸草
游鯈飽食弄沉鈎連羈治馬真成虐挾策尋羊未足優
何似人牛俱不見短蓑高掛樹枝頭
三逸堂白芍葯
春城白葯占春餘妙品端宜入畫圖萼粉雨餘沾蝶翅
蘂香風暖上蜂鬚夀陽宫女粧梅額姑射仙人瑩雪膚
不見眉山蘇閣老更誰能賦玉盤盂
元夕有感
一生能見幾元夕况是東西南北人殘夢關河鼇禁月
舊遊燈火馬行春歲華投老送多感節物對愁争一新
自笑區區成底事天涯流落淚沾巾
次韻郭觧元病竹二首
此君清苦少知音獨有幽人忍凍吟生死挺然終抱節
榮枯偶爾本無心比肩恥與蒿萊伍強項不容冰雪侵
姑待東風脫新綠傍陰高卧觧吾簮
風摧雨折不成陰培養應無老醉吟狂直未能忘故態
孤清端不負初心佳人日暮何堪倚太守春饞輙莫侵
特立閑門固癡絶看他桃李上華簮
上南京留守完顔公二首
聖朝敦睦重分封不學成王戲剪桐終以阿衡任天下
暫留蕭相守關中窮邊綠野人煙接永日黃堂獄訟空
巨手不應偏福地會歸調鼎贊元功
赫赫金源帝子家暫分符竹奠京華禮容登降歌麟趾
廟筭縱横制犬牙黃閤久聞虚鼎席朱衣行引上堤沙
他年定數中書考異姓汾陽不足誇
平夷道中二首
河陽白髮近來添行役勞勞歲已淹仕路黃楊何日進
宦情橄㰖幾時甜未妨徐邈時中聖自笑東坡不受痁
箕斗虚名將底用慨然舒笑一掀髯
歸思秋來日日添擬將餘恨寄江淹東華久厭踏紅軟
北牖常思負黑甜世路窮通端是夢人情寒熱動如痁
兒曹縱有英䧺手第恐英䧺未及髯
留題紫巖寺
手腁足趼不知勞珍重麻衣道最高跨岸飛橋横玉蝀
倚空層閣壓金鼇一天花雨森秋氣萬壑松風捲夜濤
怕見雲堂老尊宿笑人塵土滿征袍
投宿青山院中夜不寐
夢覺歸心正鬱陶青螢燈火擁綈袍短檠却對顔何厚
長鋏高彈氣轉豪入室寒螿鳴破壁隔窗飢馬齕空槽
年來髀肉渾消盡一事無成有底勞
席上贈馬楊陳三同道
君辭綘帳尸糟麴公草玄經守薜蘿一坐盡驚真俊爾
半生不語奈癡何清談緩舉玉如意痛飲屢翻金叵羅
眼界幸無俗物惱釋然一笑散千痾
遊山寺
盤紆細路僅能通斷壑危橋渡幾重横嶺盡頭方見寺
亂雲深處忽聞鐘黃昏古屋翻飛鼠綠净寒潭隠蟄龍
慚愧居僧還好客鄰家乞粟備晨舂
散策
日涉家園三五回虚堂俯瞰碧溪隈酒杯有限愁難遣
詩句無窮花旋開多是春分遲社到要教燕子趁時來
風寒留雨迷楊柳翠色迎晴拂舊埃
自東营來廣寧道出牽馬嶺嶺西去路幾半里
松檜鬱然桃李間發問之云利器梁侯之先塋
也其櫬尚附淺土遂命酒哭奠而去公初待我
以國士雖晚意少疎而恩禮未易忘也
九仞終虧一簣功想知銜憤泣幽宫死生怒臂屈伸頃
得失奕碁翻覆中只有松杉全晚節不隨桃李嫁春風
門生故吏知多少誰致生芻奠此翁
再過墳下
毁譽譊譊息蓋棺百年春夢大槐安功名倒挽九牛尾
富貴真成一鼠肝故國鸎花人事改空山風雨夜臺寒
平生我亦心如鐵醉眼西州淚不乾
易足齋
吾愛吾廬事事幽此生隨分得優游窮冬夜話蒲團暖
長夏朝眠竹簟秋一榻蠧書閑處看兩盂薄粥飽時休
紅旗黃紙非吾事未羡元龍百尺樓
路逢安陽花酒問之云迓貳車于河上戲以詩
寄蕭彭老
慣曾歌酒醉秦樓客路相逢為少留油壁繡簾紅粉面
銀瓶絲絡紫泥頭眼寒老杜腸先斷肺渴長卿涎欲流
遥想蕭郎高會處淺斟低唱木蘭舟
跋楊德懋雪谷早行圖
冰凍雲凝萬木乾亂山重叠雪漫漫人藏龜手借餘暖
馬縮蝟毛凌苦寒兒輩豈其專尚利此翁無奈未休官
人生寄耳遽如許底處息肩聊解鞍
分韻賦松風得泉字
蒼髯疎影冷浮煙坐久披襟更灑然蕭索半天催急雨
清凉三峽泛流泉尋真客至花飛下憩寂僧閑子滿前
却笑朱門無遠韻秪將俗耳醉繁絃
再遊鐵佛寺致奠王庭光
竹杖芒鞋過虎溪素琴濁酒記仝攜嗟君死日無千駟
約我來時贈隻雞滿地餘花春寂寂半巖蒼檜雨凄凄
悲凉人散黃昏後萬木號風野鳥啼
碧濟泉清安寺
突兀層峯刻削成嵌空金碧鬱峥嶸長松萬壑海潮上
飛瀑半天山雨傾白石清泉良負爾紅塵烏帽可憐生
僧窗不厭俗人汙暫息勞筋睡到明
留題鼓山寺
風落松聲撼晝眠似聞鍾磬響雲顛竹林欲訪知何地
石鼓相傳不記年齊主有緣成勝事周兵無賴化飛煙
何當一洗紅塵眼會見神通五萬仙
