拙軒集卷三金王寂撰
七言律詩
萬春節口號
翠輿黃繖望天顔警蹕西清綴兩班瑞日曈曈明綵仗
香雲靄靄擁蓬山已聞賀使朝金闕佇見降王欵玉關
君夀國安從此始老人星現丙丁間
送田元長接伴高麗告奏使
聖朝萬里息烽煙冀馬吳牛盡穏眠蝸國弄兵貪裂地
蟻臣將命懇呼天政須老手不生事故遣吾髯更著鞭
想到鴨江文字飲德星清對兩詩仙
還鄉
亂後人烟到處稀馬尋歸路駃如飛誰憐膝上狂文度
却作遼東老令威閭里舊游渾似夢交親相對漫疑非
形容變盡君休問大勝游魂不得歸
題藺相如廟
應憐趙弱不能國天贊此老禆時君按劔不屈秦天子
廽車豈畏廉將軍區區太子徒見慕奄奄諸輩復何云
名重泰山成底事一科蓬底覓孤墳
中秋待月
聳肩危坐覺寒侵雲罅玲瓏看湧金所恨輕違經歲久
莫辭姑待到更深據床老子非無興造物小兒真有心
憑仗何人訟風伯為儂西北捲層隂
登郡城有感
禹别九州此其一下臨淮汝上虛危掛壺樹老孫枝長
懸瓠城荒女口卑敗址頽垣馴虎廟冷煙寒雨化龍陂
客懷感慨知多少倚徹欄干欲下時
渡遼舟中小酌
佳會清歡取次成逸羣高論極崢嶸掀髯已判玉山倒
蘸甲不辭金椀傾落日襯雲魚尾赤斜風捲水縠紋生
預愁江上分飛後千里關河月共明
留題晉陽古城慧明寺
勞生來往竟如梭蕭寺重遊感慨多十里晉溪新景物
千年唐叔舊山河苾芻香滿阿蘭若舍利深藏窣堵波
我欲壁間書歲月奈何慚愧小東坡(璧間有蘇叔黨留題故云)
題劉德文樂軒
書生活計一囊錢㠯樂名軒豈漫然得意山間聊寓酒
賞音琴上本無絃園空洛社今誰獨堂在雎陽底事全
會見慈親封大國金華榮拜雪垂肩
送張希召
見說東人若倒懸正須老子與安然預知和氣千門溢
想見先聲萬口傳坐使游民羞佩劍斷無姦吏浪催錢
笑談了却公家事莫惜新詩寄百篇
上咸平帥耶律夀
勲業凌煙鬢未華門森霜戟擁高牙漢朝劔履元臣後
遼國貂蝉太后家黃閣已聞虚鼎席朱衣行引上堤沙
吹簫况是神仙侣知看蟠桃幾度花
詠虱
鬅鬙鶴髮坐搔頭破碎鶉衣不奈秋緩帶笑儂時詭遇
處禈嗟爾亦良謀褁章想倦嵇中散披褐幸容秦武侯
猶勝元封(缺)定遠枕戈無暇觧兜鍪
題香山寺
平生居士愛香山百歲神遊定此間黃卷既能探妙理
青衫安用拭餘澘櫻桃笑日豔樊素楊柳舞風嬌小蠻
尚想夜深携滿老幅巾來聽水潺潺
上大人通奉夀三首
舉世鷗盟多反覆我翁強健果投簮三薰三沐蕩塵慮
一詠一觴償宿心柱下相君能漱石穎濱遺老悟休隂
天公報夀豈無意要識三槐種德深
月旦人材口不談市朝冰炭飽經諳平生拙宦魚千里
投老退休僧一庵細數行年今九九了知得髓後三三
聖朝文物方求備會補遺書訪濟南
每年禊飲飲須醉盡日送窮窮奈何子姪藍輿隨靖節
天人方丈問維摩歸心寸草夢危枕爭道楸枰驚爛柯
願與羅浮竹尊者時看銅狄笑摩挲
時元瑜㠯笻杖為吾親夀
國士憑誰致此君羅浮知見幾雲孫生成鶴膝挺高節
斷去龍鬚露老根應與蒲萄隨漢使羞仝澁勒暗蠻村
我翁兩脚猶強健要看蓮峯玉女盆
郭惠叔雙封堂
淵源忠孝出汾陽天子嘉之畀寵光素髮迎將兩翁媪
彩衣羅拜幾郎娘傳看瑞草文犀軸笑捧金花古錦囊
我亦同君與榮幸追懷風樹涕淋浪
上韓運使夀用上蕭帥詩韻
建節十年鬢未華印懸如斗擁高牙晚生幸識荆州面
異世猶尊吏部家向昔神仙得石髓至今鉛鼎養丹砂
人間游戲知多少眼有方瞳頂聚花
哭二舍弟
才猷事業未一試歎恨若人沉九原折簡見呼徵汝夢
賦詩成䜟兆予言二千客路未歸櫬八十老親猶倚門
誰為臨風歌九辨睢陽高處與招魂(二舍弟頃年嘗夢冥府追去予比未)
(聞喪䟦織錦文禽圖云却憶鶺鴒風雨後水寒沙冷可憐生時人以為䜟故併記之)
哭田去華
此老初無適俗韻請歸田里傲南牎平時誰送楊臨賀
死日共知張曲江人果贖兮身可百士能如此國無雙
佳城一閉風流盡尚想修文對漆缸
哭僧義和二首
瘦權平昔事風騷痛矣吟魂不可招廟裏香爐從此去
杖頭明月更誰挑雲披山頂浮螺髻風鼓松聲振海潮
他日東坡作真供石泉槐火憶参寥
竹杖芒鞋上翠微山川良是昔人非無心野鶴穿雲去
洗鉢山童帶月歸(此二句蓋二舍弟夢中所得已而義和告逝予特以此終篇耳)醉墨
舊書雲老壁勝遊常扣贊公扉老人手種堂前栢不見
蒼皮四十圍
送張仲謀使三韓
照海旌幢出樂浪過家上冡路生光鴨江桃葉朝迎渡
岊嶺松花夜煑湯恩詔肅將芝檢重醉鞭低裊玉鞘長
遺民笑指天車道酷似南陽異姓王(高麗稱中原使節皆曰天車某官事)
(見閻子秀鴨江行記)
黃桃花
應嗔國色朝酣酒賜與羽衣如太真道士厭看千樹老
令君别換一城新緗梅拂額更不俗栗玉削肌殊可人
想得乞漿尋舊約東風不似去年春
奉題少保張公曲阿别墅二首
休沐時時散馬蹄綠隂如染轉長堤帝城和氣融春圃
相國餘波到兩溪無數龜魚欣作主不言桃李自成蹊
聖時正要傳衣事賀監從渠老會稽
鍾湖亭下水淙淙綠野平泉未易雙十里藕花紅步障
一軒松蔭碧油幢洛中獨樂有司馬天下不名知曲江
紙尾欲煩賢宅相雨蓑添我坐篷忩
上咸平帥耶律夀
九重前席喜忠純不待先容自致身漆水襲封無冷眼
德光傳世有名臣早登祕閤直清禁旋陟樞機歴要津
蒲坂餘波千里潤柳城和氣萬家春定須鈇鉞專方面
未許江湖拜散人鶴骨固應多夀考會看滄海起飛塵
五言絶句
題懿州寳巖寺壁雨竹
寧為強項侯不作折腰吏羞對桃李顔傷春泣紅淚
題武公實扇
春瓮篘新蟻秋盆鱠錦鱗高眠無一事爭羡市朝人
六言絶句
題扇
荷柄猶擎宿露荻花已著秋霜寄語浣沙遊女莫驚溪
上鴛鴦
七言絶句
題船子和尚圖二首
雨笠烟蓑三十年一篙投意便忘船何如更擬吳江上
付與兒孫慶有緣
夜靜風高江水寒歸船空載月團圓須知釣得金鱗後
只是當時舊釣竿
納凉蕭寺
午晝葵花潑眼明綠隂深處轆轤聲燕泥吹落欺人睡
無頼薰風也世情
和張運使送春六首
别院重門幾許深桃花結子柳成隂也知春在荼䕷架
自是愁多懶重尋
蛛網冰徽不復開等閑魂夢可曾來鳥啼花落傷心事
惆悵東風喚不回
黃昏簾幕為誰開嫌怕雙飛燕子來腸斷一春無好句
令人慚愧賀方回
貼水新荷卷未開隔墻風送落花來兔葵燕麥應相笑
前度劉郎去又回
老却芳菲過却春流鶯應怪舊遊人犀圍不管年年瘦
璧月無端夜夜新
樹底殘花積漸深樹頭新綠不多隂留春春去無料理
試倩行雲夢裏尋
沙丘
白璧沉江夜鬼呼明年當是祖龍殂海中童子無消息
坐待長生豈不迂
微子廟
比干忠諫死如歸箕子佯狂脱禍機君厭殷辛高謝去
三仁誰是定誰非
和黃山谷讀楊妃外傳五首
兄弟漸疎花萼夢君王貪醉上陽春却將妃子比飛燕
何物謫仙能屈人
姚宋云亡言路塞虢秦徼寵禍機深平時笑指禄山腹
信道是中惟赤心
金步搖低雲髻堕瑞龍香散野風吹嶺南驛傳來何暮
趁得新墳薦荔枝
環子竟逢山下鬼老翁空歎木牽絲年年牛女相逢夕
記得凭肩私語時
飛鴈秋風汾水上淋鈴夜雨蜀山前此時一念無料理
阿瞞何由雙鬢玄
艾人
野艾乘時加束縛奮髯嚼齒似能神偶然擡舉在高處
白眼難堪不視人
宿錦州廣濟寺僧房卧屛一幅畫一綸巾羽服
隠几胡床命短童汲水澆花若有所待者相望
一翁桶帽凉衫倚杖於溪橋之上意其眷戀風
景而緩其行也廼賦二詩
垂柳隂隂晝日長野人無事自清凉秪應冷笑黃塵裏
為米癡兒有底忙
溪橋泉石想佳哉欲去遲遲首重回不道西莊閒處士
胡床虚左待君來
萬春節宴罷述懷
去歲宫花插滿頭玉階端笏覲珠旒如今淪落江淮上
始覺衰殘兩鬢秋
題張子正運使所藏楊德懋山居老閑圖仍次
元韻四首
山崦人家落照間笑携兒輩語柴關應憐烏帽紅塵客
有底功名不肯閑
竹屋松窗水石間野人門戶不曾關官租了却迎神罷
社酒雞豚日日閑
世路風波俯仰間趦趄行恐墮機關豈知野鹿便豐草
金絡從渠十二閑
張侯詩敏落黃間楊文規摹逼老關二妙通靈恐僊去
夜忩風雨要防閑
附寄陳州陳顯祖
若到睢陽話汝陽故人應也問行藏但言甚矣吾衰矣
三友軒中作退堂
渡遼
我家河朔望咸平飛鳥猶須半月程盡道遼陽天樣遠
渡遼何况更東行
朝歌城
獨夫亡國固宜哉不省雞聲是禍胎辛苦朝歌城下土
暫成宫殿却成灰
銅雀臺
銅雀臺荒桑柘圍老瞞曾醉柘黃衣錫花片瓦將安用
留與詩人寫是非
䟦楊損之所藏楊德懋秋江捕魚圖二首
雨蓑煙笠老江湖回首人間萬事疎不向市橋魚換酒
似聞官路有徵車
楊文歸心寄老毫楊侯真賞衒詩曹都緣家世有漁隠
曾著蓑衣傲錦袍
元日偶題
三十年前老錦工投梭端有運斤風重來莫訝無人問
花樣如今盡不同
月下聞蝉
赤日黃塵沒馬鞍宵征聊快月波寒飲風吸露易為足
何事區區口不乾
望仙樓
麗華朝夕侍宸遊秋月春風醉不休擒虎兵來狎客散
歌聲猶在望仙樓
慶州北山之麓遼山陵在焉俗謂之三殿二十
年前常為盗發所得不貲是所謂厚葬以致寇
者嘆而成詩
珠𥜗適足賈身禍金椀傳聞落世間慚愧漢文遺治命
瓦棺深葬覇陵山
題煙寺晚歸圖
上方直去天一握歸路轉回山半腰老衲遲遲緣底事
要乘佳月過溪橋
細腰宫
玉立宫娃滴滴嬌君王沉湎醉春宵不知天下歸長距
猶向尊前舞細腰
白馬寺
竺法初從西土來黃冠犄角力相排當時道教灰飛盡
貝葉真經安在哉
宗州帥守廳事東偏有燕寝之所壁畫四皓戲
以一詩嘲之
偃蹇商山四秃翁龍飛蛇斷笑談中出為羽翼成何事
輸與留侯萬世功
朝服迎詔馬上偶成
走遍人間為口忙人間無路不羊腸東風叵耐相欺得
吹盡朝衣兩袖香
兒子以詩酒送文伯起既而復繼三詩予喜其
用韻頗工為和五首
山肩吾子類賈島火色我儂輸馬周但得把螯同一醉
絶勝側目避監州
逢人不肯下顔色砥柱屹然羞比周能詩怪有墨君僻
一派元出文湖州
樽酒但能供北海漁蓑安用釣西周七言五字得誰髓
老杜工部韋蘇州
轍底波臣渴欲死政煩斗酒亟呼周錦囊詩草勿浪出
嫌怕聲名動九州
畫餅虚名戰蠻觸黃糧春夢閱商周吾衰久矣百念冷
不用三刀兆益州
伯起善用強韻往復愈工再和五首
觧醒五斗多安用通道三杯急可周放下藍輿成一醉
眼高不顧王江州
耽詩竊比城南杜寄傲真同柱下周花底最宜文字飲
不須羯鼓打梁州
曹植波瀾元自大嵇康禮法若為周試携詩律摧堅敵
絶似乃翁平貝州
善交人者久而敬其責已也重以周莫笑山中醉朝暮
舉鞭猶觧問并州
鄉關煙水三千里客舍星霜一再周臣子愛君無遠近
斗牛箕野望神州
浴桃花湯
惜爾不遭淮海賦幸然得免驪山汙如何不肯混常流
要使衆生清淨故
沁水山寺
兩峽山高月半輪五更人起馬嘶頻無端又上長安道
輸與僧忩飽睡人
逸句
生涯貧到骨家具少於車
留别郭熙民
五年風雪黃州閏萬里關河渭水秋
盧植墓
南臺故址今頽然漢盧植墓疑相傳
