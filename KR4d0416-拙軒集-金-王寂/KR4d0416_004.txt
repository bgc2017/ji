拙軒集卷四金王寂撰
詞
古漁父詞
一聲欸乃破蒼烟萬頃滄浪蘸碧天黃篾筏頭閑活計
綠蓑衣底懶因緣酉年酒易多卯飲亥日魚收縱午眠
坐笑磻溪太多事夢招西伯渭川畋
昭君怨(江行詞)
一曲清江環碧兩岸蕭蕭蘆荻烟雨暗西山有無間
有酒須當痛飲百歲黃粱一枕瞰莫放愁閑上眉端
點絳唇(上太夫人夀)
阿母瑶池夢迴風露青冥曉六宫儀表曹大家風好
滿眼兒孫大國金花誥頭如葆未嘗聞道冷笑西河老
同前(閨思)
疎雨池塘一番雨過香成陣海榴紅褪燕語低相問
冰簟紗㡡玉骨凉生潤沉烟噴日長人困枕破斜紅暈
菩薩蠻(春閨)
回紋錦子慇懃織歸鴻點破晴空碧上盡最高樓欄干
曲曲愁黃昏猶竚立何處砧聲急強欲醉烏程醒時
月滿庭
同前
鎮犀不動紅鑪窄宿酲惱損金釵客瑞鴨靉彫盤白毫
起鼻端韓郎雙鬢老箇裏知音少留取麝煤殘臨鸞
學遠山
同前(迴文題扇圖)
碧空寒露松枝滴滴枝松露寒空碧山遠抱溪灣灣溪
抱遠山竹疎横岸曲曲岸横疎竹寒鷺宿平灘灘平
宿鷺寒
採桑子(用司馬才叔韻)
西風吹破揚州夢歇雨收雲密約深論羅帶香囊取次
分冷烟衰草長亭路銷黯離魂羞對芳罇剛道啼痕
是酒痕
同前
馬蹄如水朝天去冷落朝雲心事休論蘸甲從他酒百
分不須更聽陽關徹銷盡冰魂惆悵離樽衣上餘香
臂上痕
同前
十年塵土湖州夢依舊相逢眼約心同空有靈犀一點
通尋春自恨來何暮春事成空懊惱東風綠盡疎陰
落盡紅
減字木蘭花(送春)
羽書催去落絮飛花縈不住湖上流鶯欲别頻啼三兩
聲劉郎未到辜負東風何草草今度重來不放桃花
取次開
同前
髻羅雙綰灔灔修眸秋水剪笑黶顰眉無限閑愁總未
知虚簷月轉一曲未終腸已斷百斛明珠買得罇前
一醉無
同前
湖山明秀荳䓻梢頭春欲透學畫鴉兒多少閑愁總未
知新聲皓齒惱損蘇州狂刺史一斛驪珠許我罇前
醉也無
好事近(贈妓)
玉帝掌書仙謫向世間初識一種可人情味肖江梅標
格眉尖多樣惜關山無語淚偷拭别後錦城風月記
河東詞客
酒泉子(夫人生朝)
褉飲連宵簾捲曉風香鴨噴兒孫羅拜捧金荷沸笙歌
赤霜袍軟髻嵯峨名在仙班應不老人間歲月儘飛
梭奈君何
人月圓(再過真定贈蔡特夫)
錦標彩鷁追行樂管領鎮陽春而今重到鶯花應笑老
眼黃塵憑君問舍彫丘側准擬乞閑身北潭漲雨西
樓横月藜杖綸巾
鷓鴣天
秋後亭皋木葉稀霜前關塞雁南歸曉雲散去山腰瘦
宿雨時來水面肥吾老矣久忘機沙鷗相對不驚飛
柳溪父老應憐我荒却溪南舊釣磯
同前
千頃玻璃錦繡堆弄粧人對影徘徊香薰木麝芳姿瘦
酒暈朝霞笑臉開嬌倚扇醉翻杯莫隨雲雨下陽臺
平生老子風流慣消得冰魂入夢來
南鄉子(贈妓并引)
大定甲辰馳驛過通州賢守開東閣出樂府
縹緲人作累累駐雲新聲明眸皓齒非妖歌
嫚舞欺兒童者可比怪其服色與噲等伍或
言占籍未久不得峻陟上游問之云青其姓
小字梅兒因感其事擬其姓名戲作長短句
以明日黃花蝶也愁歌之
綽約玉為肌宫額嬌黃淺更宜京洛風塵無遠韻心期
只有多情驛使知翠羽剪春衣林下風神固亦竒辛
苦半生誰掛齒顰眉似怨東君著子遲
醉落魄(嘆世)
百年旋磨等閑事莫教眉鎖功名畫餅相謾我冷煖人
情都在這些箇璠璵不怕經三火蓮花未信淤泥涴
而今笑看浮生破禪榻茶烟隨分與他過
一剪梅(蔡州作)
懸瓠城高百尺樓荒烟村落疎雨汀洲天涯南去更無
州坐看兒童蠻語吳謳過盡賓鴻過盡秋歸期杳香
歸計悠悠欄干凭遍不勝愁汝水多情却解東流
漁家傲(夫人生朝)
前日河梁修褉罷閑庭未拆秋千架萱草堂深飛夀斝
香滿把綵衣蘭玉森如畫海上麻姑親命駕玄霜乞
得宜春夏快約伯鸞冠早掛筠窗下團欒共說無生話
同前(瑞香)
巖秀不隨桃李伴國香未許幽蘭換小睡最宜醒鼻觀
簷月轉紫雲娘擁青羅扇半世廬山清夢斷天涯邂
逅春風面茗椀不來羞自薦空戀戀野芹炙背誰能獻
踏莎行
爆竹庭前樹桃門右香湯浴罷五更後高燒銀燭瑞烟
噴金獸萱堂次第了相為夀改歲宜新應時納祐從
今諸事願勝如舊人生強健喜一年入手休辭最後飲酴
酥酒
感皇恩(謾興)
天地一浮萍人生如寄畫餅功名竟何益百年渾醉三
萬六千而已過了一日也無一日韶顔暗改良辰易
失絲竹杯盤但隨意酴醿賞罷更向牡丹叢裏戴花連
夜飲花前睡
同前(贈妓)
寶髻綰雙螺蹙金羅抺紅袖珍珠臂鞲匝十三絃上小
小剥葱銀甲陽關三疊遍花十八雁行歴歴鶯聲恰
恰洗盡歌腔舊謳啞坐中狂客不覺琉璃杯滑纏頭莫
惜與金釵插
望月婆羅門(懷古)
笑談罇爼坐中驚歎謫仙人烏絲落筆如神喚起小鬟
風味學按古陽春對瓊枝璧月朝暮長新宦萍此身
嘆别後迹俱陳獨有芳温一念紅淚羅巾憑誰妙手為
寫寄崔徽一幅真聊慰我老眼黃塵
同前(元夕)
小寒料峭一番春意換年芳蛾兒雪柳風光開盡星橋
鐵鎖平地瀉銀潢記當時行樂年少如狂宦遊異鄉
對節物只堪傷冷落譙樓淡月燕寢餘香快呼伯雅要
洗我窮愁九曲腸休更問勲業行藏
驀山溪(退食感懷)
山城塊坐空弔朋儕影撾鼓放衙休悄無人日長門静
折腰五㪷所得不償勞松暗老菊都荒誰為開三徑
及瓜不代歸計渾無定羈客奈愁何儘消除詩魔酒聖
兒童蠻語生怕閏黃楊争左角夢南柯萬事從今省
洞仙歌(自為夀)
先生老矣飽閱人間世磨衲簪纓等游戲趁餘生強健
好賦歸與收拾箇經卷藥爐活計辟寒金剪碎漉蟻
浮香恰近重陽好天氣有荆釵舉案綵服兒嬉隨分地
且貴人生適意也不願堆金數中書願歲歲今朝對花
沉醉
水調歌頭(上南京留守)
聖世賢公子符節鎮名邦褰帷一見丰表無語已心降
永日風流高會佳夕文字清歡香霧濕蘭釭四坐皆豪
逸一飲百空缸指呼間談笑裏鎮淮江平安千里烽
燧卧聽報雲窗高帝無憂西顧姬公累接東征勲業世
無雙行捧紫泥詔歸擁碧油幢
同前(木芙蓉并引)
戊申季秋月十有九日賞芙蓉於汝南佑德
觀酒酣為賦明月幾時有盖暮年遊宦之情
不能已也
岸柳飄疎翠籬菊減幽香蝶愁蜂懶無賴冷落過重陽
應為百花開盡天公著意留與尤物殿秋光霽月烱疎
影晨露浥紅粧奈無情風共雨送新霜嫁晚還驚衰
早容易度年芳祗恐韶顔難駐擬倩丹青寫照誰喚劔
南昌我亦傷流落老淚不成行
紅袖扶(酌酒)
風拂冰簷鎮犀動翠簾珠箔祕壺暖宫黃破萼寶薰閑
却玻瓈甕頭漉雪擘新橙秀色浮杯杓雙蛾小驪珠一
串梁塵驚落俗事何時了便可束置之高閣笑半紙
功名何物被人拘縛青春等閑背我趁良時莫惜追行
樂玉山倒從教喚起紅袖扶著
大江東去(弔舍弟)
長堤千里過睢陽隠約江山如故憶昔斑衣為夀日伯
仲塤箎歌舞博勝香囊笑争瓜葛膝上王文度西城南
浦月明扶醉歸路重來華髮蒼顔故人應怪我平生
羇旅仲也風流今已矣俯仰人間今古閼伯層臺六王
雙廟盡是經行處感時懷舊一襟清淚如雨
同前(美人)
破瓜年紀黛螺垂雙髻珍珠羅抹婭姹吳音嬌滴滴風
裏啼鶯聲怯飛燕精神驚鴻標致初按梁州徹舞裙微
褪汗香融透春雪少陵詞客多情當年曾爛賞湖州
風月自恨尋春來已暮子滿芳枝空結湘珮輕抛韓香
偷許空想凌波韈章臺楊柳可堪容易攀折
同前
芳姿蕙態笑人間脂粉尋常紅白大抵風流天也惜賦
與梅魂蘭魄袁相名姝謝家尤物縹緲真仙格朝來酒
惡可人一笑冰釋韓郎老矣情懷鬢絲禪榻花落茶
烟濕心字慇懃通一線千劫消磨不得被底春温樽前
風味回首傷春客却愁雲散等閑好夢難覓
瑞鶴仙(上高節度夀)
轅門初射戟看氣壓羣雄虹飛千尺青雲試長翮擁牙
旗金甲掀髯横策威行蠻貊令萬卒縱横坐畫蕩淮夷
獻凱歸來斗印命之方伯赫赫功名天壤歴事三朝
許身忠赤寒陂湛碧容卿輩幾千百看皇家圖舊紫泥
催去莫忘樽前老客願年年滿把黃花夀君大白
