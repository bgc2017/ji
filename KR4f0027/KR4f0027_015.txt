愚菴小集卷十五
吳江朱鶴齡撰
傳(松陵名宦人物余别有文獻全書其承用前賢者此皆不錄)
安丘李公傳(以下名宦)
李公遷梧字茂陽山東安丘人舉嘉靖已未進士授吳
江知縣邑自倭難之後瘡痍未復公至務與民休息諸
故遺科條一切罷去小民有所陳訴就道旁片語立決
之歲暮縱遣囚徒及春而來歸如約其德意為人所信
如此明年庚申江南大水邑尤甚城陴半崩道殣相望
公宵旦焦勞捐俸設糜存活無算撫軍某公業奏請蠲
税大司農以格執不允蠲先所遣曹郎在吳勾校如故
公嘆曰國賦出于民間今百姓畢力溝塍以障水猶恐
不給况忍驅之鬻妻子供箕斂耶于是悉停諸催科惟
以招撫流移築修圍岸為急務或上官譴責符攝里胥
即屏去冠帶攜囚服以往御史黃公某適巡倉至聞而
賢之表其事為七邑最公乃出視事曰吾民得無有不
安故業者乎俗故喜訟豪猾得無有蠧吾民者乎巡行
勞來刁黠生事者輒法之民賴少甦壬戍四月邑民不
戒于火延燒公堂公仰而籲天急徙獄囚移帑藏斂圖
籍頃之類有神人緋衣者立庭中遽反風而火滅其月
即議興復材取垂圮之庾力用鄉民之隙費責失火之
家訟屈者罰鍰以繼之越百日告成閎敞過于舊公為
治悃愊無華不設鈎筩不尚敲扑慈和豈弟本于至誠
即胥吏之叢蠧錢穀者亦不忍紿之以私如革賓餼省
供億蠲貰馬減空役簽總計皆有實惠及民至于廉潔
之操皭然不滓與羅田張公(明道)相埓苞苴請謁一無入
焉治邑三載政成民和召入為(闕)後三十餘年
萬歷丁亥邑復大水江令(鍾廉)緩于踏荒反摘愬災者為
誑士民追思公賢乃設主城隍廟朝夕籲呼以相感動
劉公(時俊)來令爰采衆論祀之于學宫
論曰李公治行不愧古循吏嘗聞諸耆舊云某御史行
部至吾邑供億不堪卧榻折足御史怒突入縣庭欲清
覈庫藏及後堂見東壁一小牀葛帷已敝旁置二竹笥
不設鎖鑰問何人敢居此則令之卧具行篋也乃深媿
歎邑事一無所問而去又嘗與邑紳吳太守(崑)飲見以
一銀船注酒酒滿則帆張意頗善之吳舉以為贈公受
而日以供飲迨去任出境仍緘還之君子曰公之却銀
鐺廉吏所能也若其始而直受想見其為人蓋坦易近
情非皦皦以清鳴者噫此豈獨今人所難及也哉
周安期(永年)曰熊恭簡公生平清節一介不取其巡撫雲
南平蠻公宴之日乃受金花綵段或者疑之次年還朝
召有司領貯庫始知公不欲以清病人也李公之事與
熊公絕相類
富順劉公傳
劉公時俊字恒甫四川富順人舉萬歷戊戍進士自廬
江桐城再調吳江公吏治精彊敏斷其大者在於清覈
田糧均平賦役往時催科率以盈為辦猾胥隂比匿賦
良民致有十限三分之輸公先造烟門冊凡田畆貫址
戶口令民占實以報備簡稽因洞悉田賦利病謂據戶
部考成數應歲餘若干金遂以八限五分為準均之黠
者無所閃匿凡督宿逋者必上下吏胥交媾而愚守與
令各飽私腹公知其弊上臺檄下即併經承解之終任
無擾漕卒獷悍横索無厭公請於漕撫每百石加四石
耆老槩庾人笆軍苐持籌焉每厫設一門者按衛給籖
驗入毋多一人浮圭合者抶以徇歲省米二萬石癸卯
冬議兑謂軍與民争皆因斛口起釁乃創為窄口斛使
雖争而不多役至北運最繁苦公所任咸得其宜上無
逋欠而下有留餘且得以其間銖積黍絫為儲備焉邑
塘當吳越孔道歲修圮愈甚公捐俸及羨餘三千金築
之勸富民宦室輸助曰義助免其役而助者曰役助質
訟在官而輸者曰事助南自王江涇北至九里塘延袤
七八十里皆新以巨石計費四萬餘金為邑永利功成
而民不告勞公為治嚴而不苛其讞獄也請謁不行法
加威富無所避小事則多縱舍或以至情告即色動嘗
作情說以導民厚焉案牘見婦人名即開釋至者戒伍
伯離丈餘於風化尤重表章節孝敦訪耆英細民有一
善輒聞上臺旌之每月望後一日角巾至學宫與師生
質疑考學以為常吳俗好賽五方神歲必演劇月餘男
女雜沓無賴子多乘之以導淫賈利公出見之杖其首
投神像於太湖久之姦宄懾服盜賊亦遠竄屏跡捕役
無以為餌乃引龍游大盜潛入城劫徽商質庫計挫其
威棱公夜半聞之立繋諸捕妻孥勒限三日全獲否則
死果如期獲之嘉興驗質庫簿歸所失物在簿外者賞
諸捕而宥之邑豪繆富以私憾銜張思德令大盜誣攀
下郡獄陷以大辟思德家鳴冤富復行賄覬脱公請於
按君親鞫之以計授所親某文學詗盜案於歙邑具得
誣狀公乃責富輸二千金築塘當免死富不承遂斃之
於獄時富賄山隂朱相國子太常某屬按君為解㢮其
獄既不行按君大恚欲疏劾之奪於公論乃已税閹至
杭州所過邑令長跪公不為屈索供億又不應隂集諸
生往來垂虹亭若將噪而逐之者閹懲往年葛誠事望
見色沮遂去然銜之不已未幾檄郡云金閶失上供幾
萬計盜隨首某某劫某某窩凡五十三人皆吳江巨室
公曰巨室邑所恃為命也彼計行邑空矣母雞引雛遇
鸇猶鬭况為民父母乎乃謁郡守朱公(燮元)曰此詐耳某
請以身當之遂攝衙胥及弓手得二三百人縛閹使訊
之曰據而檄事已經年今始發何也且而閹時在徐州
道上乃來吳耶閹使懼伏誣具論如律閹見爰書語塞
卒無以加公之獮大猾折大姦不戁不竦古之所謂神
君健吏不是過也在任五年治效異等擢南京兵科給
事中累官太僕寺少卿奢酋發難為川東贊畫被論鐫
職後復原官
論曰昔人稱吏道清慎勤而已吾邑賦重難甦吏詭難
剔非濟之以威明不可劉公發姦摘伏洞照若神錯節
盤根恢乎遊刃故凡所興革至今利焉沈子勺先生(瓚)
稱其明析秋毫力舉千鈞卓絕之才百年未有誠定論
云
同安葉公傳
葉公翼雲字敬甫福建同安人舉崇禎庚辰進士授吳
江知縣先是吳中旱蝗穀涌貴姦民聚衆攻剽脅富室
傾囷給之名曰打米攝篆者不能禁撫軍黃公(希憲)誅其
魁亂稍止迨明年春夏間餘風未殄公莅任得其狀曰
勸分荒政也脅之自下是訓亂也莫若操其權在上乃
先下令富室減分平糶復委紳士之賢者稽戶口筦出
納捐俸設糜以賑之密捕先年倡亂者悉寘之法四境
帖然辛巳繼以大旱蝗米石至四兩公齋宿露禱屛去
輿蓋每日謁龍王祠去城約十里幅巾徒步往來行烈
日中間數武一擊額民感其誠無思亂者及漕兑時調
停米麥之輸食息水次輯和弁卒國賦足額而民不大
疲南糧軍儲恤孤諸利向盡歸豪家按君祁公(彪佳)嘗疏
陳其弊嚴禁之已而營丐者復熾公力請兩臺計畆均
𣲖勒石杜爭通邑利焉白糧解戶久為蠧藪厲民每名
費及千金公條便宜上撫軍黃公具題易為官運復有
議造船者公曰本欲安富是又困之也乃酌取助役銀
以資運官殷戶始釋重累當是時流賊躪廬鳳金陵宛
陵俱騷動邑處浙直之衝欲先事毖防費無從出適存
空役銀六萬兩撫軍將移佐江防公爭之曰幕府所須
當檄支各郡何獨括吳江請以本邑額外之征即留衛
本邑議上得允由是蠲其半以甦民半則用以修城陴
團保甲練民兵人有固志其修城也舍胥徒而任里耆
給實值而免賠累故畚鍤易以竣工其團甲也委紳衿
以聯其人民隨鄉城以察其姦慝故盜賊不至竊發其
練兵也謂隸役仰食官府保戶取資里閭乃因其類而
什伍之教以技而臨閱之故無募兵之害與養兵之費
而武備一時修飭甲申夏北都變聞不軌者洶洶思逞
公以邑治孤懸四面環水舊設官兵四百名駐平望離
城四十里而遙緩急不相應乃檄平望守備梅亮移屯
城外為防禦計公又每夕微行密詗姦民聲息得梅居
六吳盆九反謀状立捕至屏人鞫之盡吐實又分捕同
謀者併居六盆九共五人縊殺之陳尸于市一時無賴
子弟皆股栗乃宥其餘黨諭使革心時鄰郡邑大盜飈
發蜂起長吏莫敢誰何至新撫軍祁公行部始漸次撲
滅獨吾邑晏然若不知有世變者公弭亂之力也公在
任四年屢值災荒又加𣲖預徵公私交困公隨宜調劑
應變有方鋤梗剔姦迅如發矢至其寬和愷悌一本詳
慎而出之不厭煩璅不辭勞瘁不懾豪強催賦則每示
停緩斷獄則務持平衡受言則兼採寒賤故能上下交
信吏戢而民安之祁公薦三吳治行第一時弘光改元
朝政稠濁僅例擢工部主事未抵部任内有逋賦為司
計者所覈士民相勸曰奈何以此累賢父母乎爭先樂
輸旬日而畢公里居數載閩事大壊乘陴守禦竟死于
兵至今父老談及公吏事輒流涕云
論曰余嘗與公對談樽俎蓋温温恭人也其清操惠政
則循良有司也至其翦薙亂萌聲色不動則又督撫大
臣之才也惜乎運遘陽九無以大展猷為猶得衣冠殉
難以死公真無愧古名臣矣余友浦子近過公里知其
胤子貧窶不能表章先人又閩疆死事時所諱述余恐
其久而冺冺也為博詢事實譔次而傳之
杜静臺先生傳(以下人物)
先生諱偉字道升少育于沈給諫仲子嘉謨家從其姓
後乃歸宗先生幼而至性過人王母目矐以舌䑛之竟
復其明七歲喪母每哀啼父為之感泣先生乃更破涕
為懽父疑之隂察枕席皆斑斑淚痕也讀書沈氏塾中
有神童稱嘉謨竒其穎悟廟見而子之弱歲名籍甚試
輒冠軍嘉靖壬子舉于鄉所制經義為世宗尚自王文
恪四家而下即屈指及焉屢困公車篤志聖賢之學與
唐公荆川(順之)唐公一菴(樞)許公敬菴(孚遠)耿公楚侗(定向)講
明濓洛淵源其學以主静為宗驗之行履動止皆有繩
度海内從學者數百人江右羅文恭公(洪先)欽其名延之
教子弟先生因與文恭静坐石蓮洞天數月學益進嘗
過鄱陽湖巨盜脅之以刃端坐不懾盜異之發其篋得
刺曰此江南小聖人耶羅拜而去其名行為人所重如
此先生銜沈氏恩思報稱時嘉謨子位成進士官翰林
未幾死漕卒之難家政旁落先生白備兵使者蔡公(國熙)
置佼奴于法為經紀其家家復振位從子琦珫珣少皆
有穎質先生痛其失怙躬督課之卒皆成進士沈氏子
姓至今歸義焉萬歷庚辰復上春官不第乃謁選得南
陽府推官聽斷平允釋要囚十餘人唐藩左右不法者
悉捕而麗之辟暇則引諸生與之談說經義行部開封
汝寧有進例金者立却之署篆内鄉新野二邑課農桑
行鄉約不事捶楚專務以德化民姦宄革心獄訟衰止
考績為中州最應擢臺省當事欲為廋數年先生曰某
豈欺君父以市美官者耶不可稍遷工部營繕司主事
㩁税荆關荆故脂膏地先生為文矢江神不以一錢潤
私槖盡弛商人法外徵瀕江沙市十里泥濘没骭先生
捐俸築石堰植以榆行旅便之及期税課不及額遂引
疾歸商民多卧轅下道軹不前所攜惟圖書數十卷而
已舟中見兩木桶叱其家人曰此非荆州物耶立投之
江會言者劾先生不赴部考覈為非制下工部覆具言
荆厰竹木自四川建昌諸路浮江而下而彼地連歲用
兵兼之採辦大木商賈少至以故税額減于前實無贓
私可摘請特免考覈詔許之先生既歸鍵戶養痾終日
默坐竟至貧困不給以癸已十月卒年七十有一先生
清操粹德一代儒宗生平惇篤踐履暗室不欺遊文恭
諸公間絕不標榜道學以為名高傳稱躬行君子庶幾
無愧焉所著學聚錄正學編静坐訣尚書筆記四書筆
記等行于世學者稱為静臺先生
論曰先朝自嘉靖季年講學之家多有陽宗伊洛隂襲
竺乾者先生之主静固理學正傳也歷宦所至皆有慈
惠及人㩁關清烈尤著孰謂儒者無益于用哉
李臨川先生(樂)曰嘗見静臺先生住京師崇國寺中朝
暮静坐每月朔朢必書至聖先師孔子之位侍坐移時
方課學業弟子問故先生曰可為求放心一助先生嘗
顔其書齋云無求勝在三公上知足常如萬斛餘
瑞安令周公傳
公諱大章字章之沈雄慷慨饒文武大略嘉靖壬子舉
應天鄉試癸丑下第歸值倭夷蹂躪轉略近地士民爭
竄伏墟莽公獨奮曰此志士保鄉井建功名之會也去
將安之乃糾合義勇數百人教練之袜首袴褶部署指
揮儼然嚄唶老將也以邑城庳薄難守倡義增築與憲
副沈公([啟-口+山])董其役不旬日畢工又以平望夾浦為南北
要害地乃進議于邑令楊公(芷)設兵駐守日治戈船募
驍銳賊至則據險邀擊之時總制胡公(宗憲)建閫浙東公
參贊幕府謀畫委督水師親冒矢石出沒波濤浩淼中
屢勝之于青陽港錢田石湖唐家湖鸎脰湖太湖諸處
首尾三年斬馘過當賊平督撫楊公總制胡公上其功
次于朝授備兵使者職銜公以親老力辭乃官其子崇
仁為蘇州衛正千戶子孫世襲公屢上春官不第署餘
姚教諭隆慶初授瑞安知縣縣瀕大海先中倭患最烈
至是復大旱公航海禱於龍堂俄有甘霖之應又力請
兩臺免徵加派織造銀民甚德焉瑞安地臨險阻公建
議海安瑞安沙園三所合操躬臨訓練全郡倚為屏障
竟卒於官年六十有三公工古文辭才筆雄健在瑞安
有上趙撫軍便宜劄子正大剴切不減陸敬輿門下士
成名者甚衆顧公大典吳公邦楨皆舉甲科識姚江邵
公陛於司訓時期為偉器後果以詞林改御史按吳人
服其鑑云所著有文藝集禦倭武略行於世
論曰方倭患孔棘東南半壁動搖徵調幾半天下吾邑
為浙直要衝非公勠力行間控扼南北兵禍未易弭也
况身無封疆之責獨出死力以捍衛維桑其功顧不偉
歟邑令楊侯贈言稱其才與誠合信夫
贈尚寳少卿袁公傳
公諱黃字坤儀曾祖顥祖祥父仁代有著述不仕仁更
能詩書法趙松雪公少失怙苦學善屬文祖贅嘉善殳
氏因補其邑諸生名藉藉起歲大祲嘉善許令問消弭
之策公引洪範五行及管輅邵雍語以對令異之遂闢
書院令高才生受經隆慶丁夘選貢入南雍舉庚午鄉
試負笈者雲集指授文規往往得雋去萬歷丙戍始成
進士時年五十三矣公學通古今談時務鑿鑿甫釋褐
奉總憲劄與常熟宫坊趙公用賢其議清覈蘇松錢糧
公上賦役議一曰分賦役以免混𣲖二曰清加𣲖以絕
影射三曰修實政以省兵餉四曰查𣲖剰以杜加賦五
曰免協濟以恤窮民又清減額外加徵米銀十餘條豪
猾以不便已率為浮言眩當事沮格不行識者歎焉戊
子謁選得寳坻知縣邑賦畆二分有竒諸役編𣲖反倍
之車運皇木役最疲公建議請乘漕艘未集由會通河
運入而移皇木厰于三賢祠北使濱水受木且去京密
邇取給便當事為奏之報可因盡革重夫重馬採石及
箭手諸役省𣲖里甲銀兩正賦而外毫無擾焉内臣開
厰督貢銀魚為民厲公上書閣臣謂魚自海抵邑又自
邑抵京道紆鮮易敗請由海濱馳至京應上供閣臣允
之自是中貴罕至者潞藩之國鄰邑率賦多金為公費
水淺舟膠留頓則費逾廣公令囊沙壅下流水滿舟易
達及舟將至則啟沙囊更壅其下不移日越境邑地窪
下比歲大潦公浚治三坌河築堤捍之海水時溢入為
患令海岸多植柳高數尺潮退沙遇柳輒淤漸成堤因
于堤内治溝塍課耕種曠土大闢是時薊鎮主客兵不
滿十二萬而年例銀及屯田民運諸項計且至一百五
十萬撫軍以公曉暢邊事檄令酌議乃列十事以獻曰
革養軍之虚費曰汰臺兵之冗員曰謹撫賞之機宜曰
定市馬之良法曰復舊耕之額田曰廣山林之種植曰
興險阻之水利曰增將領之供給曰置輕車之便利曰
覈器械之冒濫又兵備王令議防海事宜及軍民利病
公各列八欵上之語皆石畫壬辰以大中丞蹇達薦特
召為兵部職方司主事適倭躪朝鮮朝廷大舉東征甫
到部經略薊遼宋應昌疏請贊畫軍前兼督朝鮮兵政
冬月浮海渡鴨綠江調護諸將拊循三軍提督李如松
大捷平壤部下多割死級報功公馳諭禁之如松不悦
自引遼兵而東委守平壤不畀一卒清正兵來襲公遣
麾下及朝鮮兵三千邀擊之于南山觀音洞殺數十人
擒其將葉實如松驕而貪輕騎獨進經碧蹄館為倭所
乘軍大衂退守開城(據東征二士錄)大司馬石星意遂主
欵應昌入沈惟敬之言支吾封貢公亦以將驕兵罷浪
戰非策上書本兵言之未幾竟中拾遺疏劾為令時縱
民逋賦革職歸田十餘年卒年七十有四天啟改元大
冢宰趙公(南星)追敘東征功得贈尚寳司少卿生平著書
甚富多散佚今惟兩行齋集歷法新書羣書備考梓行
子儼天啟乙丑進士官高要令卒公博學尚竒凡河圖
洛書象緯律呂水利河渠韜鈐賦役屯田馬政以及太
乙竒門六壬岐黃勾股堪輿星命之學莫不洞悉原委
雅以經濟自負未第時嘗受兵法于終南山中劉隠士
又嘗服黃冠獨行塞外者經年九邊形勝山川營堡歷
歷能道之其贊理東征也訪求竒士得馮仲纓金相置
幕下倭酋清正者故薩磨君之弟關白雖簒心畏之使
嬖人行長將前軍而清正為後繼清正倍道取咸鏡趣
鴨綠江時如松敗保開城而經略駐定州前後皆阻倭
計無所出仲纓與相言于公曰清正輕行長而貳于關
白可撼而間也公乃遣入清正營說使釋所虜王子陪
臣退兵決封貢清正果如命即日自王京解兵東歸(據東)
(征二士錄)先是公言歲星歷尾尾為遼分野朝鮮屬焉今色
不青而白此兵徵然朝鮮得歲而倭伐之倭將有内變
朝鮮必復國迨後倭撤兵歸關白死卒如其言云
論曰公自言生平得力静坐然其學流入禪玄好為三
教合一之說其以兩行名集亦取老氏有無雙行之旨
故與管公東溟深契而說書義解多與儒先牴牾然其
砭訛發覆則俗學所未有也語云通天地人之謂儒公
雖未為醇儒也獨不得謂之通儒乎
李廓菴先生(世達)曰公初為張文忠公(居正)客文忠議正樂
依古法造密室三重又依蔡氏多截管以候氣不應使
公視之曰候氣之室宜擇閒曠地今瓦礫叢積則地氣
不至一不合也外室之牆宜入地三尺二重木室入地
一尺六寸三重木室入地七寸六分今皆不然僅可固
地上之氣不可固地中之氣二不合也室三重各啟門
為門之位外之以子中之以午内復以子所以反覆而
固氣也今皆以午三不合也聲氣之元寄之象數必有
自然之理今所截衆管大小不倫四不合也天之午常
偏于丙二分有半今日圭所測是也地之午常偏于午
二分有半冬至候黃鍾之管宜埋壬子之中位一而已
豈可多截管乎五不合也文忠如公言擇地天壇之南
隅飛灰果應文忠欲屬公以正樂之事公請先正歷法
語不合遂謝去公嘗受歷于長洲陳壤其法本回回歷
以監法會通之更定律元糾正五緯最為詳密號歷法
新書
太僕卿吳公傳
公諱默字言箴資性沈敏少從塾師受章句時有問難
塾師不能答長與兄之勇讀書講析經疑恒至達曙強
學矯志文行嶄然嘗受學于王公龍溪稱高第弟子壬
午舉應天鄉試壬辰會試第一人闈義皆匠心獨造至
今經生家禀為程式授兵部主事以艱歸已亥補禮部
歷其曹癸卯遷尚寳司丞進少卿公立朝建議挺挺不
撓時目為吳鐵漢嘉靖中大學士呂(闕)阿分宜意疏請
考察京朝官罷黜大臣之賢者葛守禮等十五人科道
李幼滋等三十八人而留用吳鵬許論趙文華董(闕)鄢
懋卿楊順輩附勢作威没諡文安公為祠祭郎議奪其
諡事雖不行君子韙之漕撫李三才家在畿南不乏奥
援本具縱横權譎之才又好以苞苴筐篚結納士大夫
公過淮三才有加禮公一見知非正類入朝即上書首
斥其貪横由是直聲震天下未幾謝病歸改通政司參
議歷左通政乙卯進太僕寺卿公立朝最淺遷除皆不
赴職然時論高之每會推必首及云崇禎丁丑卒年八
十有七公為人清剛守正不可干以私在禮曹日梁溪
某公子餽以珍寳直千金求疏敘其父某官廕公謝曰
彼當得廕具疏吾職也何賂為其人又固以請卒却之
邑令劉公(時俊)吏治為三吳最以漕卒鼓噪為漕撫所劾
杜門求罷公方官尚寳素知劉令賢為白于河南道御
史御史出彈事示之公曰為百姓受過此令所以賢也
復為訟言于朝大冢宰孫瑋竟用公議僅奪俸二月而
已公家居同里劉令雅重其行義恒挐小舟從一奚童
詣候問政事得失與邑中利弊公條悉以告由是劉令
治日益有聲而公所欵留惟脱粟飯爛蒸一瓠劉令以
是益重之邑有富室某坐殺人抵罪繋獄久矣劉令覆
案已得冤状語之曰若得吳公書來即釋汝某令其子
具槖中金三千為夀公據實白劉令平反之而不名一
錢也崇禎改元逆璫初敗其黨猶尸權霍維華舊令吳
江素嚴事公者也言于衆曰吾將起吳公佐銓公聞之
艴然曰霍若凂我必當逃之深山其疾惡如此晩年徙
家郡城中丞直指監司守令之屬無日不造請其門凡
民間疾苦吏事頗僻賦役之失當豪家之暴横胥吏之
作姦莫不具為當事者言之當事率奉行恐後吳中巨
姓搖手相戒莫敢為非當是時縉紳若文公(震孟)姚公(希孟)
徐公(&KR0648;)孝廉若張公(世偉)楊公(廷樞)輩皆以文章氣節主持
清議公恒執其魁柄云自公殁後文姚張三公相繼云
亡徐公楊公又皆殉節死而吳風靡靡鮮有激濁揚清
振厲一時者矣
論曰吳公嚴氣正性蓋李元禮范孟博一流人也元禮
孟博横罹鈎黨之禍而吳公優游林泉以耄耋終亦云
幸已公雖不附東林東林恒倚為崇墉淮撫之敗公抗
章首攻之然東林諸公不能非也公既殁裔孫衰落不
振邑人欲列祀賢祠直指周不果行嗚呼世之所謂賢
祠曾何足重吳公即公亦豈待以賢祠重也哉
贈指揮同知趙公傳
公諱廕字任卿中丞士諤從子以武舉為金山營把總
被劾革職崇禎九年流賊東寇大躪安廬撫軍張公(國維)
檄為守備屯太湖縣十年二月賊來犯公提兵禦之至
雞飛灘遇賊三百餘騎擊却之追奔抵通湖賊以百騎
來山前挑戰公據山為營遣千總楊國鎮等以銳卒二
百赴之射殺賊渠數人而賊潛從山後以千騎襲公營
公力拒之手刃十餘賊以衆寡不敵被執脅降不屈遂
遇害自賊犯南畿潁夀六安霍山諸州縣多被禍撫軍
雖督兵在行間聞金鼓輒色戰諸將士猝遇賊率首鼠
竄無敢發一矢相向者公獨驅馳赴難摧鋒摶賊身被
數創以死其麾下李池等亦皆格鬭死事聞贈指揮同
知子孫世襲總旗安慶人為立祠堂祀焉
史弱翁(玄)曰任卿少孤貧家世業儒獨好武為童子時
戲取村中羊學騎自試削白竹為弩矢射籬邊雀嘗為
笑樂州里咸謂之癡及年過四十仗節死義聞者莫不
壮之
贈翰林院待詔孝介朱公傳
公諱陛宣字德升父燾自同里徙郡城遂為吳縣諸生
萬歷壬子舉于鄉時父年已高公闔門奉養絕跡州府
嘗言士君子當以不貪為寳能安貧則能不貪甘食美
服高閣邃宇孌童豔姬皆敗檢隳名之具所謂誘人之
穽也故登賢書二十年未嘗以竿牘通守令家益貧布
衣糲食泊如也惟奉親則滫&KR1329;裘葛無不贍具侍養庭
闈終身不見疾言遽色母季氏先亡父益老病幾殆公
晝夜侍寢辦護湯劑唾壺虎子之屬必手承而進之戊
辰當上春官以父疾不赴居二親喪不入内不茹葷者
六年竟以哀毁成疾而卒年五十有六公先與忠介周
公(順昌)同業後又同舉氣誼甚篤皆以倫紀為已任天啓
時魏璫煽虐緹騎逮忠介親朋皆走匿獨公經紀其家
事又周旋檻車追送之人服其義焉大中丞張公(國維)歎
為真孝廉以銀幣榜額命長吳二邑令往旌之公竟不
上謁也沒後宮詹姚公(希孟)采邦人之議私諡之曰孝介
先生崇禎丁丑按君祁公(彪佳)以公與同邑張公(基)崑山
歸公(子慕)三人行義同表于朝詔俱贈翰林院待詔蓋異
數云公門下士多通顯以文章命世其最著者文靖徐
公(&KR0648;)卒殉國難稱名臣子鎰少有雋才亂後卒
論曰孝介與異度張公同里閈同鄉舉名行亦復相次
吳人所稱二孝廉也張公清流嚆矢文藻斐然而淳心
質行則孝介為不可及矣
莊母沈孺人傳
余内戚計浣翁自苕中回手其徒莊雷勅所撰母孺人
行状請為傳余以病未之許雷勅又以長箋來請益力
誼不克辭謹按状孺人姓沈氏沈為烏程世家刑科給
事中諱士茂之女也孺人生而孤其生母呂以斷鼻矢
節孺人少&KR0570;母訓年十八歸同邑太學生莊之琳為繼
室莊亦望族之琳父諱日宣舉萬歷甲午鄉試歷官廣
西按察司副使按副以廉吏稱於時太學性又好施予
輕財重禮義以故家日削孺人時捐奩資去膏澤以給
高堂甘旨婣黨稱其賢及連居舅姑之慼哀毁備至甫
終喪而太學疾不起孺人稱未亡人年止二十二雷勅
方二歲耳孺人内撫嬛孤外持門戶贍生則辛勤絍織
卜兆則匍匐瘞埋即衞共姜陶嬰母之苦節不是過也
提藐孤而育之訓之丙夜篝燈督以誦讀覬望成立血
淚幾枯即歐陽太夫人之嚴教不是過也捋荼蓄租恩
勤鬻閔者二十餘年迨雷勅授室始能課生徒養母婣
黨方為孺人慶謂可食報於子而孺人遽謝世得年僅
周甲子雷勅於讀禮之餘潛心力學至服闋試秀水邑
文衡拔取前茅果如孺人所望惜乎未及見也然貞操
淑行不愧姬姜可持此以下報太學君於九原矣憶當
潯溪寇發時里人咸奔竄孺人獨守孤閉門曰難作即
死此耳去將安之卒獲免嗚呼吾以此歎孺人之貞而
且達也易之訟曰復即命詩之羔裘曰舍命不渝而大
無信也不知命也則螮蝀刺之人事夷險莫不有命焉
主於冥冥紛紜避趨徒亂人意唐林唐尊之仕王莾華
歆之仕曹丕褚淵沈約之仕齊梁皆失於不知命徒為
人詬厲即吾所見戈船搶攘中婦女之以奔亡而召辱
者多矣用是知孺人之守戶也其履正也能全身也不
謂之知命可乎余是以賢而著之
愚菴小集卷十五
