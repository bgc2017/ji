存雅堂遺稿卷五
宋方鳳撰
紀
金華洞天行紀下
二十一日辛丑有徐生館法清酒狂士也曉起攜詩見
贈有鳳凰山上鳳凰翔之句聯中又以耕田鹿化石羊為
對臨别密謂審言曰余以鹿比僧羊比道士鳳凰比
諸君子審言途中述其語衆皆絶倒從法清而西過故
康懿泰國長公主墳園登山可至九龍寺上有劉先生
講堂劉孝標讀書處也三洞上為朝真中為冰壺下為
雙龍三石扁皆飛白書立下洞口觀有天下名山四大
字觀之左為椒亭所從入洞路也以山下平地言之此
則山巔然而迢遞寬衍觀之前居民成聚則此乃洞天
之趾爾雙龍洞口石室明淨坐可三二百人仰視石室
紺碧其隱約可名狀者為雲物為仙桃為道人比肩而
立龍首見其左而尾懸右石壁上又懸石至地獨黃色
俗呼吕先生藏身霞衣挂其旁有北斗星窠洞穴如蟇
頥水淙淙從中出即流入右偏暗出洞外溪澗衆束炬
揭裳傴僂踏水入内洞凡三數丈首背皆擦石舊卧小
舟而入今敝漏閣水際既入復虚曠如外洞水從右流
莫測其淺深執炬者一一相指告見蜂窠石水蛙石石
鐘手搥之鐘聲仙珠纍纍貫巖上石門限雪山山前雪
山後雪望之皎然仙笠懸巖石石鼔槌之鼔聲有形蜿
蜒頭角鬚尾凡二屈蟠隠見爪尖皆白石如玉所謂雙
龍也猫一獅子一頭足尾具額有珠大龜黑色白蛇糾
繞其背首入甲下奇甚筆格一霜崖粲如繁霜有卷石
小竅指面大有水正滴竅中名仙人硯滴候片時纔一
滴仰觀洞中他無漏泉獨此爾浴室石櫺三足蟾懸鐘
寶蓋如名刹講臺上所設而加高大海角虎蹲立雲霞
五色欲飛極裏從暗處俯伏遠望洞口水中所從入處
僅一小隙透明如十五夜月名仙人望月又大象足二
小一仙桂水波石粼粼然大者如浪轉雪山後而左為
滑臺為池為田畦町高下可數仙人挂衣横十數丈衣
純素袪褏蹙摺皆天成又仙人眠石方整可卧仙人帽
日月二宫復從洞口踏水而出凡洞中所見不假一毫
鑴鑿而形狀自然其妙處殆不可言也登山幾半里至
中洞洞口視深處乃暗穴但聞潺潺水聲東數炬相後
先若入井然稍斜向内衆魚貫而下石滑且險約三十
丈至水簾自高巖噴出下有巨石盛之即不知水之所
往水簾出處前有懸石如鐘又如飛鳳視水簾以下復
沈沈深黑人多不敢復入臯羽毅然揚炬而前韶卿續
古從之由水簾之右轉而深入巨石無數回視水簾乃
在目前愈入愈深下復無水有石筍入空曠中高可三
四丈色瑩如玉從石筍而下極底有石室燥潔曾遊者
留題在焉回至水簾漸可望明而上不如入之險也然
不能深入則不得盡其奇來遊者率望水簾而止爾又
登山二里韶卿父子臯羽續古倩兩山童買竹薪束炬
至上洞入洞而右為觀音洞從巖罅越石限而入展轉
愈高攀緣至觀音前其石像天成垂衣伸一足如土偶
者但高入巖罅以炬燭之僅得其半而臂與面莫盡見
也旁有潭深不可近名觀音井又名龍潭復路出從大
洞正面而入歴三數坡陀其石上雲霞波浪霜雪屋室
之類皆不減下洞所見洞口天日之光斜射洞中石崖
上淡如月色竒甚内有石梁高挂深可二三十丈白龍
護其左蒼龍護其右又入有天池深廣四畔峻壁不可
下池之裏有崖如兩扉而啓其一極黑暗中遠望石扉
啓處天光下燭蓋洞天漏明而人莫知其處名一線天
既隔天池不得復深入也雙龍洞口題名石上韶卿賦
三洞云金華北山三洞天垂髫欲往今華顛春風吹衣
雨洗屐瘦笻忽拄蒼山烟山高地平走幽澗根絡石上
森楠楩步從飛橋瞰石洞厓色閱世知幾年風㾗霧迹
化異物龍首昂左尾右旋就中暗穴如蟇頥急水瀉碧
鳴媧絃遡流束炬照徒涉肩背擦石行拳攣水窮路夷
内景得以炬交燭窮幽玄細紋蹙波湧浪接皓彩凝雪
飛霜鮮大為獅子虎犀象瑣碎亦復蜂屯然蜿蜒雙蟠
角尾具一一玉爪拏蒼堅穹龜負甲色深墨長蛇白質
相縈纏鐘能鐘聲鼔能鼔不假樅簴知誰懸直櫺斜檻
藏湢室短畦長町移原田青雲白霓五色霞笑畫敗絮
留丹鉛中途經過最深窅伏身低眺洞口泉空明一隙
隔遠見秋蟾浴海光嬋娟左巖架衣頗横亘疉摺衆皺
垂蹁躚自餘神怪不可極似鑿非鑿鑴非鑴出登山腰
叩中洞外視石井聞潺潺入深踏險思縋綆長竿揭炬
後且先水簾可俯心為悼到此十九歸言遄嗜竒不憚
歴磊砢足以目故差輕便翻身却望水簾處銀河天
落懸吾前常情疑復下百尺積水定作神龍淵石乾徑
闢却易進玉筍拔地脩而圓宜為淵處乃為屋亦或摩
蘚題新篇同遊疑我久未出笑謂豈欲井底眠林幽風
起日已晩猶睨高洞山之巔薪蒸可買樵我導不遠數
里仍攀緣傍從石壁入深坼如鐵戶限瓊為櫋儼然海
相挂珠絡熟視始信非誇傳左為朝真正面入便想笙
鶴遨羣仙雲霞波濤仙衣裳奇詭豈必下洞專歘然脩
梁架巖起左右蒼白龍形全望中極底勝漆黑雙扉隠
隠啓半邊天光一道燭扉内知此明罅從何穿霤深壁
峭不可往安得插羽如飛鳶嗟余兹遊尚牽俗身所驟
歷辭難宣但思乞水學坡老洗眼看字消餘年是夕與
懷玉同歸西鹿田寺止宿寺丈室後有奇石峭立罅坼
間可行林泉幽勝特甚默成先生潘公大書其處云余
往來南北兩山餘二十年獨未曾至鹿田紹興七年四
月十七日同智者長老法銓來于崎嶇險隘之中得
虚曠寬閒之地脩篁喬木巨石瀑泉氣象雄偉此蓋
未之見不獨甲于金華也自是評吾鄉山水以此為
第一云其丈室遂榜第一軒上為思賢閣是夜聽雨
軒中
二十二日壬寅曉霽過東鹿田寺廊廡列詩石内有葉
丞相衡集杜五言四韻中二聯云水花分塹弱山木抱
雲稠更宿招提境還同惠遠遊又僧舍壁間有郡倅金
陵吳琳題詩中一聯云雲暗雨來疑是夜山深寒在不
知春潛齋王公嘗和其後行數里至潛齋所營山橋穆
陵御書山橋書堂四大字下有懶瓚岩岩上有亭亭之
西有石筍又傍巖臨溪為亭臺遠望州城城中之塔鑽
小雙溪如篆文路口有亭扁北山今亭臺皆蕪廢既下
山王謝道士登山取别徑歸赤松至潛岳寺前帝臣審
言同入城韶卿臯羽續古肖翁取赤松源口虎頭巖下
道遇雨抵上坦旅宿
二十三日癸夘曉霽近午度太陽嶺晩宿柳時聲居聖
傳之蘭溪留詩以待續古先歸
二十四日甲辰過松巖陳粹翁午與臯羽别晩復雨
二十五日乙巳韶卿父子回抵吳氏書塾客有問金華
勝遊者韶卿以詩敘其槩云赤松上下雨霏微八詠樓
頭重拂衣西港晴來汀艸長北巖幽處洞泉飛風敲定
磬鹿春過月滿丹臺鶴夜歸歷覽因知古詞客盛誇雲
夢未全非臯羽歸後作金華洞人物古蹟記
䟦
右金華洞天行紀一小帙蓋巖南方先生晞髮謝
先生與諸老并先伯父續古同遊之所紀述也當
時距宋失國纔十四歲然觀諸老情思咸有黍離
餘韻而紀述巨細詳悉不遺寫出北山勝槩宛在
目中信非諸老不能作也然要之巳丑實元世祖
至元二十六年也書歲而不書年者亦猶靖節不
書永初之例耳後之觀斯帙者庶幾識前人忠厚
之風云吳士諤識
又
方韶卿浦江人號巖南先生元黃文獻公溍柳文
肅公貫皆出其門先生宋時未及仕而宋亡遂抱
其遺經隠仙華山往往遇遺民故老于殘山剰水
間握手歔欷低回而不忍去緣情託物發為歌詩
以寓麥秀之遺意龔聖予嘗誦其詩曰由本論之
在人倫不在人事等而上之在天地不在古今謝
臯羽建寧人號晞髮先生宋相文天祥開府延平
先生長揖軍門署諮事參軍已復别去及宋亡天
祥被執遂流匿民間之浙水東日以吟咏為事每
遇談宋事輒悲咽淚下宋景濓先生謂其詩直遡
盛唐而上卓卓有風人之餘文尤嶄拔峭勁餘若
陳帝臣吳續古等亦皆時之高士文章巨家也共
為此卷夫豈易得哉然俱世遠而莫之知予故手
錄一過而略述二先生之行槩于後餘亦不復考
矣北山泉石雖自若而寺觀消毁過半欲究其遺
蹤亦尚賴此卷之存云天順庚辰十月朔後生郭
&KR0034;述
又
郭公&KR0034;稱陳帝臣吳續古皆時高士文章巨公燧
按帝臣即正臣名公舉府志賢達傳雖載而未詳
續古名似則志竟缺載府志曰公舉善屬文與兄
月泉山長公凱日與方鳳吳思齊為文字交由本
邑教諭累遷江淛副提舉與趙孟頫善用薦者應奉
翰林文字不知府志有未詳者帝臣以文字起家
一時所交皆宗工碩士若同邑方韶卿柳道傳戴
率初吳興趙魏公永康胡穆仲相交尤密嘗為樓
所居側顔曰光風霽月及提舉來杭西秦張楧淮
隂湯炳龍莆田劉濩永嘉林景熙輩相率為詩歌
以賦其事穆仲為之序時魏公以集賢直學士行
提舉江浙與公舉情誼深厚凡六七年公舉秩滿
歸為書洛神一通自題其末大德十年五月四日
也具見經世堂胡之純序及吳彦貞方伯跋吳似
亦名似孫則謙之子謙善謝翺于其卒為營葬志
墓輯士大夫哀誄為哭謝編見府志吳謙傳似嘗
館翺及鳳思齊相與討論典墳播諸著作後教諭
山隂略見吳溪集惜邑志不錄行事遺文遂多湮
没此予浦陽攷志所錄也并志于此以示人知所
考見云崇禎丙子巧夕東越張燧書
存雅堂遺稿卷五
