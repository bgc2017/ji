存雅堂遺稿卷一
宋方鳳撰
五言古詩
遊仙華山
仙華矗萬仞我乃廬其東日夕與山對今兹踏玲瓏起
左信奔鹿當前任啼狨大嘯崖石裂一覽天宇空蒼松
飽風雨絶壁挂老龍樵斧不得睨撫根憩吾躬邈哉軒
轅氏問道由崆峒龍髯一以遠千載悲遺弓猶傳少女
靈鍊玉于焉宫山林重帝胄香火明民衷我來重懷古
攬涕臨西風何當刺飛流一洗磊磈胸
遊寳掌山寺
兹辰欲有適軒車偶來駸劚苔北村南荒竹晴窗隂接
語未及久相邀指叢林澗行任詰曲巖眺經嶔崟于時
春早暄生意見草心紅紫寂未動萬山蒼翠深伊予夙
好遊忽忽老見侵孤興尚衡霍遐思或巫黔况此近居
里而能盍朋簪裂石發悲嘯沿流引清斟捫蘿復忘疲
古洞窮幽尋豈無聲利痼見笑山水淫人生本來浮世
故未易任蘚崖拂前題俛仰巳昔今我法姑用我睠
言屬同襟
(附)方樗遊寶掌山寺
何年此招提近在芝掌側巉巖聳蒼空雲霧蒙絶壁相
傳千歲僧于此寄疇昔提攜酌春酒况乃社日逼俛仰
天地間一笑詎非得
寄柳道傳黃晉卿兩生
大火且西逝赫曦詎能為叢竹覆孤館綠隂相蔽虧人
散衆喧寂獨鳥嚶鳴隨想見探討餘層層發新知儻不
鄙朽拙勉哉勤相遺
其二
太璞散已久鴻甄疑未均惟有砥礪志搜剝得其純勿
以珪璋質頑石置勿陳君攬國香蕊每與荆棘隣荆棘
豈不刺反以揚素塵
其三
盈盈黃菊叢栽培費時日依依五絲瓜引蔓牆籬出于
今想新花于今長秋實花實豈不時灌溉尚期密毋令
根荄傷委棄等藜蒺
其四
新秋涼氣發松籟調于喁山房良靜閴文史淡足娛吾
心太虚廓儻然萬象俱大觀物物齊何事分賢愚遐哉
金蘭契聊用佈區區
懷龔山人聖予
西北有傑閣岧嶤切雲天綺窗通四望綽約流蘇懸中
有絶代人端居方盛年被服既殊衆容采亦鮮妍瑤床
置寶瑟玉軫朱絲絃有時揚妙指泠泠宫商傳曲終恣
仰頫託契軒農先靡曼諧里耳大雅誰能憐我欲往從
者淮海生寒烟
藥壺山寺步師遠上人韻
旭日耀禪林曈曨晃虚室觀心得無為頗覺詩思逸得
句祈疾書振衣陡焉失持此證空空一笑墮不律
寄仇仁近
憶昔三浙湄匆遽買舟别大海漲波濤排空銀浪掣時
方逢杪秋涼風正凄絶況復嬰沈疴殘喘一身孑落日
古渡横牽衣各嗚咽尚期營歸餘旋泛山隂雪詎料人
事遷芳春竟五閱寧無雙鯉魚寒温敘曲折顧兹悲憤
衷未足陳一切階前金鳳花當車行復輟閣上西湖光
可似舊澄澈
重陽對菊得菊字
止所吳翁歸窆客會葬者雨留明日重陽對菊
命觴取菊為重陽冒雨開析為韻不拘體各賦
以致慨
懷哉止所翁與我幾觴菊方當舊節來已作秋原哭會
葬有遠朋風雨此淹宿佳兒敬父執姻友更敦睦投轄
不愧遵設醴仍為穆其如插萸遍不見而翁獨悲歡今
昨筵還往東西轂回首試長望依依但雲木
(附)方樗得雨字
昨我醉騎馬失脚行踽踽主人笑掀髯把臂猶起舞兹
辰復何辰俛仰已今古遠來置芻客共繞臨池圃折萸
可插髮醉我不待酤深悲聊強歡即散輒復聚悠悠去
年人不及今夕雨願持菊花巵一澆墳上土
題鄭氏義門
人愛渭水清畢竟河流渾不知黃虞世何處覓旌門旌
門縱百世豈能外彝倫秖因風氣漓遂表為義民麟溪
有寒泉西流類拖紳泉聲徧塞耳亂却牝雞晨夜帳潑
煙黑秋缸吐火紅六世孝友家元屬書聲中爛銀鋪作榜
綽楔何崔崔戶神似相語莫遣阿奴來人心一遭蠱五
官皆作魔不賡斯干詩却聽燃箕歌兄弟本一氣為利
分汝爾借問嗜利人千載得不死䲭鴞巢滿林何地不
感惻若非慈烏啼血淚收不得我身親乃有况此身外
物世人果何思肝膽每相賊當年朱兩轓回首血在頥
爭如義門鬼千載不餒而何人非楊椿如椿能幾人祇
緣本心死所以有淄磷大樹大十圍枝葉日敷蕃願培
百尺土庇此千歲根
(附)方樗題義門
大義久不作頽綱孰能扶有回萬鈞力足起千載愚沄
沄麟溪上奕奕君子居同堂爨不析已及九世餘動必
敦孝悌昭焉遵訓謨有田可以稼有畦可以蔬有琴亦
有筑有詩亦有書雍雍悦子姓肅肅嚴婦姑祀饗必誠
慤冠婚禮無踰濟鄰屢發廩致客恒軿車一翁垂九十
羣從紛前趨支持屹柱石淬礪精璠璵清朝特旌義大
字標門閭豐碑妙紀實賦咏皆鴻儒老我愧同里時陪
文字娛白髮映沼沚清風滿襟裾高歌一舉酒歌罷仍
長吁末俗見淳樸巋然真世模
五言律詩
哭陸丞相秀夫
祚微方擁幼勢極尚扶顛鼇背舟中國龍胡水底天鞏
存周已晩蜀盡漢無年獨有丹心皎長依海日懸
咏霜葉寄臯羽善父
秋盡吳江道丹楓樹樹竒葉為詩者色霜乃畫之師望
似醉鄉近疑猶花事遲停雲俄在念倚杖未歸時
北山道中
拂衣去城市信步踏晴泥草意春風蚤松隂野日西語
長忘路遠行近覺山低更欲遲來此穿林聽鳥啼
西鹿田寺聽雨
禪棲投倦客山雨起更闌窗葉散幽響石林生峭寒洞
深猶暗瀑江遠忽飛湍想像雲蘿外應宜曉色看
同胡汲仲兄弟登香遠樓
策杖探幽勝同登况二難江山雙極目宇宙一凭欄春
色啼鶯破孤城擁浪寒遙遙烟靄裏猶作故宫看
東甌雪中山茶盛開
海色連蓬島同雲一望迷寒花空故故醉酒只悽悽卜
世無三兆傷心有五噫仲宣樓上賦愁絶不堪題
答仇仁近
城郭相過嬾山房翳薜蘿谷當嘉客遯阿稱碩人薖竹
徑鳴騶斷芝壇野鹿多松風雲壑冷掃石待狂歌
呈臯羽
依依蓮社客斗酒共相酬臭味語中得榮名杯上浮世
情餘百變吾道合千秋肻信張平子窮居但四愁
寄吳善父
嘖嘖不得意興懷偏為君猶為乞米帖不作送窮文縱
酒長違俗揮毫自出羣相思今夜雨滴瀝未堪聞
次陳浦泉教授渡江韻
笑拂湖亭柳春歸客亦歸塔雲連岫暗颿雨絶江飛老
覺遊非壯癯應遯却肥有詩充古錦尚不愧林扉
宿保安寺
捫蘿山逕迥流水石橋分一雨過秋寺千峰生暮雲望
窮迷野色沙遠見鷗羣煙靄蒼茫外寥寥清磬聞
八月十四夀吳良貴
四十強而仕斯言著禮經摶鵬宜運海振鷺且充庭後
夜中秋月今朝南極星耄夫頻獻酢留眼看袍青
哭餘之張教授
吾憐張仲蔚青草少人行曉帳螢猶濕空山鶴自驚徒
餘八斗望誰築五言城莽莽孤村外王孫掛劒情
和張子良
寤寐溪山好相過不厭頻詩留曾宿客月照乍歸人率
爾呼盤粲憑誰辨主賓未須陳咫尺高誼總秋旻
書示同志
尚覺浮名累樵漁寄此身尋盟潛勗德証業喜知新氣
誼生無間文章合有神毋徒涉城市出處任風塵
贈樂閒居士
市遠塵囂隔神閒幽事并埽花憐竹影煮茗訝松聲月
與詩如約琴將鶴互賡冷香生碧落秋夢不勝清
重陽明日得日字
重陽明日會葬諸賓當歸吳良貴留之不置又
析東坡相逢不用忙歸去明日黃花蝶也愁之
句各賦五言四韻
浮生聚塵輕流景飛羽疾故人已新阡舊雨又今日不
惜酒飲狂且須詩縛律一笑復掀髥天地何終畢
(附)方樗得蝶字
主人留復留爛醉歌白㲲移樽對寒花散策響秋葉香
凝紫茱萸舞倦青蛺蝶惟有一逃賓蒼山雲萬叠
(附)方梓得也字
主人有黃花留客香滿斝日飲豈絲乎市眠慙白也依
稀聽雨床愁絶繫階馬此會良獨難幽懷還重寫
(附)方樗題吳景禧棲碧樓
白叟無人識青山是故知一從觴菊後兩過浴蘭時入
暑重逢此追涼約更誰清風覺相變未忍數歸期
(附)方梓輓吳止所
先生六十化吾道尚奚云花館空餘影清歌無復聞夜
寒鶴思主風急雁悲羣有子方跨竈天應未喪文
(附)方樗寄吳晦叔
地僻書難到春寒病轉深遙憐梅剪玉更想柳搖金几
硯平生事杯觴隔歲心恐君亦思我迢遞寄愁唫
五言排律
仙華招隱
軒后悲蒼劒神娥下玉霄攀髯初失夢遺蛻尚凌歊碧
墮升棺影青分産柱苗山精依鹿竹天雨濕鷄翹有約
成孤憤無人重久要豢龍因姓氏使鶴誤軒軺冉冉將
終老冥冥不可招無書寄青雀有恨在中條
憶同張子長遊北山諸名勝
昔與張公子翩翩訪赤松重來踰兩紀獨去宿孤峰古
木蒼陂映禪房側逕通夕隂千嶂黑人靜一燈紅幸及
軒車會寧辭杖屨從相看如夢寐健步媿兒童春盡山
仍好林深澗忽窮天低時墮雨寺遠偶聞鐘弔古田無
鹿探奇洞有龍幽尋穿䆗窱高步蹋玲瓏靈草多成藥
疎篁不作叢嵐光疑晻曖野色在空濛下瞰疑無底言
旋復向東巖阿依斷礎烟嶂落飛淙細路緣苔磴危橋
跨石谼泉依山曲曲雲與樹重重巨刹標名嶽穹垣護
畝宫倚欄斜日下入室老僧逢零落螭頭墨荒涼馬鬛
封不才持薄祿終古媿高風弛擔雲關裏傳觴雪峽中
追隨尋道侣述作付文雄急景真流電浮生尚轉蓬後
期觀歲晏來往意憧憧
仙華山採茶詩
軒娥遺瑞草仙掌採何年苗蕊矗空壁殊根蟠遠天蒙
頭莫可劚垂脚或爭傳冉冉雪霜飽亭亭風日蠲危哉
梯鳥道允矣獲龍涎叢蘖襍丹鼎濕雲伴玉延香真千
里擅苞結三生緣夜莢抽雷後春焙貢社前一鎗滴瀼
露片碾擣和煙碧澗規模絶洪州氣味懸滑甘矜紫筍
幽馥訝青蓮既揀兔毫點應添蟹眼煎松濤生遠韻風
致想真筌七椀賡仝咏三篇繼羽編醉鄉巳失路摩室
將逃禪服食益人壽何當煮汞鉛
(附)方樗立秋日喜雨寄楚老
抱疾不安枕且為枯旱憂俄然垂豹霧莫是捲龍湫烈
焰全收暑新涼正得秋客誰譏褦襶吾欲咏甌窶機杼
松臺䆳琴書竹戶幽西田宜早穫却共虎溪遊
五言絶句
八景勝槩
華柱丹光
何年撐空荒截置珊瑚樹長日燦朝霞芙蕖挹新露
仙壇靈草
葳蕤不記名絶壁挂縷縷果否垂衣年絲麻績蠭午
中峯嘯月
聳身嘗決雲山月此皛皎疑是七還丹彬斑吐物表
深穴嘘風
草木何豐彤懸崖護丹穴相傳通鼎湖深窈吹寒冽
劒峽遲鸞
峽中候帝子青鳥空徘徊搔首叩玄律何當化鶴來
卦尖望鼎
遙岑誰畫卦置此荆山鼎乍可姹女飛千秋覘溟涬
藥壺閃影
紫車貯藥壺日夕發光怪不道洞府深翻嫌八荒隘
龍門飛瀑
飛雪濺&KR1713;砑流雲當面起邂逅綠毛仙臨流同洗髓
存雅堂遺稿卷一
