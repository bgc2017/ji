未軒文集卷十
明黃仲昭撰
七言詩
丙戌登第有作
雷奮春聲動九區羣龍變化上雲衢奎躔午夜文星聚
日馭中天瑞彩扶經濟未能攀董策姓名深愧濫齊竽
平生一片丹心在擬獻君王贊廟謨
賜宴瓊林和同年韻
錫宴瓊林集縉紳風輕簾幕淨無塵紫笙吹徹鈞天曲
綠醑分來湛露春烏帽花偏恩渥重錦衣日映寵光新
小臣未效涓埃報但誦周詩答至仁
釋菜和同年韻
朝罷鳴珂出禁城橋門釋菜列簮纓春回芹藻香風動
日射宫墻曙色晴萬古人才歸化育兩間倫紀頼昭明
願將餘澤資王化還冀神功默相成
送劉景輝先生教諭萬安
花飄紅雨點征鞍教鐸遥持向萬安珠玉一囊吟卷重
虹蜺萬大劒光寒談經自識膏粱味入饌寧嫌苜蓿盤
桃李滿門培植久春風取次進金鑾
贈夏文振(文振父以醫術仕於京因家焉為人倜儻不羈盖古豪俠之流也)
名駒應可入天閑浮世難逢伯樂看蛟影横秋歐冶劔
虹光貫室葛僊丹青尊長向花前醉綠綺時將月下彈
還有夢魂飛朔漠長纓千尺繫樓蘭
賦得洪都艤棹送同年張叔亨使東廣
手捧綸音出帝州豫章城外暫維舟文星高映青山郭
使節光臨綠水洲徐孺宅前吟弔古滕王閣上醉尋幽
計程漸近東甌路此去分明是晝遊
送侍御楊朝重廵按江西次同年丘安重韻
黎元爭欲覩衣冠憲節南行雪尚寒折獄常持三尺法
濟時更有九還丹撫摩凋瘵春隨馬屏斥奸諛鐡作肝
後夜望君君不見法星一點照雲端
挽蘭谿郭政浩處士夫婦
騎鶴相隨蓬島去茫茫雲海碧連空遺編賸積經年蠧
清夜誰丸舊日熊黃菊東籬悲暮雨青蘋南澗怨春風
百年世事渾成夢贏得穹碑夕照中
送楊礪珍還閩
王事匆匆到日邊相逢一笑酒尊前歸心又遶閩山月
去路還尋潞水船千里霜蹄寧久蹶九霄風翮定高騫
為君豫掃詞垣榻折桂重來話昔年
送太學生周環依親還吉水得金字(尚書文襄公之孫也)
十年芹泮擁青襟璧水新沾雨露深明月暫同官舍酒
白雲又動故園心帆開潞渚潮平岸路入廬山花滿林
天上還期繩祖武勛名奕葉重南金
送太學生宋溉依親還吉水得黃字(同年爾章之從弟也)
萬里觀光謁聖皇寧親又喜得還鄉都門落日開帆影
玉署東風散鴈行淮浦雪消春漲綠吴山雨過晩横蒼
青雲還勵平生志來歲庭槐花又黃
送同年李廷章侍其尊府亞卿先生致政歸安成
得還字(廷章時為庶吉士)
懇上封章動聖顔許隨鶴髮到鄉關花邊獻夀流霞煖
膝下承歡舞袖斑橋梓榮沾新雨露衣冠光映舊溪山
五雲深處羣僊候好逐春風鴈北還
送翟知縣瑄之任開化得秋字(同年廷光之兄也)
曾將三策獻宸旒今拜郎官寵命優鳬舄雙飛辭北闕
奎星一點照南州暫從叢棘棲丹鳳終向康莊騁紫騮
後夜相思天萬里共看明月一輪秋
送月潭上人歸東巖
談經曾借白雲扉京國重逢是舊知衣鉢新承天上命
煙霞又動夢中思龍降滄海浮杯處虎伏空林振錫時
此日故山應有兆庭松朝偃向南枝
送同年俞舜卿任南京刑科給事中
曉辭龍衮向南畿帶得天恩入瑣闈戀闕應勞清夢到
匡時莫遣諫書稀雲邊山色青迎騎雨後花香煖撲衣
便道懸知歸故里松楸桑梓盡光輝
挽鈞州學正林菊庵先生
昨夜清霜悴玉芝士林空仰舊容儀一襟秋月持衡處
滿座春風振鐸時白首功名歸蝶夢青霄事業付麟兒
玉堂大院題銘在千古人看有道碑
挽袁母張氏(同年章元益索)
一赴瑶池金母宴海天歸路杳無期菱花塵掩青鸞老
慈竹霜寒彩鳳悲春色自回芳澗藻月華空照錦機絲
生平懿行知何在盡付空山太史碑
春風歸省送同年劉述憲(尚書廣衡之子也)
曲江花發春融融看花踏遍香塵紅九重有詔賜歸省
紫騮玉勒搖東風堂上萱花榮晩節獻夀瑶觴春酒洌
相期早向五雲中重紹尚書舊勲烈
送柳聰千戶襲職還瞿塘
青春風采照秋旻匹馬都門問去津一劒傳家勲業舊
九天拜命寵恩新身隨白鴈過南楚夢逐紅雲捧北辰
蜀檄近來聞有警揮戈早為掃煙塵
謁文丞相祠
故宫芳草泣銅人滄海樓船是紫宸赤手欲擎西墜日
丹心誓掃北來塵山河萬里歸元主廟宇千年祀宋臣
翹首燕山知幾仞至今高節共嶙峋
送撫寧侯朱永北征
將軍拜命向邊城坐鎮天山翼太平風起柳營朝草檄
月明玉帳夜談兵貔貅宣力皇威振烽燧銷光塞漠清
勲業行看光汗簡肯教衞霍獨馳名
遣懷四首
赤手當時欲捕龍十年回首轉成空學求匡世偏招侮詩
未驚人已覺窮多病伶俜憐汲黯一官落魄笑揚雄襟
期欲話無人共坐對清尊月正中
誰點霜華入鬢斑雨聲連夜苦潺潺逢迎無術貧誰咎
婚嫁催人老未閒仗節伏波遭死謗知幾䟽傳却生還
聖恩倘賜餘生骨便買丘園入亂山
蝸角蠅頭夢已休紅塵奔走更何求經綸有志俱成幻
造化無情苦見讎泉石不妨為老計乾坤何處是生謀
此身却悔從前誤輕擲漁竿事遠遊
窮達看來是偶逢蒼天影響竟夢夢老親菽水貧能樂
浮世風波夢亦慵白骨終須隨劫化黃金何用覓侯封
試看舊日豪華地斷礎荒煙積翠重
送林尚和還莆二首(侍御貴實從姪也後一首代作)
遥隨大阮來京邸家學淵源細討論逝水東流驚歲月
白雲南望憶椿萱關河明日成千里風雨何時共一尊
相約曲江春到後杏花深處候來轅
客窗燈火久談經幾度階前見落蓂夢裏老親雙鬢白
望中故國亂山青一尊菊醑芙蓉岸數幅蒲帆杜若汀
大阮青霄應惜别龍門竚待駕風霆
代馬世用侍御送太學生葉蕃依親歸泉州(其父嘗被)
(冤抑蕃為愬於官得理故末句及之)
客邊每共嘆飄蓬鵬路憐君尚未通萬里故山今日去
一尊芳醑幾時同尋幽北固過梁寺弔古西湖謁宋宫
歸報嚴翁應慰喜日光已照覆盆中
謫官之湘潭夜泊蕭家林和莊孔暘韻
鴉背殘陽度遠洲荒村籬落暮煙稠浮生飄泊多行路
此地經過幾繫舟戀闕心隨雲北去思親夢逐水東流
臨風却羡沙頭鷺欲結新盟謝遠遊
題山水小景
水亭六月冷如秋捲幔看山百不憂借問來舟何處客
江湖風浪幾時休
題太華冬官雙喜圖(和同年羅應魁韻)
仙郎遊宦歲華深清節應無愧古今雙鵲也知消息好
高堂日日報佳音
題四禽圖為徐若川秋官賦
海棠鸜鵒
等閑學得語分明紫禁春風試一鳴自是鷹鸇容不
得海棠深處暫停聲
萱花小鳥
幽鳥飛來錦翼齊忘憂花底任依棲雕籠鸚鵡應相妬
莫向上林高處啼
枯荷鶺鴒
秋水殘荷占一枝飛鳴應似急難時紫荆花樹凋零久
吟倚東風有所思
敗葦䳺鶉
天上紀星曾取象詩中托興久知名鵾鵬雖大那能似
空自騫騰上太清
送辦事官吴藻省親歸莆(友人從茂之弟也)
書劒三年客帝畿承恩今喜謁庭闈不須重製斑斕服
自有新裁錦繡衣一棹纔乘潮水去寸心已逐海雲飛
難兄林下幽棲稳應笑紅塵客未歸
題宋宗室郯勤孝王墓樟樹圖二首(樹在浙之平陽宋時所植)
(也其裔孫太學生永輝索)
胡塵一夜滿乾坤十六陵中草色繁舊物又隨時運去
何如兹樹至今存
何如兹樹至今存厚地深蟠百尺根奕葉孫枝沾雨露
清隂千載庇丘原
送顧安道御史僉憲河南
新鴈催寒柳葉稀使君匹馬出南畿已遷臬府新官秩
仍着烏臺舊繡衣崖谷有天回淑氣豺狼無地避霜威
法星暫照中州去終化台星入紫薇
秋日寫懷
一官南北總窮途浮世逢人笑腐儒囊裏無錢還藥債
門前有客索詩逋滿天風露鳴蟬亂萬里煙雲旅鴈孤
一片歸心留不住非因故國有蓴鱸
賀太常少卿夏公陞大理卿代孫寺丞賦(夏公先由大理)
(少卿改太常)
久向雲霄仰盛名同官今喜挹餘馨伯夷暫典虞廷禮
定國還詳漢室刑門絶苞苴春草綠獄求欽恤夜燈青
似聞太史占玄象執法星高燭紫冥
題榖城春色圖為徐若川秋官賦(莆俗相傳古有䜟云城山青黃)
(石出公卿若川黃石人也故未句用其意)
榖城風景浩無涯春入林巒景更嘉萬頃松隂晴滴翠
半巖花氣煖蒸霞降神長見鍾人傑興雨時能潤物華
早晩公卿佳應協鳳㘅丹詔到君家
題四景山水為林君叔孟賦
門掩青山盡日閒紛紛朝市懶相干交遊滿眼知音少
笑拂瑶琴獨自彈
水邊亭榭絶炎熇坐對遺經日易消載酒有人來問字
隔溪撑過木蘭橈
秋入林坰晩覺凉閒尋詩景步斜陽笑渠羸馬風塵客
底事匆匆有許忙
滕六飛花散九垓乾坤萬象變瓊瑰詩翁胸次春無限
溪上衝寒曉訪梅
雪夜歸舟和周次玉太守韻
晩風吹雪滿江流酒盡賓筵便解舟歸去養成文五彩
他年天上贊皇猷
江上梅花開已齊蟾光雪色望還迷歸心擬獻庭闈夀
不是風流憶剡溪
題鄉先生卓季新龍山别業卷(龍山在惠安縣)
龍山風景足徜徉况是林巒接故鄉萬頃松雲當戶暝
一天花雨入簾香荷鋤煙隴春陽動散帙晴窗月色凉
浮世氛埃飛不到分明一叚輞川莊
挽韶州貳守方源學先生(行人柳東先生之弟也)
淵源家學紹難兄璧水翺翔羡老成共說王祥能佐郡
還誇䟽受早辭榮龍蛇倏爾驚新夢松菊翛然負舊盟
贏得五花鸞誥在龍光千古賁丘塋
丘山風木為林崇起賦
一雙白璧閟佳城春雨秋霜歲屢更泉壤無由醒蝶夢
松楸不斷起風聲感時空洒皋魚淚終古難酬季路情
我亦與君同此恨臨圖悲愴欲無生
題周廣德翠渠亭次周鶴洲韻
翠渠遶舍淨無埃渠上孤亭傍竹開數載各因微禄去
今朝同載小舟來閑聽啼鳥裁詩句笑對青山酌酒杯
情景留人歸未得隔林已見晩鴉回
題周鶴洲延綠亭次吴修撰韻
無事頻將兔穎拈批風抹月坐虛簷春回蘭蕙香浮几
雨過庭除翠入簾門外渟涵諸水匯天南依約數峰尖
箇中何物尤清絶滿架琴書一鶴兼
挽三山林質齋處士(進士玭之父也)
隠君僊去已多時月旦高名尚在兹負土不辭營宅兆
買田多為恤孤嫠芝蘭鍾秀香風藹棣萼連枝春日遲
我亦高山興仰止楚招歌罷不勝思
和答余以貞僉憲見寄韻言懷二首
迂疎已分老閩垓松菊當年手自培却笑浮雲無住著
誤含雨意出山來
誤含雨意出山來枯槁難將一滴培便欲陳情乞骸骨
荷鋤歸理舊田垓
送丘安重侍御之京次周時可僉憲韻(時予寓延平)
鴈聲催老劒潭秋客裏那堪送客愁人海憑君標砥柱
狂瀾盡使向東流
遊武夷九曲僭用文公先生韻賦棹歌十首
我來九曲訪僊靈積雨初收天氣清舊日虹橋無覓處
依然山色與溪聲
一曲呼來隔岸舡棹歌齊唱過前川山靈似識遊人意
斂盡峰巒遠近煙
二曲溪頭聳碧峰分明玉女鏡中容到來已訝非人境
峰外竒峰更幾重
三曲丁寧緩刺船兹遊預擬幾經年壑舟不必窮真(闕)
巖上煙雲自足憐
四曲迴看天際巖巖頭空翠落毶毶箇中何物尤清絶
雲影天光共一潭
五曲峰巒轉覺深千年精舍在雲林古今遊客知多少
誰識先生一片心
六曲幽林擁碧灣擬分隙地闢柴關細窮往哲傳心要
谿月巖雲相伴閑
七曲停橈亂石灘層崖疊巘恣吟看更憐雲際千尋瀑
爽氣逼人毛骨寒
八曲悠然眼界開谿山如此可能迴兹行須盡平生興
未卜何時得再來
九曲桑麻翠渺然數家雞犬隔晴川竒蹤到此都看盡
還比人間别一天
同昭武劉太守仁甫遊西庵二首
刺史觀風出郡南偶陪轓盖到西庵四山迴合攅幽樹
一逕縈紆入碧嵐移坐竹隂躭野趣論心杯酒絶浮談
誅茅便欲林間臥未報君恩尚未堪
看山遊遍郡城南清絶都應讓此庵流水到門澄碧沼
亂松遶屋擁晴嵐浮生無奈多紛擾偶暇何妨一笑談
此景此人能幾遇夕陽歸路思難堪
同昭武劉太守王貳守萬通守遊西峰寺三首
青山一脉似遊龍山勢將窮秀氣鍾𣑽宇深藏幽樹裏
行人指點是西峰
林外應疑無路入道傍惟見有僧迎行行漸覺招提近
隔崦時聞吠犬聲
停驂相與坐論文人得浮生暫息紛怪底襟懷清似許
僧房面面對松雲
用同年林一中韻哭陳弘載僉憲二首
宦轍南都偶共馳相逢一笑即相知才高擬報君心眷
數盡難逢國手醫朋舊一觴歸櫬遠妻孥千里旅魂悲
懷君何處腸堪斷月落空梁夢覺時
按節遥衝瘴雨寒西風聞訃淚交澘憶君九曲分岐去
問我三山歲月還栢府此時經舊宅泉臺無路覓清顔
全歸俯仰應無愧百歲誰能脱此關
送仙遊陳司訓考滿歸潮州省親
十年芹泮育英才夜夜庭闈有夢回喜趁瓜期過梓里
欲從華旦獻霞杯趨朝重捧毛生檄訪古閑登郭隗臺
舊日諸生猶仰斗佳音好寄便鴻來
梨關入浙江界感懷
朔風孤騎别莆陽還說閩山總故鄉今日忽驚風土異
閩山又隔暮雲黃
挽夏孺人用劉欽謨大參韻(浦城貳令夏寅之母也姑蘇人)
斧封春雨長苔痕孝子臨風欲斷魂衣線百年長感恨
旨甘三釡未酬恩霜凝堂北宜男老雲鎖天南婺女昏
愁絶壼儀招不返束芻還擬奠清尊
題畫竹三首為同年鮑栗之賦
蒼苔迸破籜猶含太守清貧亦不饞翦伐不加生意足
凌霄高節碧毶毶
飽沭東君雨露私森森勁節與雲齊春風養就林間實
留待丹山彩鳳棲
憶昔鑾坡寓直時琅玕節下遍題詩十年湖海仙凡隔
今日披圖有所思
送陳廷章經歴之任松江
除章朝捧出楓宸新拜吴淞入幕賓千里侯邦歸贊畫
一時民瘼要咨詢地偏白日逢迎少事簡青山覽眺頻
莫嘆才華君獨屈鵬程九萬是通津
挽楊太安人
早共夫君挽鹿車韶儀淑德世誰逾子承慈訓登朝著
孫服遺休剖郡符八袠遐齡今古少五花封誥寵恩殊
登堂我憶曾瞻拜丘隴何當奠束芻
夀弋陽黃憲使七十(仙遊知縣璨之父也)
青春飛步上蓬萊看破浮榮便乞骸十載乘驄豺虎肅
兩藩執法士民懷童顔鶴髮稀年届綠酒黃花晩興佳
况有仙郎能繼美錦衣獻夀舞庭階
謝病得請口號四首
病懷偏戀故山薇乞得閑身别衮衣汲黯十年長在告
陶潛今日始真歸還山謾說餘生樂報國終悲始願違
匹馬金臺重回首寸心還傍五雲飛
歸路新秋暑漸微到家正及菊花時沉冥豈是甘沮溺
經濟元須讓稷䕫書卷晝長聊足遣山田歲熟可無饑
高車駟馬從知好只恐風塵湼素絲
十五年間列從臣在公僅閱四迴春廟堂不乏經綸手
天地堪容樗散人富貴百年聊染指田園數畝足安身
逢人若問餘生計秋水蘆花一釣綸
羈馽終非性所禁暫來旋復憶山林衡門已分棲身穏
生計何須著意深健翮冲霄元有路閑雲出岫自無心
親朋共說如䟽傅只是行囊乏賜金
挽三山陳叔熙先生
青年挾策覲重瞳一命榮沾教泮宫寧海已看端士習
定安還喜變夷風清朝共擬升楊震綘帳俄驚失馬融
紀行有銘垂不朽知君瞑目九泉中
大田驛和任提學見竹偶成二絶
驛亭孤寓無人識頼有此君相對清明日俗塵仍滚滚
乾坤雙眼為誰明
托根亦在塵寰裏獨得乾坤一味清朝暮相看心似洗
林梢况有月華明
和韻題周憲副墨菊二首
秋滿乾坤菊有花篔簹經雨玉無瑕蒼然太古雲根石
飽閱風霜共一家
老圃秋風見此花玉人相對總無瑕落英聞說堪延夀
好散蒼生百萬家
題扇面伯牙鼓琴圖為同年談時英賦
山水遺音識者稀浮生幸有故人知明朝又向江頭别
安得黃金鑄子期
桂花仙子
蟾窟當年花發時天香深處識仙姿塵凡一隔經三紀
萬里紅雲繫夢思
凌波仙子
拍天秋水浩無涯塵襪凌波任遡洄安得微軀輕似許
同過弱水看蓬萊
題羲之觀鵝圖
紛紛世事不堪論典午乾坤勢已分書罷黃庭無箇事
閑開池舘看鵝羣
六月十六日曉起作(是月十九日立秋)
浮生無計挽流光歲月催人似箭忙屈指又驚秋欲到
曉來微雨試新凉
承太守王先生見示和林憲使守歲詩次韻
六年守歲宦途遥何幸鄉園度此宵老至生涯惟藥褁
春來心事付詩瓢癡鳩自詫今巢稳驄馬空勞曩日驕
鳳歷明朝又新歲還從野老祝軒堯
次韻王太守感春詩
舉世逢春不解悲春風應合笑人癡賞春只說春光好
白髮侵頭却未知
又用前韻
人喜春回我獨悲化工雖巧亦還癡陽光遍及閑花草
空谷幽蘭想未知
送方夀卿秋官之京二首走筆和林見素韻
五色祥雲北望賖君恩未報便辭家縉紳擬聽鳴陽鳳
歲月須驚赴壑蛇離思悠揚縈弱柳詩懷浩蕩逐飛花
酒闌催上驊騮去回首鄉關隔暮霞
河橋握手若為情矧聽陽關醉後聲冰玉祗應堅晩節
鼎彛終見勒明廷餘生笑我頭空白浮世何人眼更青
後夜思君天萬里只憑清夢覩儀刑
和答鄭司訓賞蓮詩并訂重遊之約
萍蹤十載寄江湖空涉風濤負壯圖此日紅蓮欣共賞
昔年白璧悔重酤功名隨分心常泰勢熖薰天骨亦枯
還約中秋同玩月九龍山下候車徒
夀林通府景源七十次林見素韻
伉儷稀年錫自天仙經何用更鈎玄階前菊映斑爛服
堂上歌喧錦綉筵老得身閑增矍鑠貌因德邵覺清妍
從今夀考誰堪並萬仞南山倚翠煙
己未九日烏山登高次劉静常鄭藏菴東菴韻
白露凝霜催短景黃花泛酒續良遊山横翠黛雲開處
鴈帶斜陽天盡頭百歲功名成畫餅幾人姓字覆金甌
題糕且盡生前樂灑淚何勞身後憂(次静常韻)
誰能爕理順隂陽偶為登高一感傷多稼盈疇憐就槁
三農終歲嘆徒忙且呼綠醑互酬酢聊挽春和歸肺腸
老得兹遊良亦幸浮生豐約底須量(次東菴韻)
浮雲漠漠擁遥岑不解為霖空自隂人事忽看今日改
菊花還作去年簮廟堂誰是憂民者畎畆空懷愛國心
萬斛閑愁何處遣盈尊春酒不辭斟(次藏庵韻)
夀姚松雲翁七十二首次林見素韻
陽月如春晝不寒稀年夀酒足為歡蟠桃一實三千歲
青鳥傳音約再看
晴曦光映舞衣斑滿面和風動笑顔俯仰乾坤還自幸
百年青眼有南山
送妻弟羅元吉之任汝州司訓次林大司成韻
一鐸新持教汝州西風話别岊溪頭驪駒迭奏催行酒
霜柳難將綰去舟飛夢不離閩嶺月作人有待郄林秋
清時莫嘆長才屈大手還修五鳳樓
鄭藏庵詣下皋訪予不遇以詩見貽次韻答之
聞君過訪石田隈自笑塵緣撥未開春甕無由釃酒候
奚囊又喜送詩來待看一雨通溪舫還約重遊掃逕苔
地僻衡門長寂寞可堪嘉客又空回
挽林文恢教授
蔗境優游味正濃黃梁一夢蕙帷空菊松三逕悲元亮
桃李諸生哭馬融高塚麒麟秋草裏穹碑贔屭夕陽中
賢郎無限思親淚洒向西風恨不窮
次張坦齋作廣化山水圖
誰寫雲山著此僧王維去後讓君能松庭鳥下聞齋磬
蘿逕煙消見佛燈春雨小溪流㶁㶁夕陽孤㙮影稜稜
看圖便欲離塵俗共結茅庵紫翠層
丙辰九月廿四日致政歸寓蒜嶺驛次韻二律
宦海何勞嘆望洋東籬猶有菊花黃惟應鳥倦投林下
遑恤牛傷喘道傍蕉鹿紛紜憐世路蓴鱸肥美正秋霜
濟川舟楫今無數誰問天涯野水航
食禄無才翼聖朝掛冠奚敢謂賢勞淵明只合歸三徑
貢禹應宜上九霄滿地黃雲秋稻熟連天碧海瘴煙消
塵蹤自笑詩懷減忽見鄉山又覺豪
和陳吉甫韻二首
似與東君有夙期陽回便覺藹晴熙幽情徑路無媒處
詩思池塘入夢時極浦含煙縈别恨小窗交翠愜吾私
宦途未了紅塵債醉藉芳茵知是誰(右春草)
積雨平湖水接空混茫不復辨西東長橋柳色澄深翠
斷岸桃花映淺紅人喜蘭亭流玉斝我懷沂水浴清風
幾回江上看湍急直欲窮源路未通(右春水)
過汾水關和高都憲韻
不待尋看地誌文此關形勢昔曾聞天教閩楚從兹限
水向東西特地分商旅夜酣山店月旌旗暮捲戍樓雲
時平四海無烽警守險何須萬竈軍
宿車盤驛和陳文耀方伯韻
行盡閩山幾日程馬頭人見楚山迎君恩未效涓埃報
垂老兹行敢為名
只說閩山是故山今朝倏已出閩關古今經濟誰無憾
畢竟還須早丐閑
題常思嶺蘭若二首(前首和胡憲副韻後首和沈大參韻)
天風吹我上招提回首羣峰勢盡低過客登樓因覽勝
老僧泚筆請留題春雲閣雨過青嶂行潦流花入小溪
自笑迂疎成底事亦驅羸馬走東西
蓬萊何處覓仙家小刹閑吟興亦賖門外有山都是竹
庭前無地不栽花半生牢落多行路幾度經過此啜茶
日暮又投山驛去回看樓閣倚雲斜
三山林教諭先生挽詩(先生三子曰清源曰泮曰濬淵俱登進士第)
蚤際風雲登月窟旋承雨露下天除棘闈多士推衡鑑
芹泮諸生仰範模浮世功名歸一夢朝陽文彩見三雛
褒封況有雙鸞誥萬丈龍光照故墟
感事偶書
壯心一片今猶昔浮世多岐自町畦巷伯謾勞傷貝錦
伏波誰與辨文犀從來山水知音少何怪雌雄過眼迷
頼有嬋娟天際月夜深還照小窗西
挽郭州判
佐縣才華衆所欽重看佐郡慰民心一時品藻歸清譽
幾樹甘棠藹綠隂枳棘忽驚丹鳳老松楸長鎖白雲深
宦途喜有承家子奕奕聲光動士林
送道錄司玄義堵崇德還京(代賦)
帝遣仙郎下玉墀函香遠祀二真祠江山勝處時停騎
星斗光中夜祝釐王事有期秋復暮歸舟難綰柳空垂
霜臺自笑貧如洗握手臨岐只贈詩
夀進士吴浚母八十(浚浙人奉使入閩便道還家遇夀旦臘月廿四日也)
八袠慈親初度晨皇華桂子正歸程分將天禄供珍膳
摘取梅花薦夀觥錦服暫為萊服舞使星高傍婺星明
蒼天福善應無極鸞誥還看荷寵榮
和韻題露竹并菊
湘君夜降騎青鸞金鈿落地光團團化作翠筠與黃菊
空山共傲風露寒
和韻題雨竹并菊
雨過琅玕濕未乾霜餘黃菊尚堪餐他年何處偏思爾
紫陌雞聲旅夢殘
夀仙遊彭大尹母孺人八十
花縣仙郎獻績歸故園因得夀慈闈蟠桃花並宜男發
南極星連婺女輝蘭玉一庭春不老星霜八袠世尤稀
更裁文錦三千丈歲歲高堂換舞衣
題孟浩然尋梅圖二首次同年三山王廷用韻
瑶琴世路少知音頼有梅花獨可尋折取一枝良不俗
小齋亦足伴清吟
盛唐風雅見遺音千古斯人何處尋幸有良工寫真意
蹇驢猶似對花吟
題三山施克端江湖覽勝卷次張坦齋韻
乾坤我欲遍經過世事參商奈老何夢遶洞庭秋水闊
心馳禹穴暮雲多晉陽謾想唐堯跡蜀道空傳李白歌
訪古知君多歴覽遺風還似昔年麽
經常思嶺蘭若和沈大參韻二首
白雲閑伴山僧住閱盡浮生客行路老龍行雨澤人間
雲自無心不飛去
素心長與碧山期垂老無緣慰所思安得禪房分半榻
塵纓濯向竹間池
題林氏婿宜榮翠庭卷和楊大參韻二首
佳趣盈庭浩莫禁春風積翠淺還深理從槖籥機中悟
詩向池塘夢裏尋日煖濃香薰夀酒雨餘生意契吾心
老予粗識濓溪意劇論時容杖屨臨
寸心役物苦難禁揭扁藏修托意深天地化工隨處見
鳶魚理趣箇中尋須酬韋相傳經志莫負侯翁擇壻心
萬里應從跬步始青編珍重日窺臨
題亡友王世魁所藏墨菊
昔年曾憶此逢君花滿東籬載酒頻今日重來花似舊
悽凉不見種花人
經俞潭宿香田莊懷一鶴公子次鄭東園二絶
宦轍驅馳東復西青山舊路十年迷斜陽艤棹澄潭上
擬共林間一鶴栖
擬共林間一鶴栖鶴飛雲路望中迷相思吟倚闌干立
月上松梢影漸西
題九仙觀梅崖
老梅竒崛石崚嶒千古風霜共結盟世態炎凉少知己
不妨尊酒伴雙清
挽恭愍鍾先生(先生諱同江西人為御史懷愍太子卒上䟽請立憲宗皇帝為儲宫)
(景皇帝怒下錦衣獄死英宗皇帝復辟贈大理寺丞成化末賜諡恭愍)
青年射策上金鑾豸服榮聮玉笋班抗疏從教龍凖怒
捐生欲奪鳳雛還心同仁傑艱虞際節與周昌伯仲間
此日賢郎登禁從蒼天報應未應慳
謁餘干東山書院(東山趙先生與文公友善文公嘗留此數日註離騷經)
山連縣市寂無譁先哲遺蹤更可嘉鳥外風帆來客舫
雲邊煙樹見人家聖經渾灝從來正俗學紛紜却自邪
安得紫陽長不死揮毫重為黜浮華
壬子二月半由金谿往安仁道中作
半月雨聲應暫息一年春色己平分煖回花塢蒸紅霧
晴入林巒漲綠雲報國丹心空耿耿欺人白髮故紛紛
暫因行路心無事明日安仁又校文
壬子春感懷
到官兩度閱年華無補明時祗自嗟士習未全趨正學
詞章猶覺尚浮誇作興深負人期望寢食難忘帝寵嘉
春雨連旬農事動夢魂無夜不還家
過匡廬山隂雨諸峰不得見用張太史韻二絶
我來欲覽匡廬勝烟雨冥濛在翣時事到眼前猶不遂
前途得失底須知
五老諸峰鎖翠煙瀑聲依約聽潺湲竒觀又負平生望
欲訴山靈孰為傳
予到官甫二閱歲頓覺老態日增因賦二絶
鏡裏韶華嘆易徂眵昏雙眼白頭顱寫真欲寄兒孫看
只恐驚疑不是吾
憶别鄉園歲兩徂當年玄髮尚盈顱故人久别重相見
盡說今吾非故吾
瑞州分司次璧間諸公留題韻二首
星軺又是瑞陽城終歲奔馳笑此生山崦孤村藏竹暝
野塘流水入田平桑榆曉日千門影絃誦春風幾處聲
俯仰乾坤驚白髮百年心事竟何成
歴遍西江列郡城口宣天語示諸生詞章直欲回純雅
學術深期輔治平富貴片時真是夢聖賢千古尚垂聲
斯文揣分非模範大噐還應自鑄成
自龍南往安遠道中作
閩廣封疆此接連地偏别是一風烟路廻忽俯千尋澗
嶺峻應疑尺五天亘野頑雲垂幕瞑撲衣飛霰跳珠圓
斯文倘可裨分寸行役驅馳敢自憐
自信豐往龍南過竹高嶺作(嶺上有二小石峰如兜鍪狀土人名之曰)
(鐵盔峰有一大石峰上有文如鐵甲狀土人名之曰鐡甲峰謂龍南人多為寇皆本於此)
登登已度幾嶙嶒鳥道縈回尚未平憲節雙穿青靄去
軺車多傍白雲行山如盔甲偶然事民習干戈遂得名
司牧倘能興道化貪泉寧凂隐之清
自瑞金往石城過鵝公崠作
嶙嶒高崠切雲霞倦客經行思轉賖深徑黃茅數十里
荒村綠樹兩三家羊腸詰屈循崖轉馬足凌兢怯石斜
世路險巇寧獨此市朝平坦更堪嗟
贑州南安兩郡觀風感懷
贑江横浦歷星槎兩郡提封數萬家守令幾人崇道化
士民比屋事豪奢塵勞未息吟無緒心事多違鬢有華
莫道故園先業薄鋤荒猶足種桑麻
袁州道中二首
行邊文牘暫停披閑閱民風一賦詩白石煉灰培䆉稏
青山鋤雨種蹲鴟烟村桑柘通幽徑野店杉篁護短籬
聞說昌黎遺愛在千年尸祝有嚴祠
望中煙樹是宜陽撫景塵勞覺暫忘遠郭諸山圓箘列
倚天羣岫翠屛張頗聞儒術慚鄒魯却喜民風似魏唐
太守詞林舊文雅行看絃誦藹宫牆
謁南安道源堂(二程子從濓溪先生講學於兹宋理宗賜名自書其扁)
乾坤有此三夫子邂逅于兹豈偶然數卷圖書探道妙
一襟風月悟心傳斯文統緒承先聖理窟淵源啓後賢
我欲摳衣挹温厲德容無計起重泉
自石城往寧都道中作
窮冬風露曉凄其倦客何時息馬蹄山合忽疑前路斷
峯高翻覺宿雲低丹楓翠竹攅幽澗綠蔓黃茅没古蹊
謾說閩疆近相接故園千里望中迷
謁南安道源堂再用前韻
聖學湮沉世幾遷先生推闡復昭然羲前至理探無極
軻後斯文頼有傳星聚奎躔開道化天將文教付名賢
千年墜緒思重續掘井何人已及泉
南安訪同年張東海祠和同年張泰侍御韻
南安大守知多少誰復如君有此祠施設總根經史學
死生均繫吏民思平生不負王曾志終古難磨叔子碑
遺像儼然猶不死何須更賦擬招詩
次陸憲長元日即時口和四首(詩以冰行押韻遵洪武正韻也)
雨聲除夕響泠泠元日乾坤一色冰欲起堯夫詢世事
北方風氣果南行
春回已是過旬日一雨翻成萬樹冰何日乾坤放春色
傍花隨柳一閑行
殘冬兩度冰凝水今日三陽水又冰聞說蒼生多凍餒
不知陽氣幾時行
易戒履霜防漸長于今三度見堅冰腐儒無識空憂嘆
自有伊周贊五行
題同寅洪憲副文壇風月卷次韻
紅燭清尊豈偶逢十年同聽禁垣鐘豪談發處風生席
白戰酣時月映松應務羡君才獨裕濟時愧我術偏庸
人生適意應為福底用凌烟閣上封(右次李若虛韻)
旂常未論百年功且樂清尊一夕同大嚼霜螯羹薦蟹
熟燔珍掌饌分態似聞大史占玄象曾說文星燭紫宫
却笑世途多得失伊誰勘破楚人弓(右次馮佩之韻)
高揭吟壇數仞杠主盟騷雅樹旌幢風過禁籞傳清漏
月轉花衢吠小尨己見明時無滯獄何妨良夜倒春缸
慚予進退俱無補祇合荷衣釣石矼(右次屠元勛韻)
十年徑草笑無媒自分餘生己矣哉失計又隨新宦牒
幽情常戀故山梅紅塵秪覺添華髮舊業惟應長綠苔
拭目看君上寥廓法星光彩映三台(右次洪宣之韻)
題紫菜圖
柔叢細蹙紫羅紋歴盡冰霜亦自春更有一般清絶味
嚼來滿鼻散芳辛
題畫芹菜為李少參士元賦
何人洒墨寫芳芹眼底猶疑散苾芬參看一心堪贊理
不須持此獻明君
神農品第列佳蔬一種清香風味殊冰蘖知君恒自勵
飽餐應不羡甘膄
夀姊夫林君并姊氏七十
多君訪我到洪州白首還能賦壯遊自有神仙在人世
何須方外問丹丘
同胞猶幸兩人存姊己稀年弟六旬獻夀末由傾綠醑
空餘清夢到家頻
伉儷齊年七十餘承歡况復子孫俱緘詞遠寄南飛鶴
相約蓬壺看海枯
乙卯重過圓通寺借宿再用夏提學韻賦一律
欲濯塵纓尚未能匡廬又見碧層層半生牢落空憐我
一味清閑却讓僧周覽未酬霞外想長吟聊伴佛前燈
重遊更與山靈約只恐萍蹤不可憑
南安行臺賦古梅(兩按郡皆遇梅開甲寅重臨樹半枯而花猶自若紀二絶)
横浦行臺有老梅看花今是第三廻浮生莫嘆容顔改
鐡幹冰姿亦半摧
鐡幹冰姿亦半摧入門為爾重徘徊獨憐不改堅貞操
依舊寒花冐雪開
登上清宫鶴歸亭用趙松雪韻
攬衣一上鶴歸亭亭外竒峰晩更青無計可能醫俗病
矢心期不愧山靈清音度曲鶯啼樹碎影搖金月到庭
欲拂瑶琴奏山水子期已去復誰聽
遊僊巖亦用前韻
風景依稀似幔亭懸崖峭壁絶丹青請看石竇函遺蜕
可是神仙尚有靈華表不聞歸白鶴道人空自誦黃庭
山禽似喜遊人至樹底和鳴亦可聽
走筆題扇送方恒謙行人之京
十年江海嘆離羣纔得逢君又送君明日高樓凝望處
幾重山水幾重雲
題白蓮
蓬島仙姝淺淡粧翠旌羽蓋渡滄浪鏡奩不是無朱粉
羞與奸諛比六郎
閩江觀漲
閩山春雨積旬餘新漲盈江混太虛行客朝迷山下路
漁舟夜繫竹間廬鳥飛烟靄冥濛裏人在乾坤混沌初
愁聽村農相告語傍溪田圃半沮洳
遊鍾山和同寅潘應昌韻二首
紅塵十載走金陵偶共尋幽適性靈山色自應千古在
人生能得幾廻經蒼松棲鶴看尤好碧澗潛蛟飲覺腥
一段風烟堪入畫誰言蓬島隔窮溟
我來撫景無窮思安得長繩繫曜靈白鷺洲空潮自去
烏衣巷古燕還經六朝事業浮雲盡千載江山戰血腥
聖代乾坤寧謐久洗兵何用倒滄溟
再和同寅潘應昌遊鍾山韻三首
丘隴高低六代陵誰將尊酒酹遺靈蝕殘斷礎荒苔合
剝盡豐碑野燒經樵唱幽林空谷應漁歸芳渚晚風腥
英雄割據成何事依舊青山枕翠溟
帝業天開形勢壯望中濯濯著威靈山連吴楚周遭繞
江發岷峨迤邐經夷夏有歸供職貢犬羊無地肆羶腥
千年王氣今全盛累洽重熙奠八溟
泉石幽竒愛秣陵卜居擬訪草堂靈齅梅細和逋僊句
種茗閑看陸羽經醉裏玉山能自倒世間銅氣任渠腥
浮生此計何當遂誰問飛塵竭九溟
挽餘姚黃處士夫婦(同寅九成廷平祖父母也)
同閱昇平九十年蓬萊相繼夢遊仙鄉評共說梁鴻好
閨範還稱德曜賢棋局晝閑花嶼上機聲秋斷畫堂前
賢孫霄漢鍾餘慶指日焚黃賁隴阡
重九同年戴大節諸君登臺賦詩病中示次韻
身如病鶴未能飛聞道羣公集翠微料得清尊能縱飲
肯教黃菊笑空歸山添新翠初經雨鴉帶殘紅欲落暉
却憶去年多樂事故山傾倒卧苔衣
和同寅黃九成棘寺言懷亦用前韻
公餘仰見白雲飛身外浮榮頓覺微世路風波隨處險
天涯萍梗幾時歸乾坤舉眼成何事歲月無情易落暉
况復元規塵滿面西風無地拂征衣
送楊郎中愷之參議廣西
萬里雲山是桂林都門雪霽馬駸駸馳聲粉署年華久
佐政薇垣寵眷深瘴厲須憑甘雨散疲癃還望福星臨
此行上德敷宣徧定有殊勲簡帝心
未軒文集卷十
