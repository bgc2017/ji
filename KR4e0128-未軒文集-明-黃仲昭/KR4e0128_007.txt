未軒文集卷七
明黃仲昭撰
五言詩
懷古
吾聞庖羲氏爰始開鴻荒庖羲旣已往迺復生神農厥
後有軒轅繼綂為三皇鼎湖龍去後堯德益輝煌有虞
受其禪恭已垂衣裳禹承精一傳克紹唐虞芳猗歟嘆
日躋復見商成湯穆穆歌敬止亦有周文王嗣武建皇
極周德日以昌聖神相繼作治道彌昭彰所以八荒内
淳風浩無疆唐虞既遼邈三代亦荒涼諸侯紛僣竊列
國互爭強危舌利如戟巧言媚如簧孔孟思濟時轍迹
周四方徘徊無所遇懷寶徒悲傷陵夷至嬴氏不啻豺
與狼治道已蕩然淳風亦淪亡芒碭龍一奮仗劒扶頽
綱所悲雜霸術垂綂未甚良累葉稱善治不過臻小康
東京既失御羣雄起陸梁伏龍徒奮迅鳳雛空翺翔天
意挽不回炎精竟無光六朝迭興廢四海日擾攘忽生
龍鳳姿唐祚開晉陽奈何同氣親戰血流宫牆牝晨穢
宸極麀聚瀆天常治道雜王霸奕葉多昏狂比之炎漢
時已不相頡頏回首視唐虞深淵與穹蒼有唐既迄運
劉石遂披猖中原數千里幻作征戰場皇天命賢主揮
戈掃欃槍陳橋屬猪人遂著龍袍黃立國尚忠厚頗勝
漢與唐惜哉三百載教化未汪洋遂令三代前淳風竟
茫茫端居茅簷下感此心傍徨仰天動長吟浮雲自悠
揚
望雲思親為太學生李某賦
悠悠天際雲飛遶江南路遊子行見之徘徊日將暮飛
雲本無心於人亦何與為念白頭親遠在雲飛處丈夫
身許國私恩邈難顧鄉山杳靄間可望不可赴安得雙
羽翰高飛逐雲去我亦别庭闈接武金鑾署為君動長
吟潸焉淚如注
秋鴻
萬里無矰繳江湖得自由遠依南地暖因覺北天秋疎
雨投荒浦殘陽度遠洲呌霜催落葉送泠入征裘影亂
風横塞聲寒月滿樓蘆深依晚渚稻熟下平疇孤館初
驚夢新霜欲上頭帛書無復繫夷虜戴宸旒
畫梅四首為焦㻞中書賦
風梅
南枝春意深繁葩吐竒馥東風一夜來吹落滿庭玉樹
㡳莓苔紋漸失舊時綠騷客曉開門忽訝飄滕六
烟梅
天然玉雪姿托根依絶巘縹緲隔寒烟不辨春深淺叵
人愛桃李清標識應鮮天公似有意欲遮塵俗眼
雪梅
玄雲晝冥冥雪滿空山裏百卉淒以腓無復舊紅紫獨
有山中梅凌寒花韓&KR0008;分明烈士心不隨頽俗靡
月梅
我家閩山下種梅遶衡廬林梢晴月上風景如西湖孤
吟無與和酹酒招林逋迺今墮塵網慚愧觀畫圖
送陳廷美歸省錢塘(同年邵維貞索)
仗劒别鄉土壯遊入長安丈夫志四方胡為復言還悠
悠天際雲長遶高堂間遊子行萬里感之懷故山淒風
振林木朔雪滿河關緬懷鞠育恩豈憚行路難我亦久
為客膝下思承歡便欲同翺翔未得凌風翰河橋送君
去竚立空長嘆
送林彌顯還莆
東風一夜來吹綠都門柳柳下酌清尊送此平生友人
生穹壤間浮萍寄淵藪飄泊偶相逢隨風仍左右與君
結同心荏苒年華久我竽濫見收君瑟猶不偶人事苦
難齊紅塵異奔走丈夫抱竒器終豈居人後窮通付蒼
天且盡尊中酒龍泉吐寒芒奕奕射牛斗拂袖登紫騮
慷慨各分手行行到故鄉升堂覲慈母獻夀舞斕斑春
風生戶牖時復會親朋攀躋雲外阜林間卧枕肱花前
笑開口當思曲江頭春色年年有早振凌風翰勛名期
不朽勿令故鄉塵容易白人首
夀彭母七十
天地三陽泰慈闈夀域開華年盈七袠寶婺燭三台慈
竹清隂藹萱花春意回階庭蘭掩映霄漢鳳毰毸石髓
陳瑤席瓊漿泛玉杯香浮金鴨霧樂震畫堂雷王母驂
鸞下麻姑駕鶴來相期長不老滄海看飛埃
畫雀為黃體行理問賦
飛龍御九重和氣充八極含生非一類盡囿雍熙域黃
雀亦遭逢俯仰性情適上林深復深終年無彈弋渴飲
御溝水饑餐太倉粒朝陽阿閣上每共鵷鸞集微生得
如此不識伊誰力賸有酬恩心銜環定何日
雨後觀漲
連日雨新晴諸溪水盡生氣蒸天色暝浪滚雪花明鷺
渚看全沒虹橋覺漸平朝宗奔電影觸石殷雷聲山近
涵空翠雲低接太清渡頭人不到空有畫船横
翰林院南新闢三圃
玉堂有隙地清曠當南隅方春度微雨草色成荒蕪今
年闢三圃于以種嘉蔬開雲作畦壠引水疏溝渠縱横
數十品生意盈階除朝來零露瀼綠葉清隂敷菜根有
眞味頗勝梁肉腴嚼之苟不厭百事俱可圖偉哉信名
言千載當師模
移菊
菊本君子花俗卉良難偶所以古哲人品題作佳友玉
堂老儒僊愛此出塵垢移種玉堂隂翠色滿窗牖托根
咫尺天雨露滋培厚繁英吐黃金端不負重九羣僊休
沐暇足泛黃封酒古稱菊潭水飲之即黃耉願言采幽
芳以介君王夀
羅湖古峰漁樵為新淦嚴武賦
渺渺羅湖波蒼蒼古峰樹中有一幽人占斷湖山趣有
時駕扁舟蕩漾湖中去得魚即呼酒醉卧雲水暮有時
操斧斤笑指峯頭路天風吹浩歌泠泠出烟霧雲夢繫
淮隂長沙謫賈傅軒冕信為榮覆車尤足慮豈若老湖
山安行無窘步
送黃石體行任湖廣副理問
君從故鄉來握手長安道滿眼盡交遊何如同姓好旅
舘幸連牀朝夕資論討時復酌金罍花前共傾倒相愛
見天真賴以開懷抱昨日拜新恩錦衣炫晴昊笑買楚
江船匆匆出蓬島離尊悵初盡烟起河橋草揚帆入烟
去滄江空浩浩感君平日情憂心惄如擣何以慰渴饑
貞白期自保
代陳憲副贈原都憲用祁主事韻
方岳當齊魯行臺正百官元臣加節鉞寵命出金鑾河
内仍留寇荆州幸識韓冰霜歸政府風月在詩壇展也
才兼德猗歟猛濟寬持平良獨易負重豈辭難蔀屋光
還照隂崖氣不寒盤根資利器凋瘵藉靈丹囹圄經年
淨苞苴絶夜干泰山崇地位渤海息波瀾王事勞行役
親闈闕問安暫辭東土鎮歸奉北堂歡天上頒鸞誥庭
前拜翠冠瑞萱明綉闥慈竹蔭雕闌莱彩情方洽潘輿
興未殘鄉閭誇晝錦人吏候歸鞍繡斧欣重覩湖山為
改觀樗才叨部屬風裁仰雲端久荷箴規切都將肺腑
刊詠歌追吉甫付與史官看
題徐若川秋官山水圖用王諫侍御韻
屋上白雲閒屋下流泉好遙山幾片青出沒林樹杪浮
生墮塵網局促何其小豈若山中人悠然豁襟抱林春
花氣濃谷暖鶯聲早安得往從之談玄坐昏曉
送彭延廣歸安成(御史延魁之弟也奉其母來視其兄至是復奉其母歸鄉)
纔奉潘輿來復奉潘輿去來憶紫微花去憶靈椿樹來
去肯辭勞孝友夙所慕雁聲催早寒關河秋色暮仗劒
出都門愁心關去住秋風五兩輕揚帆入煙霧行行到
鄉山親舊欣相顧稱觴一樂堂滿堂春煦煦行看太史
占西江德星聚
題四景山水圖為李生時爵賦
春意入遥山漸覺燒痕綠驅犢向東皋一犁雨初足田
園樂事多吾將返吾轂(右春景)
溪亭雨新霽青山滿前軒煩熇喜暫息正襟味道言此
中有眞意富貴何足論(右夏景)
風高霜葉稀潦盡寒潭碧斜陽罷釣歸濁酒聊自適冷
笑世途人勞勞不遑息(右秋景)
夜來積雪深曉覺寒威逼呼童棹扁舟蕩漾安所適隔
溪有寒梅欲訪春消息(右冬景)
同昭武劉太守高揮使諸公遊萬峰菴
亂山如聚米獨擁一峰高幽勝元無匹登臨豈憚勞千
林澄霽色萬里見秋毫溪漲縈寒碧松聲殷怒濤人烟
連郡郭禾黍帶林皋清世欣無警豐年慶屢遭羣公多
暇豫尊酒一遊遨詩思慚予拙兹來亦覺豪
題昭武高揮使鍾吕二僊圖和謝大參韻
我聞二僊翁翩然拂塵服携手問還丹世事瞑雙目丹
成共遐舉離人立於獨兹事蓋窈冥有無未能卜而我
獨愛翁蕭散青山麓不榮文錦裳不貴黃金屋秋雨飯
胡麻春風羹杞菊綠醑釀初成開尊味醲郁興來即傾
倒枕藉山中宿金谷花戎戎長安車轆轆天道有乘除
得失互倚伏翁應達兹理優游在空谷安得往從之雲
山並幽躅
一齋為永康黃肅賦
平地欲為山所積非儋石高丘欲掘井胡能計尋尺為
學正如斯孜孜當不息持之亦有要曰惟主於一所以
古哲人乾乾以終日講學窮至理飭躬崇令德習俗諒
不移他岐豈容適萬理忽昭融聖域可優入窮則善其
身逹則行於國俯仰天地間能事從此畢黃生志希賢
顏齋警晨夕吾將考其成勖哉慎無斁
題四景山水圖
白頭杜陵叟乾坤一詩豪看山坐芳草尋春訪緋桃一
尊不自慰奈此時繹騷(右杜甫遊春)
芙蕖新著花幽賞竟朝夕所喜契吾心寧徒玩其迹遺
說炳丹青誰能繼真識(右濓溪愛蓮)
彭澤賦歸來托身籬菊中夷齊迹雖異商周時則同世
無漢昭烈千載空卧龍(右淵明愛菊)
清夜入孤山梅花伴幽悄興寄香影中詩成水月表松
梢孤鶴鳴不覺千山曉(右逋仙愛梅)
浣靈軒為李德馨方伯賦
人心本虛靈物欲有時蔽所以古哲人浣之不容置動
靜交有養内外互相制如水決其汚如鏡去其翳一疵
不復存萬理咸森備事物紛然來順應無少戾彌綸參
贊功畢竟由此致李公學古徒顏軒恒自勵日新功已
勤非徒美觀視施於政事間動與古人契功業日以隆
未測其所至吾將覩其成勖哉慎毋替
題畫竹二首
我昔愛此君手植清溪曲春雨長龍孫森然數竿玉風
搖疎影長日轉新隂綠披襟趁晚凉嘯歌淨炎燠年來
亦何事東馳復西逐披圖見此君俯首愧塵俗(右晚涼)
藹藹碧琅玕托根傍苔石挺拔霜霰餘蒼然含正色況
復新雨過薿薿增潤澤偉哉衛武公學已躋聖域淇澳
播聲詩托此比其德有志希聖賢兹圖視為則(右甘澤)
擬古
故人千里别遺我雙干將其鞘飾鞞琫其刃生寒芒鞘
以示韜晦刃以明堅剛時行即徇義時止當深藏雌雄
喻同心以勖長不忘
題畫
紛紛浮世上舉眼皆塵俗蓬萊杳何許但見雲海綠呼
童抱瑤琴青山縱遐矚欲彈山水調和以陽春曲緬懷
鍾子期百身恨難贖皓月幸無恙流光滿林麓夜夜照
孤琴庶以慰幽獨
和丁石崖太守贈箕陽陳憲副致政詩六首
貪夫溺忘返達人自不羈時行施惠利時止娛詩書而
況故山下猶有舊田廬及此身強健不歸待何時
二
鸚鵡在雕籠日食非不腴何如林間鶴棲老蒼松林先
生早賦歸酌酒舞且歈彼哉憂得喪役役眞鄙夫
三
羣賢際昌運衮衮乘風雲先人獨何事超然離人羣鷸
以翠而斃膏以明自焚偉哉桑榆翁東籬醉斜曛
四
春水綠浩蕩春山翠崢嶸登臨縱吟賞浩然發幽情因
悲華要客氣勢如雲横長安如奔走紅塵沒簮纓
五
丈夫進退間從容乃為宜進退或窮迫寧不為世蚩賢
哉漢二疏清風藹今兹先生繼芳躅高節巍巍而
六
閑行引孤鶴復與瑤琴俱山水一會意日晏猶忘餔始
知天壌間一閑真足娛
林節婦詩
婦道在順從而以夫為天哀哀林節婦所天夙棄捐慟
哭絶復甦撫膺淚如泉一死諒不惜遺孤誰為憐仰天
誓白日一節期自全鉛華悉屏棄憔悴徂芳年願為松
與柏槁死深澗邊肯學桃李花岐路爭鮮妍縫紉秋月下
絡緯寒燈前辛勤課遺孤及時理青編空閨四十載金
石同真堅有子植先業有孫紹儒氊所天如有知泉壤
應欣然
琴書眞趣為三山王用忠賦
伊人愛文雅夙志不外慕琴書日自娛蕭散澄神慮寶
鴨風微薰藜燈雨初度膝上罷絲桐床頭披竹素煩襟
日以清至理日以悟俯仰天地間悠然有真趣予亦契
兹懷苦被微名誤勞勞西復東流俗共馳鶩有琴庋高
閣有書閉深戶紅塵汨天真欲避不能去安得謝浮榮
相從竟朝暮
輓餘姚毛處士(號竹溪主人)
越山有幽人高隠在巖谷適興有詩書驚心無寵辱高
風蓋一鄉亦足振頽俗人生随化遷百年蛇赴壑送死
人所悲送君能勿哭泠泠越溪水蕭蕭溪上竹主人去
不返水竹空遶屋贏得慶源深化作蘭與玉春風滿階
庭藹藹揚芬馥九原君勿悲人間萬事足
題鍾處士梅溪卷(國子生東廣鍾轅之父也)
若人愛幽雅結屋清溪曲溪上種梅花幾株深遶屋窮
冬時沍寒雪霜錮林木惟兹保太和繁花粲如玉主人
日無事花底縱吟目徙倚齅寒香拍拍春滿腹世人逐
浮榮奔走不停轂誰知方寸心中有塵萬斛曾如溪上
翁俯仰無羈束何當謝簪纓相從在林谷酌兹溪上水
一洗人間俗
題四景山水圖為仙溪林廷寬賦
春景
積雨曉初晴林巒翠如沐鴶鵴知陽春桑巔催布穀騎
驢者誰子尋芳縱吟目何日脫名韁青山並幽躅
夏景
屋上有青山屋下有流水宇宙正薰風荷花香數里窗
下看書人應是濓溪子安得往從之靜觀無極理
秋景
幽人隠者流翛然不外慕空江罷釣歸寂寞秋山暮開
樽風滿樓吟詩月當戶回看聲利場勞勞正行路
冬景
我昔謫湖湘凌冬出畿甸驅車隴阪間風雪朝盈面六
合亘頑雲九疑悵難見披圖感舊遊流光去如電
芳草吟送李茂容歸莆
都門積雨晴芳草增新翠岐路送君行感之發長喟與
君客京華芳草幾榮瘁草色自年年王孫歸未遂高堂
傷别離昕夕幾行淚客心自淒然況與芳草對君今别
我去所恨不同隊安能若芳草處處隨君騎憑君向高
堂寄聲一相慰遊子倦風塵久動鄉關思早晚謝簪纓
歸臥雲中寺衆草歇芳時行人會當至
籌亭為高都憲賦
古有張子房亦有趙充國一則籌廟堂一則籌邊域公
才今罕倫直與古人匹蠢彼狐鼠輩出沒長江側殺人
以横行終歲為民賊公名簡帝心爰命往誅殛孤舟時
泛泛來往凌空碧幽亭構舟上軒敞含虛白因以籌為
名于焉勵所職蕩滌狼烟清指顧鯨波息干將斫朝菌
曾不勞餘力聖皇圖致治日昃不遑食煩公運一籌俾
復唐虞日咄哉兹小醜何足勞區畫
送孔詹事考績之京(代孫寺丞賦)
宣尼德澤長直與乾坤並委祉及雲仍賢哲相輝映君
生千載後亦復鍾其慶黃甲蜚英聲青瑣司諫諍春宫
資贊翼啓沃攄忠藎棘署佐祥刑庶獄稱明慎宸衷猶
簡念家學承先聖寵擢侍經筵眷遇日彌盛君心益感
激朝夕圖報稱批鱗發讜言誓將禆聖政聖明天地量
詎肯遺忠正為念漢陽民連歲遭饑饉遂命汲長孺臥
治甦民病一朝懷舊弼旋復錫恩命重拜舊時官來覽
金陵勝人生若浮萍聚散嗟無定昨日幸相逢詩酒發
佳興今朝復分手奏績重趨覲九重圖治勤寤寐思英
俊定見沐殊恩金甌覆名姓努力效嘉猷致君邁堯舜
效古十九首
握手與君别萬里從此辭悠悠道路長惻惻中心悲白
日西山沒流水東海馳東西各異勢會合良難期明月
有時缺思君長不絶茫茫春雪深道路沒歸轍驅馳力
已疲憔悴髮已白君心但自保豈敢怨離别
二
浮萍逐水流落絮隨風起青樓有佳人自矜容色美瑤
箏弄玉纖清歌呈皓齒堅貞不自持托身遊俠子一朝
遭棄捐飄飄無定止
三
落花委蒼苔飛絮沉綠水榮華倏忽間人生亦如此今
日白髮翁前日紅顏子何事長奔波終日不遑已駕言
秣吾馬遊戲長安市層樓百花中高闕五雲裏冠蓋集
芳園歌鐘喧戚里綺羅豔春風夾道香塵起人生俱作
樂不樂徒為爾
四
高堂集嘉客濟濟皆同心珍羞列綺席芳醑傾銀瓶慷
慨發浩歌鏗鏘鳴瑤琴素懷邈難寫寄此絃歌聲於中
有眞趣誰能知其音光陰急如箭倏忽成古今失今不
作樂白髮日相侵窮通順吾命任彼浮與沈
五
中城有危樓萬象勢盡低飛簷煥華采傑棟凌雲霓樓
中有少婦良人久乖暌有時歌聲起秋風共淒淒秦筝
清且哀調與歌聲齊宛轉不能已青天紅日西眼前孰
知音絃歌徒悲悽却羡比翼鳥一雙長並棲
六
歲暮羣芳歇梅花開滿林殷勤折南枝將以寄同心故
國萬餘里寒香徒自深引領獨徘徊青天日西沈
七
斗杓復建寅生意回枯朽輕紅點檻桃新綠上堤柳俯
仰八紘間融融煖如酒感此念故人天涯離别久憶昔
初見君論交期皓首雲泥一朝異曾不念攜手雁飛必
呼羣鶯鳴亦求友物性尚如斯君心何獨否
八
鳳棲在碧梧魚游在綠水婉孌相因依始終長若此初
與君結好期與君偕老胡為棄前盟隔絶千里道引領
望軒車山空歌浩浩君若方春陽妾若幽谷草陽光不
煦嫗草色將枯槁惟有貞白心為君長自保
九
凌晨步庭外惟見柏森森風霜任搖落翠色長自深攀
條寄遠客表此一寸忱所重不在物以勖歲寒心
十
皎皎織女星獨處河之澳頻年織雲錦燦爛盈杼柚剪
裁勞玉纖將與牽牛服欲渡河無梁耿耿亂心曲馳情
獨悵望但見河水綠
十一
驅車早言旋胡為事遠遊韶華如昨日金風復颼飀百
年駒過隙人生難久留惟思早立身可以傳千秋光隂
苟蹉跎倏忽委山丘去去從此始弩力慎勿休
十二
秋風起天際商聲滿寒谷白露已為霜曉氣清且肅人
生無百年奈此光隂速去者日已多來者日已蹙何不
暢懷抱而乃長刺促齊宋多名姬羅綺生芬馥持身良
不苟頻年保貞淑清商中夜發激烈鏗金玉慷慨振衣
裳殷勤脂車軸願為高崗鳳飛向梧桐宿
十三
瞻彼北邙下纍纍總丘墳古道翳榛莽老樹含風雲晨
昏樵牧歌來往狐兔羣白骨亦已朽寧復有精魂人生
天地間暫寓難久存年命乃有限嗜欲胡無垠營營苦不
足東西日紛紜一朝委山丘貴賤寧復論不如謝塵鞅
笑傲雲水村
十四
死者不可作生者尚未衰生時不共樂死去復難追瞻
彼南山麓丘塜何纍纍感之思故國旋歸苦無期登高
獨徘徊耿耿徒傷悲
十五
人生雖百歲七十已云稀如何一身微乃為千載思有
酒即相親于以樂青春區區逐微利徒為受苦辛君看
醉鄉人乃獨全其眞
十六
西風起林末物候何淒涼芙蕖銷華澤蘋蓼揚輝光良
人久離别關山阻且長新愛有佳人舊歡從此忘賤妾
若葵花良人若太陽太陽雖轉移葵花長仰望昨宵魂
夢裏忽到良人傍攜手共言笑歡樂猶未央須臾復不
見拊心重徬徨本期鴛與鴦一雙長翺翔棄捐今若此
有淚空沾裳
十七
韶華倏已去朱火復相違涼飈振林木颯颯商聲悲故
人天一方數載隔容儀忽將金玉音遠寄鱗鴻歸感此
情意厚佩服良無遺關山既修阻物候復淒其佳期不
可即耿耿徒相思
十八
故人隔天涯萬里情尚切遺我金錯刀把翫中心悅金
環月團圓白刃水瑩澈刃以勖直道環以喻不絶佩之
永不忘疇能使離别
十九
東風入庭樹忽動閨中思春去今復歸遊子獨何之瞻
彼天壤間萬物咸熙熙孤妾獨徘徊悠悠雙淚垂風霜
但自保會面良有期
題鸜鵒
幽禽何處來飛向琅玕樹金眸爍晴曦鮮羽濯朝露春
風紫禁中竒音數聲度鸚鵡噤無言花間屢驚顧
題青鳥
青鳥自瑤池來向瓊枝息清風散好音旭日耀竒色借
問蟠桃花何時重結實欲采祝吾親團圞躋夀域
未軒文集卷七
