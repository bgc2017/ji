未軒文集卷十二
明黃仲昭撰
詞
送都憲秦公巡撫北畿
恭惟大寅長都憲秦先生閣下蚤承家學一經接武
於科名荐沐皇恩十載蜚聲於禁從職專城而臨民
豈弟蒞方岳而敷政寬平和而不流剛而不激襟懷
皎潔凛凛乎奪冰雪之清德量淵宏浩浩乎並江湖
之大兹膺九重之簡命獨當一面於京畿繡斧啟行
當道豺狼應斂避星軺問俗窮簷雨露盡沾濡某等
方承麗澤於一堂遽爾暌違於萬里庸聯綵幣敬製
蕪詞既以罄賀忱亦以申别意伏希電矚幸幸
使君才器由天賦驊騮早聘青雲路京華敭歷政聲隆
藩郡翺翔仁澤溥九重深眷顧玉節煌煌明繡斧到京
畿揚清激濁千里民安祚東風吹散西山雨冠蓋紛
紛朝出祖黎元深感使君恩車前卧轍人無數聖主思
賢輔姓名定入金甌覆悵明朝相思兩地空望雲間樹
右調歸朝懽
送李方伯之任山西
恭惟大方伯寅長李先生閣下采石名門清時偉器
風標玉立秀鍾二氣之精英文思峽傾光敓九天之
星斗早蜚聲於場屋遂發軔於仕途職諫垣而論事
侃侃參薇省而敷政優優肆簡在於宸衷乃荐承乎
寵渥此日榮持節鉞仰福星移照於晉陽他年進握
鈞衡期霖雨溥施於天下某等幸同寮寀於一方喜
挹容光於數載臨岐尊酒念誨益之日疎卧轍羣黎
悵車塵之日遠敬裁短調少敘離懷伏希電覽幸甚
采石古名區秀鍾英傑早際風雲朝北闕諫垣名重超
佐西江節鉞襟懷清徹底如冰雪政蹟著聞帝心簡在
又擢晉陽新牧伯軺車到處枯槁漸回春色故人千里
空望明月右調感皇恩
送方伯陳公大玉之任閩藩
恭惟大方伯寅長陳先生閣下孕中州勝地之精英承
斆古先生之庭訓淵弘才器殊超絶於軰流彪炳文
辭已著聞於蚤歲年方童丱名預計偕既登進士之
科遂列司徒之屬奉綸音而行荒政盡復流民疏鹽
法以實邊儲悉除宿弊茂著能聲於北闕爰參省政
於西江御吏嚴而不苛臨民寬而有制四知恒砥礪
寸心無地著塵埃一德徧敷宣衆口有碑盈道路廼
被旌能之典載膺進秩之榮兹辰節鉞啟行閩海濱
咸仰福星移照異日鈞衡簡畀寰宇内總期霖雨誕
敷某等恊恭幸在一方友誼已經數載臨岐尊酒念
誨益之日疎卧轍羣黎悵車塵之日遠敬裁短調少
敘離懷伏希電覽幸甚
使君抱負不凡少年文采稱無敵雲霄直上龍墀奪錦
金閨通籍計省發硎政無疵厲民沾惠澤喜受知聖主
擢參薇省經行處皆春色天上忽頒寵命又榮遷閩南
牧伯九重宵旰恢弘治化還資輔弼棠樹隂中舊時父
老空思行跡况同寅交契江雲渭樹此情何極右調
寄水龍吟
送憲副汪從仁之任雲南詞并引
恭惟憲副寅長汪先生簪纓世族詩禮名家孕婺源
川岳之靈薰紫陽道德之懿才華卓冠鮮葩絢爛耀
詞林經史博通駭浪奔騰揚學海早登名龍虎之榜
遂簉羽鵷鷺之班玉節賦皇華胸次炯三秋之浩月
繡衣司憲紀臺端凛六月之寒威驄馬循行於隴右霜
蹄暫蹶於滇南奸雄雖喜幸於一時公論旋喧騰於
衆口連膺薦剡信三原大老之公明荐陟華階端一
省羣僚之軌範惠澤方溥施於列郡姓名已簡在於
九重賜衣仍繡豸之華博金綰黃金之重福星一點
清光又移照於滇南膏雨十分餘潤尚均施於宇内
某等製綵為詞言賀紀别伏希不鄙幸甚
喜清和時節梅釀微酸榴吐新葩祖席酒三行把離情
攪動亂似楊花憶著英年分陜美譽赤城霞看白璧堅
貞青蠅雖點本自無瑕憫起佐西江臬㥃吏弊民情一一
梳爬九重思俊傑撫滇南赤子帝曰汝嘉舊日夷民識
面重見喜無涯待邊境又寧歸朝還擬殿邦家右調
憶舊遊
送張天瑞都憲巡撫北畿
恭惟寅長張先生學紹家庭之源委闊步雲衢心存
王室之憂勤蜚聲諫省爰受知於楓陛遂超佐於薇
垣陜右分藩藹棠隂於列郡閩南按節溥春色於寒
崖一朝承北闕之恩光數載參西江之大政胸中有范
公兵甲一揮掃贛水狼烟嚢裏無馬援文犀隻手扶
藩維之公道甫荐膺方伯之寵遄超遷都憲之榮是
雖出三事之薦揚實亦由九重之簡在此日發舟南
浦看黎元眷戀如河内之欲借寇恂他時敷政北畿
想父老謳歌若南國之不忘召伯某等敬以幣將情
因詞見詞曰
三伏炎曦真爍石使君何事行匆劇王畿分鎮簡賢能
君命有嚴遑自適西江人嘆息福星移照天之北舊同
寅暌違矩範翹首情何極使君早藴匡時策中外賢勞
名赫奕此行綉斧帶霜威當道豺狼看斂迹九重方側
席寤寐求賢敷德澤看他年進秉鈞軸霖雨蘇寰域
右調歸朝懽
送陳大參德修陞雲南右方伯
恭惟寅長大方伯陳先生世族英才明時偉器早擢
第於南畿遂看花於上苑天曹拜命衣冠萬國入銓
衡憲部明刑囹圄一時無冤滯暫司武選綽著賢聲
出守浙東列郡仰龔黃之治績參藩江右一方沾召
杜之仁恩某幸同寮寀久仰範模入覲九重方馳情
於西江之烟草遷官萬里徒極目於南徼之雲山肅
綴荒詞庸旌别意伏希台照為幸
金榜早蜚英譽兩京敭歷劇郡分符聲赫奕超佐薇垣茂
著旬宣嘉績黎元沾惠愛咸懽懌入覲王庭遂遷岳
牧萬里滇南烟樹碧西江父老空想甘棠行迹還期霖
雨遍沛寰域右調感皇恩
送同寅羅象州遷雲南憲副
恭惟寅長憲副羅先生毓秀錦江蜚聲金榜才華卓
犖筆陣獨掃千軍德性淵冲陂量足容萬頃炳若龍
泉出匣翩然驥足空羣棘寺發硎任錯節盤根迎刃
而解臬臺縱步歷危途折坂如砥斯平冰雪凛而官
吏畏威陽和敷而黎元懷惠星軺分憲棠隂將遍於
西江銓部掄才薦剡遂騰於北闕帝心簡在寵命斯
隆載膏江右之公車爰副滇南之憲節身章明綉豸
依然柏府舊風霜腰帶重黃金又是楓宸新雨露輿
論稱愜僚采增輝此時萬里雲霄方展摶風之健翮
他日九重臺閣還攀御極之飛龍某等幸資麗澤遽
忍遠違幣慚不腆詞愧無文伏祈情炤
南浦祖筵開驪歌將闋彩鷁乘風江上發便道鄉關山
水應增秀色兩地相思處共明月金紫輝煌青驄蹀躞
萬里風雲隨玉節冰霜滿面散作陽春德澤他年金鼎
還資調燮右調感皇恩
送沈大參朝賀之京
恭惟寅長大參沈公畿甸華宗邦家偉器風標玉立
秀鍾二氣之精英文思峽傾光敓九天之星斗早蜚
英於場屋遂發軔於仕途和而不流廉而不劌荐揚
中外屈指將已及三十年獨任賢勞計功焉可以一二
數肆宸衷之簡在膺寵數之優崇熢燧不驚瀚海鯨
鯢遵約束黎元無事芳春雨露樂耕耘庸製謭詞
薄伸敬意希台覽是幸
詩禮傳家舊喜早騁驊騮康莊馳驟十年紛署聲華著
簡拔旬宣隴右纔轉閩藩旋復承寵恩隆厚等閑間金帶
生花海國歌諠清書兹逢聖主龍飛正玉燭新調羣生咸
囿君函箋奏朝丹陛帶得天香盈袖華封祝後須念及蒼
生顒候亟旋旆收取功名鵷班重簉右調玉燭新
未軒文集卷十二
