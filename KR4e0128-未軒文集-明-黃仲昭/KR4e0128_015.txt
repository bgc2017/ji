未軒文集補遺跋
先世祖明理學名臣未軒公自少有志聖賢之學為文
章平實有理致一以朱子為宗而尤精於史法蚤歲登
翰苑立朝僅三閱月以諫鰲山烟火詩予杖謫外嗣丁
内外艱服闋即無意仕進引疾家居著書自樂當事者
敬重公品行以禮敦請修八閩通志延平邵武二府志
南平縣志弘治改元用薦起視學西江再䟽乞致仕歸
仍築室下皋山中郡守陳公請偕翠渠周先生修興化
府志公以總志讓周先生而以人物志自任列傳經鄉
先輩編定者悉仍其舊詳識出某書不欲掠美間有缺
者補之未入傳者附之各傳後系以論斷皆公自出手
筆惓惓寓勸戒至意顧是書屢經兵燹存者甚少不肖
琮家世珍藏一帙幾若魯靈光巋然矣深維先公手澤
懼遂湮没爰謀於族從就郡志中鈔取新增各傳及傳
後論斷出祠箧羡金付梓附於原刻全集後以廣其傳
而吾郡諸先生道德文章勲名氣節炳炳烺烺在人耳
目者得公之論而益光斯亦表微闡幽之一助云
