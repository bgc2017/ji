未軒文集卷五
明黃仲昭撰
賦
中秋賞月賦
繄八月之既望適三秋之方半西風颯其凄清落葉紛
其凌亂蟬嘒嘒以吟寒鴈飄飄而横漢砧杵急於風前
絡緯悲於階畔天晃朗以彌高歲荏苒而將宴悵芳時
之易徂感中心之浩嘆於是乎招瀛洲之仙客載崑崙
之霞尊席芳葯臨華軒放懷歌詠寄興乾坤于以滌煩
襟之怫鬱于以盪靈臺之輪囷斯時也萬籟寂然而無
聲層漢湛乎而澄碧微雲盡斂爽氣可挹酌流霞於杯
中候明月於林隙少焉素娥升於滄海冰輪碾乎太虛
流清輝於觀闕揚浩彩於階除影落御溝一派金波蕩
漾光涵大地萬頃素練平鋪宇宙幻玻瓈之境身世寄
冰玉之壺長河韜映列宿掩縟丹桂之影森然玄兔之
魄瑩若廣庭水淨連甍霜潔階前之皓鶴奪鮮林外之
白鷴失色景物極變態之百端詞翰莫形容其萬一衆
客乃清談蠭起玉壺鯨吸豪氣凌九霄襟懷隘八極飄
飄乎如子晉乘鸞羽化蒼茫之表浩浩乎如列子御風
蟬蛻氛囂之域袁宏之泛渚不足形容庾亮之登樓未
能髣髴既而賓主傾倒尊俎狼藉明月方中逸興轉劇
客有歌之曰懸玉鏡兮中天散清光兮萬里酌桂醑兮
舒予懷覺塵埃兮淨如洗餘興未已明月漸沈青山轉
影綠樹移隂客又有歌之曰挽冰輪兮駐天末伴芳尊
兮慰予心清光從此兮一去塵埃依舊兮滿襟歌闋衆
客顧謂予曰人之生也棲輕塵於弱草寄浮漚於滄溟
百感撓其心萬事累其形懽愉無幾憂戚相仍故右軍
蘭亭之會必形之於翰墨東坡赤壁之遊必播之於聲
音也然而不過放曠於山林之内傲睨於泉石之濱而
已今吾與子遭聖明之時值隆平之世幸聚會於輦轂
之下得從容於琴尊之際挾清飈以飛仙弄明月以適
意蓋有蘭亭之所不能兼赤壁之所不能致者矣獨悲
夫聚散靡常勝會難得今夕幸同几席之懽来歲寧無
參商之隔乎子宜播之賦咏傳之来日庶幾後之視今
亦猶今之視昔也於是乎乃拂剡紙滌端石命毛穎灑
子墨搆思方成餘景已畢
贊
東湖汪先生像贊(婺源)
先生勝國時人遺像迄今猶無恙世孫江西僉
憲從仁命工重繪因贊之辭曰
儼其若思温其如玉其襟懷直欲追乎古人其衣冠不
求異乎時俗其孝友之行著於家庭其德善之懿孚於
邦族其所與居者白石蒼松其所與遊者閑雲野鶴霽
雪扁舟梅花老屋或批風抹月而寄興於篇章或玩水
尋山而陶情於醽醁如林逋之隠孤山如李愿之居盤
谷布裳蔬食處之休休穹秩榮名視之莫莫行止自由
俯仰無怍古人有言善無不報而有遲速若先生者雖
未食報於身然而雲仍接武躋華踐要孰謂其非先生
之殘膏剰馥也耶
姚教諭懷遠先生像贊
其氣和粹其容温恭其學明典謨訓誥之旨其行敦孝
友忠信之風掉鞅戰文場如拔蝥弧以先登高壘談經
啓蒙士如披雲霧以快覩晴空有子克家而益閎其業
有孫毓秀而足亢其宗吾於是有以見先生之慶源流
衍殆將垂休委祉而益引之於無窮
宗姪魯庵司訓像贊
冠裳雖今而心則古體貌雖瘠而德則腴歌鹿鳴於薇
省允矣邦族之彦擁臯比於泮水展也君子之儒其見
於出處者一安乎義命其詒于孫子者惟在乎詩書人
巧以趨我養其拙人鑿以智我守其愚噫斯人也宜其
弘敷時雨之化以造士胡乃早結泉石之盟以自娱然
而孝友行於家庭忠信著於鄕閭是克守夫獨不懼四
如二先生之烈以啓後人而永世弗渝也
韋提學像贊
冰清玉潔粹乎其操履之端鵠峙鸞停儼乎其風儀之
著天人三策已敷對於彤庭文彩九苞復養成於玉署
諫垣發軔侃侃乎振謇諤之風南省持衡籍籍乎動公
明之譽士習首端於東廣䇄然若標砥柱以障狂瀾文
星移照於南閩沛然若駕輕車而就熟路端身勁直堅
守不渝毁譽窮通略無所顧我儀圖之有如公者宜致
之於廟堂之上于以正百官而熙庶務夫何翺翔於外
服者已踰一紀而猶知已之未遇也耶
方杏隱像贊
此方君子建行樂像也縉紳知君者謂有用世
才而竟隠於醫以杏隠號君為之贊曰
儀觀脩偉風榘雅飭在鄕黨則務存忠信之風居家庭
則恪守子弟之職其學術紹橘泉之源委其心地藹杏
林之春色應人之求不計其豐窮赴人之急無間於昕
夕先民有言不為良相則為良醫蓋言其有及人之澤
也然則君雖以杏隠為號其諸異乎常情之隠所謂泉
石膏肓烟霞痼疾者歟
莆學教諭筠月楊先生贊(先生名瓘南海人)
清和外溢神明内腴通而不詭正而不迂瀟灑絶塵翠
筠涼月孤潔不汚秋水芙蕖其為學也允蹈古人之軌
轍其施教也克守先哲之範模敦家庭之孝友足勵頽
俗篤師生之恩義可愧薄夫何瓜代之期甫及而井桑
之夢已符噫以先生之行而弗躋於黃耉台背以先生
之才而弗致於金馬石渠然則食天之報其將在於丹
山之二雛也耶
林梅軒像贊(友人彌宣之父也)
温乎其氣肅乎其儀其事親也萬里服勞而匪懈其愛
兄也半生執役而不辭理家政勵儉勤之行宰區糧絶
掊克之私是欲闢禮義以為宅而積和順以為基者也
若乃春風梅牖秋雨菊籬即湖山以嘯咏弄雲泉以遨
嬉是其充於中者浩然無愧怍故其著乎外者泰然而
委蛇也何百年之方半淹一夢而長歸斂才猷而弗試
興士類之深悲然而庭榮玉樹階秀蘭芝書香紛其益
振雲路宛其可期是則天之所以敷錫於公者蓋不在
彼而在兹也
鄕貢進士方君思久像贊
其貌顒然如山巍嶽峙之可仰也其儀肅然如鳳翥鸞
翔之可象也其神之清如秋水芙蕖出乎塵坱也其氣
之和如祥風麗日被乎穹壤也蓋修於己者克盡其力
而得於天者不失其養是以措之於行則卓然推重於
士林發之於文則褎然蜚英於虎榜也懿哉斯人使之
聮鵷鷺於五雲之中呈琅玕於九重之上吾知其必能
邁烈揚芬而續忠惠之絶響也
方君思善像贊
楚楚乎碧梧翠竹之姿悠悠乎閑雲野鶴之迹忠信以
飭其行詩禮以文其質厚承先世之業而不泰以驕遠
貽後嗣之謀而不怠以逸其學足以取青而拾紫其才
足以剸繁而治劇行當攄英吐奇以自致於通顯豈握
瑜懷瑾而終老於泉石也耶
姊夫林君長熙真贊
温乎其容貌坦乎其衷曲居家庭孝友而恭順處鄕䣊
忠信而雍穆其才之充也剸繁治劇沛乎其有餘其守
之正也處約居窮充然無不足寓高興於蘿月松風寄
孤蹤於巖雲野鶴如大廟鼎彝質而不華如秋水芙蕖
清而不俗噫斯人也使之生逢三物賓興之時身際九
德咸事之國又豈不能取一命之光榮而繼九侯之芳
躅也耶
林君叔孟像贊
以君為隠耶何其冠裳之赫奕而非若山澤之癯也以
君為仕耶何其容止之舒閑而靡有文法之拘也蓋君
以禮義為郛郭以孝友為室廬處貴介之家而視之若
無有崇忠信之行而持之以謙虚既婣親而睦族亦周
貧而恤孤麗日晴川怡情花柳疎梅老屋適興琴書是
不以在天者為意而惟以在已者自娱也若夫義槩聞
於丹陛旌典下於天除峩冠出岳命服與與是其在已
者有以合乎天故其在天者不期而相符也然則君非
仕非隠而政行於家庭惠及於鄕閭方諸古人其殆陳
仲弓荀季和之徒也歟
致仕憲副陳公像贊
純明之學超卓之識早題黃甲之名遂通金閨之籍初
列官於計省廉慎著名尋佐憲於魯邦奸欺屏跡以豈
弟仁恕而撫羣黎以剛方嚴毅而繩庶職泰山巖巖一
時之聲價并高汶水湯湯千載之恩波不息時方屬望
冀躋陟於廟廊公乃勇退甘徜徉於泉石噫斯人也時
行則行退然而不事乎進取時止則止怡然而安處乎
岑寂方諸古人其殆向敏中錢若水之儔匹也耶
自贊小影
力不能勝衣而心欲負乎九鼎行未能寡過而志欲張
乎四維官不踰於七品而下視金張為無物學未究乎
一經而妄意顔孟為可師是以言則衆駭以為狂動則
羣笑以為癡然猶夢夢焉執迷而不返蠢蠢焉取辱而
不辭也雖然局於賦稟而有限者吾末如之何矣出於
修為所可致者吾將盡力求之是固未能超然入於成
德之域其庶不為小人之歸也歟
說
林生汝桓字說
太僕寺丞林君舜卿之長子應驄年幾弱冠適提學憲
臣選邑人子弟之俊秀者著錄庠序而應驄挾所業與
試遂褎然居首列郡邑大夫涓以仲秋望後一日裒綵
合樂相與導入頖宫俾卒業焉應驄之大父封寺丞公
因謀於是日為加首服蓋欲以其成人之禮謁拜先聖
先師庶幾仰宫牆之高睹德容之盛有所感而興以益
進於成人之道也乃率應驄請字并說其義以教之予
聞寺丞君曩作縣漢川時偶一日行部御史至縣而應
驄適生遂因以名蓋取後漢桓典號驄馬御史之義也
予亦因是以汝桓為字并告之曰桓氏在漢由典上泝
至其高祖榮世傳尚書學父子兄弟代作帝師受其業
者皆至卿相而其持身立朝又皆崇禮讓修志介勵風
節忠義炳著是其一時家學之盛世德之隆孰有能出
其右者哉予觀子之家世自唐以忠孝啓源入國朝來
子之高祖以尚書學第甲科而子之父與其諸父昆弟
業是經以取科第登仕版者累累不絶其家學相承蓋
略與桓氏等而其忠厚靖恭之風行於家孚於鄕施於
政教者罔有缺虧則其世德相繼亦略與桓氏等今子
之治經能如桓氏之精力不倦持身居官能如桓氏之
篤行勵操則其家學之盛世德之隆桓氏蓋不得專美
於前矣汝桓之字雖因乘驄一事而命然不足以盡桓
氏之美也予故推廣而言之子其勗諸以求不負爾祖
爾父所以期待之意哉
希韶希濩字訓
予有孫三人伯曰如壎仲曰如篪季曰如琴寔先知縣
府君因如壎之生所豫以命者曩如壎將冠予以為是
三者之名皆樂器也古之帝王治功之成則作樂以和
神人故後世之言樂者必以五帝三王之制作為尚自
漢以下雅變為俗皆無足取矣因擬以希英希韶希濩
以易其名時白洲李先生辱莅如壎冠事嘗為說以訓
之去歲如篪冠予方奔走宦途未遑及此兹如琴復冠
予適致仕歸遂併如篪進而祝之曰咨爾如篪爾宜於
舜之大韶是希然韶之為樂實本於德而舜之德則出
於性之其最切於吾身者惟精惟一惟時惟幾友傲弟
而不宿怨孝頑父而化為慈可法於人放四海而皆準
可傳於後歴萬世猶一時韶未易希所可希而至者庶
其在兹爾如篪其勗之哉咨爾如琴爾宜於湯之大濩
是希然濩之為樂亦本於德而湯之德則成於反之其
最切於吾身者聲色不邇而貨利不殖改過不吝而容
善不遺心必得其正事必得其宜德日新而無間於一
息敬日躋而為式於九圍濩未易希所可希而至者亦
其在兹爾如琴其勗之哉既祝已復申告之曰舜之德
出於性之者所謂生知安行者也湯之德出於反之者
所謂學知利行者也二者雖等級不同及其成功則一
也夫湯聖人也其德尚必由學知利行而進而况資質
去湯萬萬者乎自今以始如篪雖曰希舜之韶必勉行
夫湯之德以求其進如琴雖曰希湯之濩必標準於舜
之德以要其成而又皆自講學致知始爾兄弟其交勗
之哉
姪孫希雍字訓
予姪行人贈司副汝亨之次子如璧年已勝冠其兄希
武差以仲冬之七日加冠於其首予適致政歸喜其質
魁梧而性通敏冀其有立也因字以希雍且進而訓之
曰古昔聖帝明王之君天下必建學於國都以教育英
才而大射行禮亦於是乎在其制則瀦水旋丘如璧蓋
以節約觀者故曰璧雍即今之國學是已竊嘗觀於靈
臺之雅曰於樂璧雍此文王之學也文王有聲之雅曰
鎬京璧雍此武王之學也文王建璧雍以育才故一時
人才皆有造有德而鼓舞乎純亦不已之化武王建璧
雍以育才故一時人才皆應侯順德而鼓舞乎永言孝
思之化文武之世人才之教育於璧雍者蓋如此今爾
將有成人之責其亦思所以希文武璧雍之才乎誠能
勉於武王之孝德以求至於文王之純德則在家為孝
子在國為純臣而君子之能事畢矣然此非可以一蹴
至而其進亦有序焉我朝法古為治於兩京皆建國學
聚天下英才而明先王之道以教育之迄今百二十餘
年仁義道德之風藹如也若爾高祖太史公及爾祖侍
御公皆嘗涵濡璧雍之化而登甲第爾曾祖縣尹公以
及爾父雖未嘗發身璧雍然皆薰染家庭之訓其文與
行俱不失世守爾於是蓋熟聞之矣有志於希蹤古人
當以承家學紹世德為先而欲求家學世德又當以講
學明理篤志力行為要希雍其勉之哉
陳氏四子字說
潯陽陳君汝一世族之胄也其先為温之瑞安人以戎
籍隸興化衞因居于此世以德善聞至君尤能拓其先
業而飾以文雅有丈夫子六人其曰天祥天瑞天龍天
鳳者相繼長成君以次為加冠於其首謂不可不責以
成人之道也因予宗叔坦齋先生嘗處其西塾乃與偕
来求命以字併為說教之予惟天祥之名與宋丞相文
信公同公之英風義烈掀揭宇宙與烈日爭光其忠不
可尚已勗哉祥也其思所以景慕文信公之忠乎請字
之曰景忠唐鄭人表自以其門地人物文章俱美而謂
天瑞有五色雲人瑞有鄭人表蓋以五色雲自喻也其
思所以景慕人表如五色雲之瑞乎請字之曰景雲漢
荀慈明耽嗜經書慶弔不行徵命不應厥後太常趙典
舉其至孝始仕於朝多所匡正一時倚以為重時人為
之語曰荀氏八龍慈明無雙龍其勗哉宜思所以景慕
慈明之學行而為人中之龍可也請以景慈字之唐薛
伯褎年十二能屬文當隋唐之際審擇出處不苟厥後
受知太宗謀議勁正多所禆益世稱河東三鳳伯褎為
長雛鳳其勗哉宜思所以景慕伯褎之學行而為人中
之鳳可也請以景褎字之雖然此特因四子之名與字
而勉之耳若其所以進於是者則未之及也予聞文信
公幼時嘗謁其鄕之忠節祠喟然嘆曰沒不俎豆其間
非夫也此其立志實自幼而已定而慈明諸公之力於
問學亦皆自幼而已有聞於時蓋志既立必能用力於
學而能用力於學未有不由於志之立也四子其交勗
之尚篤志勵行以求無愧於命名命字之意哉
希范字說(有序)
鄕貢進士林君與度筮以正月乙巳冠其冢子
景澄以予通家累世先期来問所以易其名者
予嘗讀漢書至范孟博慨然有澄清天下之志
心竊慕之因為製其字曰希范及期復来宿予
為賓將以古冠禮從事予辭弗獲乃往莅之祝
以三加之辭復繹其命字意而申祝之曰
烈烈范公仕漢之季皭然之行浩然之氣帝命持節案
察臧汙爰始啓行攬轡登車澄清天下慨然有志郡邑
聞風解印而避清風高節照映汗青千載之下猶仰芳
馨林氏之子風神玉瑩名曰景澄寔父之命年及勝冠
問字所宜字以希范遠大是期希之伊何自學問始事
事物物各窮其理其理既明乃審其幾為善去惡必求
勿欺由是審察罔俾情勝敬以直之吾心斯正好惡之
發尤當不偏致謹於是身斯修焉施之於家寔本乎此
兄兄弟弟父父子子行之於國如影隨形一家仁讓一
國以興推而廣之親賢樂利澄清天下莫大乎是率是
而行范公可希等而上之可企周伊矧生之先英賢世
出至於我朝蟬聯簪笏其曾大父為時名臣文學行誼
表儀縉紳有子克承鳳池載筆清修端謹無忝先德逮
生之父文采英英朝陽梧桐佇聽鳳鳴淵源之學彌遠
弗替舉此而措澄清可冀范公不作家學可師遠大之
業發軔在兹生今冠矣成人是責欽此訓辭尚其無斁
銘
平廣海銘
國朝自太祖皇帝創業以来聖聖相承仁恩浹洽天下
承平久矣乃者東西兩廣徭賊嘯聚山林據大藤峽以
為巢穴盜弄干戈民遭其害英宗皇帝恐有司不能撫
恤迫於饑寒而為是無聊之計不忍遽加血刃乃下詔
開其自新之路俾各悔罪以逭于天刑何愈肆猖獗諸
郡為之騷動今上皇帝嗣承大統憫生民塗炭於是命
都督趙輔為征蠻將軍率師以討其罪僉都御史韓雍
往贊理之侍郎薛遠徵兩廣税賦以給軍餉成化元年
秋啓行二年春直擣大藤峽賊酋授首凡其脅從者悉
降之兩廣遂平臣惟徭賊為兩廣之害連年不休皇上
一奮神武即除大憝俾天下復覩承平之治其豐功偉
績真足以光前烈而垂後世也臣叨以文字為職謹著
銘曰惟我太祖奉命於天削平僣亂以撫八埏列聖嗣
興已及百歲威德誕敷罔敢或悖惟彼兩廣在國之南
蠢然羣醜敢肆凶殘嘯聚其徒大藤之峽出沒靡常狼
貪鼠黠干戈紛紜擾我域中守臣竭力莫遏其宄英宗
寬仁以罪司牧爰降綸音諭以禍福彼昏罔覺稔惡不
悛如火燎原益熾而延我皇繼統撫綏四海爰赫其怒
命將討罪咨爾武臣曰輔實能我師我旅爾率以行咨
爾文臣曰雍可使凡百軍事爾其贊理爾遠司賦軍需
是資衣食予士無俾寒饑一乃心力飭乃師旅殄殲招
徕以慰民苦有降則赦有敵則誅罔俾殺戮延及無辜
皇命有嚴即日就道桓桓于征以奉天討分道而進羣
醜震驚奔突竄伏莫敢我膺殪厥魁首傾厥巢穴餘黨
悉歸罔有遺孽在昔廣海黎庶卒瘏甘雨一施枯槁以
蘇在昔廣海妖氛鬱結和氣一扇重揭日月廣海既靖
寰宇載清天地鬼神亦罔不寧惟皇之功昭宣赫奕謹
著銘詩以垂罔極
平荆襄銘
皇上嗣登大寶紀元成化敷天之下順者綏之以德弗
順者讋之以威兩廣徭賊既掃北敵弗靖復討平焉于
時湖廣賊首劉千斤集頑民之流於荆襄者有餘萬衆
依山林洞穴以為固剽掠郡邑殺戮人民越二年正月
庚戌皇上集羣臣于廷而諭之若曰朕奉天命為生民
主一民不獲罔寧于朕心今賊虜搆患荆襄民用卒癉
皇天震怒朕不敢不順爾永其將朕師往討之爾圭往
提督朕師爾育爾瓘往理軍務給餽餉爾珂爾本端往
紀軍士功次其不律者防範之爾有衆其尚協乃心力
以底天之罰欽哉羣臣咸頓首受命分道而進所向皆
捷擒劉千斤械送京師執其將士劉康等二千八百餘
斬首二千五百俘其屬一萬二千餘撫其脅從者一萬
八千五百獲其畜産器械不可勝計乘勝直抵其穴餘
孽掃蕩荆襄悉平臣竊惟周之宣王南征荆蠻北伐儼
&KR0008;而淮夷之為亂於江漢者亦削平之豐功偉烈歌咏
於二雅今皇上之功方之宣王未足多讓而無歌咏以
示後世非職文字者責歟臣愧無古詩人之才謹拜手
稽首而銘其事以竢作者之採擇云銘曰明明聖皇出
震繼離德綏威讋欲底雍熙南海肅清北邊汎掃天兵
所至如風偃草蠢兹賊豎倡亂荆襄集其兇頑以肆寇
攘譬彼石火不久當滅乃挺朝菌以抗斧鉞聖皇震怒
歴告羣臣爰命將師率師徂征旟旐蔽空戈矛載路不
疾不徐委蛇而去有烈其威有赫其靈賊魄大褫如霆
之臨既與之遇萬衆奮擊轟然鼓之渠魁就執直抵巢
穴餘孽悉除如彼薙草拔其根株惟皇盛德上天孚祐
所以一舉大功斯就商伐鬼方唐討淮蔡三年乃克師
老民憊尚載之經亦垂于史播厥鴻休百千萬祀况兹
之功視古益隆可不有紀以垂無窮爰作銘詩爰刻貞
石駿烈豐功昭宣赫奕
尊經閣銘
聖賢之道日星昭著曷以見之曰經斯寓於維是道古
今共由君子體之外經曷求於經弗明道隨以晦以兹
哲人罔敢或悖藴之於已心正意誠聖賢之域由此而
升施之於人家齊國治天下之大澤罔不被皇明撫運
以道治民屏斥異端維經是尊爰立斯閣爰揭斯扁翼
翊羣經幽而復闡教化洋溢已及百年薄海内外王道
平平聖子神孫以引勿替庶幾斯道昭宣萬世
書室銘
家君子於室西搆屋數楹貯遺書仲昭於是講
肄久而有所樂銘以識之且以貽後人銘曰
陶朱所樂者金玉之充積然係於天不可必得趙孟所
樂者軒裳之赫奕然係於人有時而失茅茨數椽圖書
四壁覩堯舜之治於典謨挹羲文之容於卦畫究宣尼
褒貶之心歌成周風雅之什樂以和其心之乖戾禮以
治其身之邪僻横焦桐以奏太古之音披汗竹以考前
代之迹尚友盡古人笑談稀俗客隔紅塵於簾幕收陽
春於胸臆不必金玉而理義之富自無窮不必軒裳而
天爵之貴莫能及顔淵之巷原憲之室惟其所樂者在
此而不在彼故千古垂光於載籍然則士之生世又何
必求在天之所難求而必在人之所難必耶
抑齋銘
婺源汪君某以抑名齋縉紳知君者辭揄揚之
成帙子江西僉憲從仁持索予言予雖未識君
然觀從仁可以泝而知君矣敬銘曰
天道好謙聖經戒滿惟謙受益惟滿招損猗歟汪君有
見於斯退然自抑惟日孳孳彼騁其辯古今涉獵君豈
不能而抑其舌彼衒其辭爛若雲霞君豈未學而抑其
華謂君之才可用于世君固抑之曰豈能是謂君之德
足儀于鄕君固抑之曰豈敢當貨利之場常情所悦君
是之抑如畏蛇蝎形勢之途常情所趨君是之抑如避
熊貙上承先緒門閥有耀君若不知清素是紹下啓賢
嗣荐陟顯融君如無有益篤謙沖昔公明宣曾門高第
學已有得猶謂未至昔籧伯玉孔聖所欽過無可改猶
謂未能古人為學惟日不足千載之下君紹其躅予兹
愧焉僣為君銘匪徒志君亦以自懲
主靜軒銘
豐城涂君季仁扁藏修之軒曰主静名公序述
賦咏甚多其子偉持以示予予得觀君之修於
家著於鄕揄揚無餘藴因推本其名軒意銘曰
人生而静乃天之性感物而動厥情斯勝善惡雜揉紛
紜靡定夫惟聖人仁義中正于以定之而主於静由是
而動百職從令於維兹軒曷以是命常目在之以求其
稱我作斯銘示以途徑君子由之曰維持敬
未軒文集卷五
