未軒文集補遺卷上
明黃仲昭撰
序引
興化府志後序
興化府志成翠渠周君既序諸首簡矣郡守陳侯謂仲
昭嘗操筆與俱不可不序諸後因憶初入局時其於總
志發凡立例辱周君往往商確於仲昭大要以遵國法
救時弊為主仲昭所治人物志則合前後諸志所載各
舉其一節之盛者為之類例而裒次之若近代人物前
志未及載者亦商確於周君而各以類從至於前代奸
佞諸臣亦錄附于篇以示戒焉既脱稿乃依周君所定
卷第編入至是遂為一郡完志矣昔司馬文正公集古
今治亂成敗之蹟名曰資治通鑑然則斯志也其亦郡
邑資治之鑑與賢守令一開卷之頃見夫戶口之增損
土田之萊闢賦税之登耗水利之通塞寧不思所以為
民興利除害者乎見夫庠序之廢舉學術之邪正風俗
之媺惡人物之臧否寧不思所以為民移風易俗者乎
倘因前人治忽之蹟而為今日是非之鑑益之損之與
民宜之則所以資於治者不既深歟陳侯銳意欲成是
書其同寅貳守談侯致用通守曾侯宗道節推羅侯汝
文又相與贊成之而縣尹吴侯惟明亦效力焉諸君子
其皆有見於此乎然仲昭因斯志之成猶不能無遺憾
焉莆自宋太平興國置郡以來至紹熙間始遇趙侯彦
勵而前志成又歴勝國以迄于今始遇陳侯而斯志成
蓋五百三十年間僅兩見焉故前志紀紹熙以前事猶
未免闊略今志於勝國時事雖掇拾一二而闊略尤甚
文獻不足無所考證周君每與仲昭論及於此未嘗不
深慨夫作者之難遇也嗣政君子其尚心陳侯之心而
以時續之俾後之執筆者無復有文獻不足之憾顧不
韙歟因陳侯之命謹以是書諸末簡弘治癸亥三月之晦
人物志引
天地既闢則山峙川流各有定位其扶輿清淑之氣必鍾於人
而人得是氣以生者以體則具以用則周自有大異於衆人者
是所謂人物也人物既盛則人紀賴以扶植風俗賴以醇厚世
道賴以隆平其所關繫不既重矣乎是以古先聖王必表章斯
人以範世而勵俗若武王克商首釋箕子之囚封比干之墓式
商容之閭康王命畢公旌别淑慝以化訓殷之頑民而欲其表
厥宅里樹之風聲皆此意也吾郡山川號稱清淑其鍾之於人
者肇自梁陳著於唐而盛於宋歷元以迄于今而不衰苐宋志
獨缺人物一類至知軍何侯紘始續修以補其缺又自為一書
雜而無章國初鄉先輩吳公源方公樸約分修之自宋南渡前
屬之方南渡後屬之吳其後因議論異同遂以誌悉諉之方而
吳自為一書名曰事述方志僅編成宋名臣七十餘人未及脱
稿而卒事述起自梁陳訖于元季凡六十餘人其後復著至正
近記又增數人自吳後百餘年未有續之者近歲郡人彭惠安
韶續修莆陽志其於人物則類稡何志及方吳二編所載而增
以國朝諸名人凡百四十餘人閨門女婦又二十餘人而僊遊
人物不與焉弘治辛酉仲昭以郡守陳侯之命陪翠渠周君重
修郡志自顧譾陋無能為役意以人物一志多經前人著論有
可依據以紀述無俟於作也遂與周君議定去取别立義例增
入僊谿志所載者而裒輯之期以成編重商確而卒業焉不意
周君連月以子病未暇緒正而迫於登梓乃取所嘗裒輯者次
為十類若力學踐行師表後進則列於儒林致君澤民乂安
宗社則列於名臣隨所任使克舉厥職則列於宦業事親從
兄篤於愛敬則列於孝友委身徇國舍命不渝則列於忠義
序事纂言足以達意則列於文苑懷材抱道考槃自樂則列
於隠逸興利除害以惠鄉人則列於鄉惠賢母貞婦足範閨
門則列於女德他如據土全民俟時歸正列國陪臣才行可
錄時危遘難前志失紀專精一藝有益於世則列於雜傳而
以賢人君子嘗寓於兹土者附焉作人物志
奸佞志引
昔吾夫子答顔子之問為邦既斟酌四代之禮樂以示為治之法
復告以放鄭聲遠佞人以為害治之防至其作春秋則不惟褒其
善而必誅其惡盖亦此意也近世郡邑有志人物有傳非徒以
紀故實誇文獻而已亦將以端政化厚風俗而垂監戒於後世
亦一郡一邑資治之史也然考其立例但取其善者錄之而惡
者無紀焉是豈吾夫子所以立法垂訓之意哉肆予於郡之先
輩既采其善者以類相從為人物志矣而於奸邪誤國有傳載
諸史册者亦竊取吾夫子告顔子之意别錄為一卷而凡一時
黨惡以求速化者亦采輯以附于篇使夫官於斯者有所監戒
而知親賢遠奸以善其政生於斯者有所法守而知崇德修慝
以善其身其於世道亦或有萬一之助云作奸佞志
補遺志引
予編次莆郡三縣人物志鋟之於梓已及三之二矣繼聞宋
僉憲端儀董學東廣時嘗纂修莆陽人物備志因從其子
解元元翰求得其稿而觀之盖猶未及成書然其裒集類稡
亦既詳密視諸舊志所載增三十餘人皆足以範世而勵俗
不忍遺也今於未刻卷帙尚可增入者則各以類從而次第
之其餘鋟梓已定不可復增與夫續有所得而皆不可少者
復類而編之别為補遺一卷以附於人物志之後云
郡志新增列傳
明廣東提學僉事宋端儀列傳
宋端儀字孔時别號立齋勸之孫也自幼莊重簡默不與羣
兒伍年十三四即有志講學博古弱冠著錄郡庠舉業之暇
輒取鄉郡先輩考論其世其於賢否邪正悉錄之以為法戒
時郡守潘侯琴以郡學所祀鄉賢選擇未精當因發策詢諸
生俾陳得失以定去取端儀所對品藻詳明大為潘侯所歎賞
成化戊子再應科舉小試偶不利衆咸為稱屈其祖舅學士
林先生文欲以書白于當道者端儀曰出處素定奔走乞哀
吾甚恥之識者已知其為遠大之器矣歲甲午鄉試第七
人辛丑舉進士廷試第六人拜禮部精膳司主事丁内外
艱服闋改本部祠祭司遷主客司員外郎端儀三任禮部
持身清慎且諳練國典甚為部堂諸公所推重公暇惟以
校讎著述為事其於家人生産略不加之於意官主客二
年四夷朝獻之使多奉䞇以見而一芥無所取其或有所
求請則歴舉故典以開諭之其人亦往往心服以去弘
治丙辰陞廣東按察司僉事奉勑提督學政至則躬歴
列郡較其行藝課其勤怠雖瘴鄉海島無所不至其教
人務欲以身表率而痛抑其浮誕竒險之習至其考較
黜陟之際則一以至公處之在廣五年未嘗立赫赫之
威而列郡之士翕然知所嚮方辛酉之夏以鄉試屇期
衝冐炎瘴廵歴南韶諸邑預選應試之士遂染疾卒於
官年甫五十有六端儀天性孝友少時母吳多嬰疾凡
湯藥食飲之類必躬料理以進處諸弟怡怡然有恩意
内外無間言至其識見之敏鑒裁之明亦皆有過人者
卒之日士林咸以用未究所藴惜之所著有考亭淵源
錄莆田人物志鄉賢考證莆陽遺事莆陽舊事偶錄立
齋閒錄祠部典故高科考及族譜藏于家
蘇州教授林智秦府右長史鄭循初列傳
林智字若濬初號勿齋晩更號拙叟後塘人唐邵州刺
史藴之裔也領正統九年鄉貢授宜興訓導至則嚴立
教條每蚤作燃燭坐齋中課諸生誦讀講解至夜乃息
日以為常歴九載遷銅梁教諭尋以憂去及起復至京
適宜興教諭缺員前諸生德其教者又相與薦智補之
其教法如為訓導時將滿秩南畿提學御史陳公選上
疏薦之其略曰伏見宜興儒學教諭林智端謹而無失
勤敏而有恒而又有文學之可取有教法之可範伏望
聖明簡拔俾居風紀之職代臣提督之任必能造就人
才裨益風化也吏部拘於例不允得擬注縣令之職智
聞之曰吾年已嚮衰豈能舍所業而爭簿書哉力辭少
宰葉公盛高其行特以蘇州教授處之其教法亦如在
宜興時滿九載諸生羣詣廵撫都御史王公恕懇留再
任王公力為轉逹吏部而智力請老歸居十有四年年
七十八卒智司教幾三十年作人為多若閣老徐公溥
少宰王公鏊其尤顯者也嘗校文浙江者一江西者再
所得亦多知名士平生著述有蛙名集藏於家子季瓊
登進士第與智同時師儒又有鄭循初字子初號拙軒
後埭人宋殿中侍御史伯玉之後也登正統十二年鄉
貢授餘杭訓導餘杭舊登科第者甚少循初至嚴條約
而身先之雖祁寒暑雨必衣冠端坐為諸生講解竟日
無怠容舘下士有徐綺者舉進士由是人始知向學科
甲遂不乏人滿考英廟詔吏部選教職中學問老成動
止可法者一人為駙馬周景處學錄天官卿乃合一時
待次教官五十餘人嚴試而精選之得循初遂以應詔
時有欲以莊田獻景者重賂循初為通於景循初峻拒
之且戒景無輕聽以自取悔尤其後果有貴近請是莊
而獲譴者景由是益敬重之秩滿遷南京國子監博士
尋陞魯府右長史甫旬日啟陳六事中一事言肅宮闈
以清内治頗忤王意未幾以外艱歸王竟坐是事得罪
乃深悔不用循初言及起復王特奏乞還循初舊任而
循初先已拜秦府右長史之命矣抵任因事匡正多所
裨益居五載以老懇求歸田王因奏言循初輔導端謹
乞量陞職以榮其行遂進階中順大夫賜致仕歸卒年
八十一循初性孝友簡靜家居十六年杜門讀書著文
間與賢士大夫唱和以為樂足迹未嘗一輕至公門士
論重之所著有拙軒稿若干卷子嘉祐登鄉貢均州學
正
翰林檢討兼國子監監丞林大猷列傳
林大猷字子道仕敏之曾孫也少有俊聲天順三年舉
鄉薦第七人授新建教諭勤於啟誨待諸生尤有恩義
成化十一年遷國子監學錄關洛晉魯之士慕其學行
執經從遊者無慮數百人齋舍至不能容大猷為之編
次尅期俾輪番聽講又以一日通集在監諸生聽講謂
之普講祭酒耿公裕待以賓禮十六年進監丞盡剔宿
弊一新舊規而為諸生講學益勤弗替諸生需次久間
有貧者授以衣病者給以藥死者則躬詣哭殮之其喪
或屬其鄉人挾之以歸或捐俸為買地京師以葬久而
力弗能給又以疏告于好義君子俾出貲助焉會有欲
薦大猷江西提學者力以二親未沾恩命及舊遊之地
不便行事辭尋丁内艱歸服闋復徐舊任滿九載陞翰
林檢討仍掌監丞事又三載以疾卒于官年六十大猷
士行端謹學問該博一時名動京師卒之日在朝大夫
士及六館諸生咸哀悼之子䕫第進士拜戶部主事
廣東按察司僉事陳爕列傳
陳爕字廷輔世居莆之泮東至父顯始卜居僊遊羅峰
山之下景泰元年領鄉薦會試屢不利卒業太學會兩
京御史多缺員有詔嚴考胄監之賢而拔其尤者與進
士相兼補之爕名在優等遂拜南京廣東道監察御史
爕外若渾厚而中實介然有分辨都憲高公明及諸道
寅僚皆加敬禮凡有章奏必以屬筆於爕而爕亦盡其
所當言者略不避禍亦不沽名也嘗廵視在京及鳳陽
倉儲剔蠧剗弊豪強不得逞乃託鄉人謝瑚等行百金
求寬縱之瑚等紿其人以為已逹於爕而遂沒其金以
為已有爕聞之遂發其奸狀置瑚等於法由是爕之清
操益表白於時既而大江以南有勍盜當路檄爕捕之
爕畫策勦獲無遺吏部上其最遷廣東按察司僉事憲
度益謹廣東地瀕海每互市番舶至諸司皆有例錢謂
之報水錢爕獨不受廣人至今稱之未三載卒於官爕
質貌魁偉資性穎異自其少時治舉子業已有聲稱及
入太學執經從遊者甚衆以其學取科第登仕版者無
慮十數人若今冡宰倪公岳其尤著者也所著四書經
義千餘篇四方習舉業者爭相傳錄以為矜式云
林亦之陳藻列傳
林亦之字學可福清縣人號綱山從林光朝於紅泉東
井間時稱高弟光朝卒莆人請亦之嗣居講席丞相趙
汝愚帥閩辟亦之入書院待以賓友之禮陳藻字元潔
號樂軒復從亦之遊及亦之卒又以藻繼之二人雖貫
福州而居莆日久士之出其門者甚衆景定中藻門人
福清林希逸守莆言其有道于朝有旨並贈廸功郎希
逸又即成山立祠以祀光朝及亦之藻而並刻其遺文
為三先生集云
特科進士鄭鉞列傳
鄭鉞一名少偉字夷白號雲我前埭人霞之裔也咸淳
中特奏名與黃仲元郭隚俱閩中之望宋末陳文龍守
興化軍鉞其門客也嘗記文龍遺事其言甚痛憤激烈
入元不復仕嘗與陳子修讎校通志略盡復夾漈聯比
詮次之舊又嘗著孔子年譜仲元序之謂是譜首以聊
大夫二事壓卷前書所未有謂儀封人請見為由魯適
衛時謂魯公問政及答季康子數問皆歸魯以來事此
見又確謂夫子未嘗師郯子謂行乎季孫三月不違斯
言非知夫子者此論又高又鉞所著詩文有雲我存稿
亦仲元為序謂雲我竒士也其文惡乎而不竒二書今
皆不存惟二序僅見於四如文稿云
徽州府知府陳彦回列傳
陳彦回惟新里龜塘人父立誠字仲仁洪武初舉秀才
授保德州知州改應州左遷博白知縣坐罪廢凡十六
年起家除歸安縣丞尋復以罪被誅家衆籍没謪戍雲
南之臨安彦回祖七秀母塗氏子善需皆道卒僅存祖
母郭氏至蜀遇赦無所資以還時同縣黃積良知合州
定遠縣收彦回為其家人因改姓名曰黃禮稱祖母為
母既而積良亦謪戍他方彦回轉依南充縣丞于中和
會閬中教諭嚴德政以彦回明書經舉訓導保寧府學
丁丑九載考績太祖親擢為平江知縣明年太祖晏駕
彦回捧香進京師給事中楊惟中等十餘人舉彦回文
學廉幹宜加擢用因引見東角門遂陞知徽州府明年
正月朝賀以考覈稱職蒙賜賞賚十月丁郭氏憂徽民
汪侃等百餘人詣闕奏留未報已卯春彦回乃疏其改
姓歴官情罪首實于朝乞正名籍得宥為民尋有旨復
其原官留治郡事是年四月彦回復上疏願乞終制遂
命遷葬其祖母及父母喪畢即回郡供職明年三月復
&KR0681;徽逾年會北兵起彦回召募義勇赴援壬午詔械送
京師棄市妻妾給配
貴州左布政使黃璉列傳
黃璉字汝器别號求我望江里佘埔人也第成化二年
進士授南京戶科給事中專與南京戶部屬僚一員提
督磨勘天下版籍其職蓋增設也然遇朝廷政事缺失
内外官吏臧否必與同官上疏論列未嘗少有顧避越
七載丁外艱服闋改南京禮科滿九載陞浙江布政司
右參議奉勅廵視温處銀場處州嘗有山寇聚衆劫掠
銀礦璉躬率兵擊之一鼓擒其渠魁餘黨盡散弘治五
年上慮浙江等處銀場礦脉或微或絶歲課未免取盈
於民乃因肆赦詔條特命所司體究欲為减豁璉與同
事僉憲陳嘉謨備陳各場銀課採辦者甚少陪納者甚
多實為民害會同鎮廵藩臬奏聞得旨各場歲辦計銀
一萬二百三十七兩有竒盡數除免銀坑悉無填塞凡
官員為銀場而設者俱調别用璉於是有雲南之命雲
南屬衛糧儲多衛僚攬之以輸不以時入軍民苦之督
糧者沿襲因循莫克舉正廵撫大臣乃以屬璉因嚴設
禁令定立限期桀驁不順令者寘之於法自是七八年
逋負悉輸納無敢後期者廵撫廵按交章論薦乞陞補
本司參政之缺而吏部先已擢璉參政貴州矣璉至以
其地夷獠雜居不可以中州文法繩之為政務簡靜不
事苛擾論者以為得體期年廵撫廵按復交章薦其操
履端方政事修舉逾三年陞本司右布政使不數月復
轉左布政使會屬夷普安米魯福佑等叛朝廷命南京
戶部尚書王率兵征勦特委璉總督糧儲璉處置有方
軍前饋餉頼以不乏未幾賊平凱旋方將論功行賞而
璉以疾卒于官年六十六璉天性淳實居官所至以廉
謹著稱尤能容人之過在浙江時廷議以璉能勤有勞
績將遷其秩適廵按御史張文意不滿於璉叙考有貶
辭因是遂不果遷後璉在貴州文以他事謪本司照磨
璉略不介意舊事待之特厚且薦其才於當道識者多
之所居里東南諸村落土田歲常苦旱璉乃白諸郡邑
發民鑿渠由金墩抵巖沁數里引木蘭延壽餘水溉之
遂變磽瘠為膏腴鄉人感念不忘在官所得禄俸餘貲
不以治生産惟汲汲於修先人祠墓具祭器置書籍間
亦推以濟鄉黨之貧者而其自奉與其所以教戒諸子
者務極儉約故死之日家無餘貲遺孤奔官所扶柩歸
亦未免稱貸於人以資道途之費云
增城縣知縣伍衡列傳
伍衡字時敏新安里吉了人也學博氣淳工古文詞尤
工古近體詩其文平實穩順時出新意詩七言歌行麗
縟竒崛頗有温庭筠李長吉之風律詩充贍華美不為
雕鏤語要其歸蓋已自成家數非近世規規模倣剽竊
以為竒者之比也元末兵亂依同知柳伯順入國朝始
以薦起為增城知縣其出處亦未聞有玷缺云所著詩
文多散逸無全稿予嘗索於其裔係烴錄得雜文七篇
古近詩不滿百首蓋其僅存者
鄭永廸妻徐氏列傳
徐氏國清里鄭永廸妻也永廸殁徐氏年二十有八妾
許氏年二十餘皆有子二人相守孀居撫教諸子如一
時稱鄭氏䨇節許先卒徐年八十一見其孫師烈舉鄉
試郡以事上旌表其門
黃子厚妻林氏列傳
林氏莆東里黃子厚妻也年二十六夫卒一女甫齔子
季興遺腹數月始生忍貧守志撫教子女遣季興著錄
郡庠後升太學有司上其事詔旌表門閭年七十七卒
殿元柯竹岩二妾王氏曹氏列傳
王氏曹氏殿元柯竹岩潛二妾也初潛未有子其配封
宜人俞氏恒以宗祀為慮先後為納二妾撫之有樛木
之恩既而王生子宗文尚幼曹猶未有所出而潛卒時
王年方二十八曹年方二十七俞氏所以慰撫之者益
至宗文幼時俞氏率其二母相與鞠育撫愛皆如已出
及宗文稍有知俞氏日訓諭之俾事二母皆如所生未
嘗以疎戚為異同也由是二母之勵操益堅論者謂二
母之節固本其天性之美亦俞氏之賢有以成之也竹
岩之道可謂行於妻子矣事聞詔有司並旌表之宗文
今為中書舍人
蔡本澄妻戴氏清列傳
戴氏名清合浦里人年十四適興福里蔡本澄越二年
本澄當戍遼東以婦年少艱於䟦涉因買妾與俱戴之
父恐其不返乃與約五年不歸聽其改適立劵為信至
期父請如約戴泣曰夫從役者義也女守志者禮也前
約已非豈可棄禮義而踐非約哉獨居守志凡十九年
夫歸生一子未晬與夫俱亡戴哀毁幾絶父憐其家貧
無依潛受吴公瑞䀻戴聞之曰吾平生之事已畢只欠
一死使人呼為蔡本澄之婦足矣豈可以二其天哉即
往父家與之絶婚公瑞貪戴之賢訟于官欲奪其志太
守陳侯表嘆曰世尚有斯人耶令還其聘戴自脱簪珥
以償不足又稱貸以益之復歸于蔡今年五十有四一
節凛然至於養姑事父母待娣妹婣戚罔不盡其道蓋
其天性然也太守王侯弼扁其門曰栢舟遺烈
余舜民妻朱氏淑清列傳
朱氏字淑清黃石余舜民之妻也年二十而嫁僅生一
子曰淮甫三歲而舜民卒朱氏年方二十四父母欲奪
其志朱氏以死自誓家貧紡績為業事舅姑孝謹處妯
娌和睦人稱賢婦無間言今年幾八十尚無恙太守王
侯弼扁其門曰玉潔金貞
朱洪妻官氏列傳
官氏東廂朱洪妻也年幾三十夫歿僅生一子曰興宗
甫六歲官氏與一女奴相依撫育成人為娶吴淑婉為
婦亦生一子曰定慶方晬興宗又歿淑婉時年二十六
與其姑共鞠育定慶至八歲而官氏以天年終淑婉獨
撫教之年幾弱冠為娶王一靜為婦僅生一女定慶復
歿一靜時年二十一遺腹生一子曰文旺與姑閉門紡
績教育遺孤今淑婉年六十一一靜年三十八矣里耆
言狀於部使者下郡縣覈實郡守王侯弼扁其門曰三
世一節
林伯量妻鄭氏列傳
鄭氏澄渚林伯量妻也年十八于歸越十載而伯量卒
無子僅一女鄭氏哀毁踰節稱未亡人遂以伯量弟子
鑣為嗣事姑盡孝撫嗣子愛如已出支持門戶處衆御
下皆斬斬中度堅守貞節終始無瑕里耆上其狀于郡
太守王侯弼扁其門曰清冰黃蘖
林從弼妻李氏源清列傳
李氏字源清東廂人父孟昭以適本廂林從弼越九年
從弼卒源清年甫二十五生二子長曰秀次曰茂俱幼
痛念林氏遠祖昭度早卒妣翁氏守志教督二子俱成
名郡請于朝表其坊曰孝義遂剪髮自誓守志終身期
不沗其先烈乃日夜辛勤女工養姑字幼營葬夫喪既
而茂未冠而殤秀娶謝氏生一子曰有年未幾秀復夭
卒謝氏亦誓志與姑相依為命以長育其子郡守王侯
弼扁其門曰節義重光其後源清及謝氏相繼完節以
終有年領鄉貢為蕭山教諭
林廷諫妻王氏秉潔列傳
王氏字秉潔雲南府知府偉之女也年十六適龍井林
廷諫數年無孕育秉潔念嗣續為大為廷諫納妾張氏
生子大順甫半周而廷諫卒王氏年方二十九張氏年
方二十二遭家貧窘撼之者日衆嫡媵俱毅然誓不二
天以保家䘏孤為事大順稍長即遣從師受學弱冠為
之婚娶又力貧營墓以葬夫喪里人上其狀郡守王侯
弼扁其門曰一室䨇貞
陳瑛妻吴氏淑清列傳
吴氏字淑清西朱人廣州府通判偕之孫女寧波衛知
事陳寅仲子瑛之妻也瑛著錄郡庠早逝吴氏年方二
十有八僅一子天啟甫五歲矢心守志事舅姑以孝謹
聞舅姑歿養母方氏備至母年九十以天年終哀毁踰
禮蔬食終其喪里耆上其狀於郡同知朱侯海扁其堂
曰節孝閨儀既而有司奏請旌之已下憲臣覈實覆奏
未報
黃與瑞妻林淑清列傳
林淑清洋城人教授瑄之女也歸于同里黃與瑞年甫
二十有二而與瑞卒僅生一子曰相方二歲淑清盡鬻
奩具以葬夫喪孝事尊章撫教孤子閨門嚴肅無少玷
缺其後相第進士拜南京戶部主事淑清以相恩封太
安人蓋至是年已五十有六矣有司上其節請旌表門
閭詔允之
周禮妻鄭玉姬列傳
鄭玉姬僊遊屏山人侍郎鄭紀女莆章江周禮妻禮卒
時玉姬年方二十有六一子茂棠甫三歲立志守節既
而茂棠亦殤乃罄其奩資卜宅兆安厝其夫並子奉舅
饒州太守琰姑歐安人盡孝敬後舅姑繼卒玉姬勤儉
自持日夜紡績積有餘貲助營葬事與夫同穴今年五
十有二知縣吴侯遠奏旌其節未報
黃儀韶妻李氏純德列傳
李氏字純德後黃黃儀韶妻也年十九而歸歸三年而
寡僅生一子曰文鸑李氏哀毁幾不能生或勸之曰夫
亡子幼何自苦乃爾李氏哭曰夫死而背之不義子幼
而棄之不仁遂營葬安厝夫柩稱未亡人教文鸑讀書
以紹先業夫弟之子文鷟幼失怙恃撫育之如已子守
節三十餘年郡守王侯弼扁其門曰勁節芳名文鸑領
鄉薦會試京師上疏請命有司為立綽楔表之下禮部
議行未報
趙朝妻林氏淑德列傳
林氏字淑德東廂林與善女左廂趙朝妻也僅生一子
曰大夏甫六閱月而夫亡時林氏年方二十有八堅志
守節罄其奩貲營宅兆以安厝夫柩父母及姑憐其家
貧子幼欲使改圖林氏引刀截其一指示無他志也孀
居三十年完節無瑕里人言狀於縣轉以上聞請旌之
而林氏卒大夏今為廣東獨鶴驛驛丞
吴崇著妻李氏列傳
李氏興福里吴崇著之妻也年二十六而崇著卒李氏
妊娠纔兩月慟哭自誓曰天若祚吾家當生男子否則
吾亦待死而已及期子默生李氏撫孤營葬艱苦備嘗
今年八十有二尚康強無恙孫曾滿眼崇著之嗣續日
以蕃衍者實李氏之力也
歐茂仁妻胡氏列傳
胡氏武盛里歐茂仁妻也年甫二十二僅生一子未三
月而茂仁卒父母憐其少寡欲奪其志胡氏以死自誓
遂絶跡不至外家閉門紡績孝養舅姑内外稱之無異
詞鄉隣嘗有人命獄累年不斷或舉胡氏公正可諮以
决郡守陳侯表遣人迎之不得已至郡庭一言而黑白
判然陳守及章通判哲各贈聯句以表之今年六十有
五里人上其節行於官未行
林遜學妻宋氏列傳
宋氏左廂林遜學妻也遜學早逝宋氏年方二十有六
值先業覆墜一男一女皆幼零丁孤苦四顧無依日夜
勤勞紡績鞠育二孤男邦輝稍長即遣就學冀以振林
氏之先緒邦輝後領鄉薦歴官知清遠縣有子有孫而
宋氏今年七十有三身獲康強人以為貞節之報云
張從璧妾陳氏列傳
陳氏塘下張從璧之妾也從璧著錄邑庠卒陳氏時年
十八守志不嫁從璧之兄子源泰早卒妻陳氏年二十
三撫幼子鍾秀亦不改嫁彭惠安韶著張氏孝節堂記
因叙二孀之節而推本從璧之父漢綱卒時母陳氏甫
踰壯年持貧烈烈能成立其四子以為張氏一節相承
蓋其所由也遠矣
吴徽珍妻郭氏列傳
郭氏連江里民吴徽珍妻也年二十四而徽珍卒無子
郭氏三年喪畢貧乏不能自存舅姑令其還家又無同
胞兄弟但依母以居郭氏宗族憐其艱窘勸其嗣弟以
田二畆畀之俾耕以自給不足復辛勤女工以資助焉
郭去吴僅里許凡遇節序忌晨必躬詣奠祭慟哭而歸
其禮舅姑及夫之兄弟宗族亦不異夫在時守志三十
年今年五十有七見存
陳誠卿妻吴氏列傳
吴氏醴泉里塘邊人宋屯田員外郎世延之族孫女歸
于崇福里陳誠卿年二十五而誠卿卒僅生一子曰國
玉父母憫其少寡欲改嫁之吴氏不從其父乃躬督舁
夫以轎至欲逼致還家吴氏知不能免因紿其父入室
治行遂引刀盡落其髮出謂其父曰不知今還可嫁否
其父慚而止自是辛勤女工以撫教其子嫠居凡十有
五年年四十卒
周伯服妻康氏睿列傳
康氏名睿崇福里康恊盛之女莆田里周伯服之妻也
于歸五載而夫卒康氏年方二十有五子端生甫二歲
家復貧窘母憐其零丁囏苦欲奪其志康氏涕泣曰夫
之不幸乃妾之不幸也不幸而徼幸不仁不智無禮無
義者之所為耳矧周門衰替惟有一息何忍棄之遂誓
死不二迄今幾四十年人無疵議云
周元惠妻黃氏銀奴列傳
黃氏名銀奴城南溝下人南昌訓導朝章之女清浦上
廊周元惠之妻元惠年二十八卒無子黃氏哀毁骨立
踰年葬夫旣襄事念夫之二兄皆不可托以居乃遷木
主於私室旦暮哭泣哀動隣里既而盡脱其簮珥首飾
買田一十二畆以奉歲時伏臘忌晨之祭又延母到家
與共居不幸母卒復延已嫁佘氏姑與共居蓋欲以明
其志也今已及衰年語及夫輙流涕鄉隣宗族咸稱道
之
吴士誠妻鄭氏列傳
鄭氏東廂鄭小五次女嫁後吴吴士誠為妻生二子希
聖希賢士誠卒鄭氏寡居其娣夫唐姓者利其貲色堅
求娶之鄭氏不可適太監徵珠民間唐誣以多珠官不
察索之急鄭氏曰奴害我因自㩦一子詣太監言狀太
監義而歸之時莆士大夫為節婦卷以旌之林殿元環
有詩云奉祀采蘋并采藻教兒希聖與希賢卒年六十
九希聖妻陳氏東洋陳道潛御史姪女也希聖著錄郡
庠卒生子則文方五歲陳氏誓志不嫁外氏使人微諷
之陳氏曰昔吾姑不負吾舅吾何忍負吾良人以負吾
姑哉持操益勵卒年八十則文妻李氏洋尾李長齡之
妹也則文卒生子朝清方二歲李氏撫其子以事其姑
孝慈備至及朝清長得風癎之疾不省人事李氏中夜
語其姑曰吾家三世守寡然所恃者子今吾子不可恃
吾其從良人於地下哉姑慰勉之因相與哽咽不勝姑
睡定遂自投井死時年四十八鄉人哀之
陳景正妻郭氏列傳
郭氏孝子義重之後今為連江里東角人父榮授贑州
税課司大使許以郭氏配黃石陳景正甫納采遂侍父
之官既而景正就婚於贑閱兩月以赴試秋闈先歸期
以試畢復往不意抵家卧病踰年卒郭氏聞訃號慟即
欲奔喪父母不許閩有薛姓者為贑學教授有子喪耦
來求婚父母許之郭氏泣謂母曰兒既為景正妻何忍
他適必欲兒死則可若欲兒生則不可及揣知父意已
决一夕遂自經衆覺救之因寢疾嘔血父乃止自是懇
懇求歸陳氏陳氏聞之亦遣人來迎父母固尼不遣郭
氏憂鬱愈甚忽仆地而絶越二日乃甦及三年喪畢父
解官歸莆居五日陳氏舁轎至遂不辭家衆而行父母
留衣服奩貲為質郭氏不顧入門哭夫盡哀事姑執婦
道切切欲求可繼夫嗣者未幾疾作父母百計誘之歸
郭氏曰生為陳氏婦死亦為陳氏鬼耳母煩多言也越
數月竟卒年二十有六
高瑤妻林氏淑書列傳
林氏字淑書城南人監察御史誠之女也年十八歸于
城左鄉貢士高霖之子瑤甫半載舅氏以會試卒于京
邸瑤欲匍匐歸其喪貧無所資以行母子對哭林氏謂
瑤曰親喪萬里旅魂無依為子者雖貧寧容已乎乃罄
其奩貲首飾畀瑤為道里費因得扶柩以歸後十年瑤
卒僅生子獒甫四歲而殤林氏慟哭曰吾所以不死者
以有遺孤在今若此吾何以生為姑氏乃曰吾所望在
吾婦吾孫今吾孫復亡吾婦無所依吾生在旦夕矣林
氏懼傷老人心乃忍死吞聲日夜蓬垢勤女工以養姑
撫教其女適人亦歿今姑年七十八林氏年五十八婦
姑煢然相依隣里咸哀之而稱林氏為孝節云(右俱節婦)
劉貴文妻朱氏季貞列傳
朱氏字季貞連江里塔麓朱七秀女也七歲時父宦遊
遠方家人皆齋素祈安及復常朱氏獨不從曰吾將祈
親永命至笄父母力勸乃止及歸劉為貴文妻時舅姑
既沒門戶艱棘竭力贊理不遑寢食遭母林氏喪過於
哀毁致成肺疾自是遂屏去紅衣終身不御年三十有
六夫亡子閔方三歲闌猶在娠閩誾出於庶氏方二歲
三女俱幼朱氏堅確自守孀節凛然媵俞氏化之年方
二十有六亦無貳志女稍長教以女儀既嫁教以婦道
男稍長遣就外傳始有知即教以人倫大義勤儉立家
撫諸子自孩提以至婚娶均平如一人不知其有異母
子而其子亦不自知也長姒李氏年二十八守寡過哀
傷神得狂疾然猶知大節弟姪不與共坐年八十朱氏
迎歸劉與同飲食終其身其平生善行大率類此子閔
字子賢學古有至行君子謂劉氏有是母宜其有是子
云(右賢母)
劉億衷妻李氏列傳
李氏黃石李六秀之女也性孝自少以終鮮兄弟志欲
終養及長議配同里劉億衷以億衷適長不可出贅於
是來歸朝夕垂涕少食請求終養舅姑憐其志而許之
既得歸恒致甘旨于舅姑婦職不廢父多病每病劇輙
告天刲股者一减壽者二及卒哀毁骨立罄其家貲營
葬終奉祭祀至其子孫猶不替云(右孝女)
蔡高妻程氏列傳
程氏蔡襄弟高之妻高為太康簿卒于官時程氏年二
十四縣人哀其貧以錢百二十千為賻泣曰吾家世廉
吏不可以此汚吾夫却不受歸鄉里以冰雪自持終其
身(右節婦)
陳韡妻林氏列傳
林氏石碑林知縣渙之女樞相侯官陳韡之妻也知書
能文有丈夫志紹定間寇䧟汀邵延平諸邑韡起復守
延平兼招捕使林氏以書與韡約曰死則同死遂毅然
赴官所邦人感激相告曰太守猶㩦家為死守計我輩
何畏有從韡奔走王事而妻子無依者林氏皆延入州
宅日與遊處其子則與己子同學人無不盡死力未幾
寇平人謂林氏與有力焉(右哲婦)
林仁伯妻吴氏列傳
吴氏黃石林仁伯妻也年二十有八仁伯以疾卒子福
方在襁褓家計蕭然吴氏誓死不易節時有哀其貧欲
奪其志者吴氏涕泣曰吾生為林氏婦死為林氏鬼耳
上有天下有地此心終不負也力貧以奉尊章撫教其
子讀書不墜儒業孀居三十餘年今年六十有一矣終
始一節人無間言
朱本實妻吴氏德著列傳
吴氏字德著後吴人石埠朱本實妻也年二十有八而
夫亡哀毁絶飲食病困危殆者幾一月勵操孀居撫教
其子欽文既長成為娶書街黃氏女未有子而欽文復
卒吴氏撫膺慟哭曰吾早寡今復絶嗣吾所以忍死者
以吾舅姑夫兒四喪俱待吾以歸土且吾婦幸有遺孕
吾庶幾獲見朱氏宗嗣之復續耳既而黃氏生子靖老
里人皆曰天道有知此殆為吴氏節孝之報乎吴氏今
年五十有七與黃氏共撫育靖老尚無恙云
林鉉妻王氏肅懿列傳
王氏字肅懿江口人訓導稜之女也適于澹軒林學士
之孫鉉年二十有二鉉卒無子王氏哀毁骨立誓無異
志以鉉長兄之次子渠為嗣撫愛如已出渠稍長即資
遣從明師攻進士業期以紹前人光弘治乙卯渠果領
鄉薦王氏今年五十有一矣里耆將上其節行于有司
請旌之
鄭汝潔妻吴氏玉美列傳
