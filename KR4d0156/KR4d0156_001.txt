北山集卷第一
信安程俱
古詩一
雜興十首
一日復一日百年如此耳那將千百計來日何窮已
逝者不可追來者安可知正恐聞道晩勿言功用運
誤點成駮牛妙技有餘賞作意畫蛇足至今猶撫掌
君看人間事類此或往往浩歎可柰何悠然起遐想
中夜忽自省昔我今是非音聲故如昨齒長䰅滿頥
有人夢中言子念無乃癡今猶昔人耳昔人安在兹
濯濯簷下溜刁刁樹間鳴蟲號百鳥閙小大各有聲
聲多不留礙響振元無形何殊百千炬光影各自明
胡葵向晨照日引一尺長松栽四五年擢幹未出墻
溥溥露方晞借此顔色芳各留一寸心試待九月霜
春鳩一何拙社燕一何巧天隂逐其婦飲啄聊自了
㘅泥亦淍繆託此華厦好物生固有分巧拙均一飽
穇穇新槀秸𥙷此茅屋漏問云力田人歲事苦耘耨
終年手足胝得此以自覆香秔一過眼糠覈餘滿竇
昔年過吳江戀戀不能去臨江塵思盡廓若掃翳霧
兹爲三年留已厭波濤怒乃知常人情趣新方捨故
軋軋田邊車卷卷不得休出之一寸痕益以幾尺流
扶提暴中野強作田家謳車聲真哭聲天遠將誰尤
少小思振竒頗恨身不長身長益多累信與憂俱生
回思二紀間浪使儵忽爭誰能𥙷黥劓反我孩與嬰
秋思
凉飈動秋思中夜一長歎月回西南隅澹若霜華亂
清甘汲露井起坐待晨盥毋爲事安眠急景不可玩
午隂日以薄墜葉黃且枯遶舍足榆柳鳴條眼中疎
芸芸悴方榮髮白不再青所以姑射子騎龍出蒼冥
殘炎如老健雖壯寧復久新凉若㳙流已快執熱手
蕭然發朝暮羽扇一芻狗移奪定誰尤論功亦何有
飢蟬得清風向夕聲更急林間鳴絡緯長伴幽蛩泣
青燈對青編秋氣已復然誰謂月有恨正應人可憐
吴縣游靈巖
春物已如許放舟出橫塘扶橈漾渌漲迨此白日長
草木有佳色欣欣弄浮陽幽禽靜相呼乘和自翻翔
春風不着人浩浩吹我裳終年思煩促於此興未央
捨舟得平地陟彼萬仞崗明霞墮山西夜氣欝已蒼
豈無從我遊夾道䰅髯張風來得好語落落隨低昂
幽堂掃禪榻靜對燈燭光身輕浴新出境寂慮欲忘
虛䆫忽含曉睡起日照梁羣山發春姿秀碧澹以芳
晨光晞薄露草樹滋幽香徜徉尋昔遊步&KR1231;循長廊
振衣一長嘯寸目了八荒上嗟百世基竟坐一笑亡
(見劉禹錫詩)當時館娃地今作選佛場乃知諸夢境遁化豈
有常飄然詠歸歟此適頃未嘗重來會有興肯使墮
渺茫旁人挽予言借問身閑忙吾方有公事子去無
相妨
古風送錢定國顯道
登崖無坦蹊下瀨無平波尋常即千里奈此巇阻何
朝躋青陽硤暮入黃牛渦見之令人老况乃身所過
頼有萬頃陂洗我心煩痾
中林有幽華乃擅一國香終年不自見道路草木長
應知當門病要謝移根傷終恐荷鋤人遡風襲流芳
紉之瓊瑤佩致彼君子堂永捐盈腰艾扈服不可忘
(扈恐作戶楚詞云戶服艾以盈腰)
送傅國華墨卿赴保塞簿
閉門坐咄咄出門長太息問之何爲𡭗歲月亦可惜
褰衣臨大河跬步燕粤隔回車撫長劒玉食慘無色
男兒重性命慷慨輕遠適非關飢所驅豈爲五鼎食
國華淛東來觸熱向河北行行四千里易(去)若持被
直怪無懷土念語軟心似石要令飽辛勤不使鴆安
逸顧余一畸士束髮守編策夜闌相對語耿耿氣撗
臆保州幾窮塞百里望疆場蕭蕭易水寒壯士不復
得(易水在安肅軍之北安肅保州隣也)君家義陽侯(介子)尺八建雄績時平廓
信度胡頸安足赤深藏百僚底聊作青衫客吾徒會
時湏要子継休奕(傳玄)
過方子通惟深
白日苦易晚我懷多隱憂憂思劇春浸浩漫不可收
出門欲有適舉步且復休塵中等膠擾念此將焉投
駕言城東北閻閭即巖丘是中有幽人厲志凌霜秋
寸田荆棘盡不假斤斧修門無雜車馬一飯乃見留
虚堂芝术香下有百尺虬蒼隂匝平地老幹森下樛
堂中羅酒漿耿耿燈燭幽四天黮無光萬籟肅以揫
烱然坐相向更僕語益遒我身動乖迕夢寐喬松遊
常恐在泥滓永爲天所囚會當從之子濯足萬里流
夜聞壁間蛩鳴有感二首
露草亦已冷寒蛩獨無依入我壁間鳴出處定有時
誰言秋氣高感此動物微我欲以意續一歎三嗟咨
耿耿夜將旦殘星月邊稀
寒日苦易短燕鴻暮何之念𡭗捨沙漠爲此萬里飛
銜蘆不厭高繫書端寄誰寒聲夜相呼客子涕已垂
聲断腸亦断歸期各何時
夜半聞撗管
秋風夜攪浮雲起幽萝歸來度寒冰一聲撗玉靜穿
雲響振疎林葉空委曲終時引断腸聲中有千秋萬
古情金谷草生無限思樓邊斜月爲誰明
讀神仙傳六首
騎龍上天入太清継世而往在我盈握鈴而呼大司
命主非使者走折脛乃知神仙非智巧積功累行如
邠鎬專懷邪辟祈長年誰言淮南鷄犬飛上天
安期生赤玉舄遺之東海濱千年求我蓬萊下祖龍
豈是千年人安期一量舄䓤嶺一隻履茫茫九州在
泥滓至人去之如脫屣吁嗟祖龍蕭翁寧悟此
鯉魚腹中有隱符白魚腹中有素書鞭靈走石纔一
戲騎麟上天亦徒耳誰能解衣涿水中使人呼指赤
鯶公
莫作龍眉山頭客三百年不得作直故應未辦作李
公投身百斛旨酒中鼓琴先生有怒色有愛終當爲
物役江都王勿預人事倮蟲膏血使誰從汝索
崑崙下有三頃田赤烏玉兔蹲兩邊下有烏靈木灌
以華池泉耕之不用一寸鐵使公家冨不可說如坻
知京會有盡萬物皆吾槖中物摶泥作金何屑屑
胥門着蔡經市門着梅福我爲松江吏與汝相望亦
相逐高冠長劒衛士從有口底事使蠟封此身况不
爲陳尉就公蠟封三尺喙不能擲米作珠爲狡獪
古釣臺歌送阮閱休美成㳂檄浙東
餓夫一往西山空攫金胠箧清晝同東方作矣事何
若玉柙未解裙襦中排肩炙手日車年暮夜掉臂目
送西飛鴻謂言冰壷不受汙正似馬耳經東風我思
一人去我千載乃在淛水之東富春瀨山嶔嶇兮矗
雲漢溪流喧豗白石亂瀨聲盡處萬尋碧蟠蜒蜿兮
守斯人之故宅旁人指山名釣臺下視九土氛黃埃
投竿百犗何足道直拂三珠挂瑤草彼一人兮皎獨
立清風爲神冰爲骨佩瓊蕤兮結明月紉蘅蘭以薦
枕兮服龍淵之無缺羊裘蒙茸溪水旁大勝被衮升
明堂劉秀發兵誅不道氣壓昆陽纔一掃登床撫腹
坐太息始信赤符非至寳君房素癡定不癡致位鼎
足何其危阿諛順旨腰領絶安知直言身見殺我昔
客新定挂帆七里灘整冠拜祠下巖巖千仞層臺巔
神遊八海極髣髴聆其語但覺萬古松風寒滔滔舉
世無不可正自喪我非母我嚴灘水清山翠微貪廉
懦立歸來兮奎蹄絮縫不可以久捿
即事戲作四首
老烏作巢一何拙柳條垂絲今秃缺銜枝復墮苦饒
舌編條作巢枝錯節老烏柳好汝勿傷藏烏待得春
葉長安巢令汝着哺母密葉更能庇風雨(齋前數柳樹爲老烏取新條作)
(巢幾盡)
黃雀黃雀飛相逐相呼門前啄遺粟啄粟飽即休有
人挾箒掃泥待作粥(數日門外輸苗遺粒狠戾黃雀喧集貧家小兒爭掃去謂之掃泥米)
鶴唳固有似云何啄泥取蚯蚓蚯蚓食泉曾不悪鰌
䱉蜿蜒尤不忍何如忍飢向芝田腥涎溷尔不得飛
上天(畜一鶴頗食腥穢可厭)
烏啼未必惡麾去恨不早鵲噪兩耳聾主人亦言好
安知一喙鳴喜戚自顛倒朝來群鵲噪不已童稚無
知助吾喜群鵲自與烏爭巢慎勿喜歡真誤爾(齋前群鵲時噪)
謝人惠硯
帝鴻墨海世不見近愛端溪青紫硯溪流見底寒且
清光凝淺紺淵之精斧柯千古遺仙局雲暗半山含
紫玉割雲鑱玉巧如神龍尾銅臺可奴僕君來自南
數千里不載珠璣如薏苡芊芊溪草褁石硯文字之
祥直送喜明䆫大几墨花春爐山吐蘭千穗雲虚中
含默靜相對那復草玄驚世人(劉禹錫有端溪石硯人間重贈我應知正草玄之句)
穹窿葬事回邑有感
生别萬里餘會面終有期死别不轉眸一朝千古非
白日光在天玄隂閟泉扉盈盈閨中秀土化成枯骴
冠笄共甘苦謂見素髮垂那知死生變不待桑蔭移
室有病時茵箧有嫁時衣了了眼中事閑粧靜容儀
垂楊手曾折爲我當春稀迅流無迴波落英無還枝
空房閴無迹新墳草離離傷心北門道同來不同歸
遊華藏此君亭
山空木葉脫霜露日已寒蕭蕭歲寒子勁氣不可干
下庇秋草根上棲衆鳥安煙梢掠雲漢過者仰首觀
云何九衢罅有此五畒寬况當秖洹舍永謝翦伐嘆
高人名此君千載莫敢刊豈同渭川討肯汙秦氏官
鵷鶵未來食螟螣或見殘(今年江淮飛蝗至食竹葉一空)終然保常操特
立良獨難我疑卞忠貞鐵石瑣肺肝遺骸寄此地藏
碧留餘丹精誠入毛髮化此千琅玕見之發三嘆臨
風肅衣冠
獨遊保寧鳳凰臺
飢鴞嚇腐鼠鳴鳥久不聞一登鳳凰臺目送蒼梧雲
山川麗晩日氲氲發餘熏覽此萬里輝振我衣上塵
前瞻翠回環極望天無垠低昂玄盤踞佳氣或未堙
山拗指樓觀青骨今尚神馳煙謝逋客三徑久已榛
長松眇如薺下有高世人斯人不可作此道日以新
回睇白鷺洲長江瀉沄沄遥岑出澹碧不辨楚與秦
(淮西在江左時苻秦地也)我行適淮西出處難重陳豈無羈旅歎乃有
山水因兹遊頗幽獨作伴影與身寧辭足力盡聊使
眉頭伸憑虛默自計逝將祈孔賓寄聲華陽老異日
期相親
過劉姓園居(甲申)
負郭三頃稻並田五畒園人生如此足安用華其軒
親戚居南陌交遊在東村有酒輒共醉傾輸見情言
三徑雜桃李九畦蒔蘭蓀黃甘百頭奴碧梧萬支孫
山供景無盡石映溪不渾桑麻中饋任布刈隣翁論
下以活妻孥上以奉凊温時從赤松子亦訪吴市門
嗟我抱此志十年若朝昏家山眇天末松菊豈復存
兹園臨官道坐笑車馬奔前山復場圃䟽築隨㘭墩
我來適春穠亂眼紅靑紛怳然動鄕思萝寄東飛雲
宿海會寺
萬杉堆青没山骨雲埋七峯時出没飛泉拂石瀉哀
湍下有萬古蛟龍窟藏頭睡熟呼不起地坼三年蝗
蝻出千山脈理清清甘一罅㳙㳙流石液同遊况與
惠詢軰(許主簿遠首座)納屐振衣何勃窣大門當前新築道
跨水曲欄欹突兀舂鳴轣轆趁朝炊水甽懸流機械
發搘笻對此自三嘆抱甕老人長搰搰却坐幽堂忽
浩歌回首已失西山日
山谷寺(初梁白鹿先生請以爲觀志公飛錫先之遂爲僧寺今有飛錫泉今靈仙白鹿所基也常苦無水而)
(山谷獨有餘寺有太宗真宗仁宗三聖御書歲度僧七人)
竺法暨華土出傳骨與書金僊屹不動坐使四海趨
山川第一勝盡爲佛者居䓤䓤灊之谷蛟鸞玄盤紆
一爲飛錫先方士回雲車顧眄榛楚地翬簷湧層虛
英靈護泉脈飲此白足徒當年蓋國衆莫挽碧眼胡
傳衣到三葉此地滋焦枯異氣生傑閣宸奎動天樞
神龍盡傾向寳此明月珠三聖陟帝所雲章久寧渝
餘霑及婆塞歲復六七夫堂中老沙門古態幾皇胥
定知黃龍窟不着點額魚(長老嗣黃龍南)門開兩山陿萃然七
浮圖沙步對石麓溪流清且徐危甍隱深樾間見碧
與朱(寺前隔溪山上有亭林間)朝來雨脚断雲氣尚卷舒懸知磴道
滑一水不復逾州家有造請上馬及未晡
石牛洞(山上有左慈丹井洞有荆公題)
陽城山頭遽如許金華山中呼不去癡牛失脚墮天
河共向空山飽煙霧阿暪安知眇道士丹井至今存
故處琤淙萬古穿石断峽束奔流閙山塢嵬峩上欝
千仞勢洞下坡陁無塊土文公古句驚舊觀拂拭蒼
莓增媚嫵亦欲磨崖放楚狂掃迹政恐山神怒
望九華(甲申)
船發大雲倉五十里許顧江南衆山中有數峰竒爽
特異一見即知其爲九華問篙人果然因知禇季野
於廣坐中識孟萬年正應如此作詩一首
卷簾坐對江南山掠眼送青來亹亹雲泉肺腸久厭
飫挂頰悠然聊復𡭗竒峯遠澹忽四五爽秀駸駸逼
䆫几平生九華盛名下一見定知眞是矣非關目力
覩天奥正覺群山如聚米好山如人有高韻不獨江
州孟公子直緣佳處無仕逕落莫道邊同苦李大是
忘年耐久交藜杖青鞵結終始
谿行歎
潾潾石間流落落灘下石相因成悍嶮日夜更拒激
化爲百雷車轉入千丈碧推舟上磊砢盡日不尋尺
我行三伏中正自澁如棘于時久不雨陽炎(去)劇炊
炙谿流僅如綫但見沙渚赤逶迤呼蛇港百步涉重
磧迢迢神亭瀨奡盪無遺力此身誠不貲此日良足
惜胡爲弃分隂盡室寄囏阨長謠飛仙章忼慨三歎息
山中對酒(乙酉)
秋容澹青山爽秀雨皆足清溪照千仞空翠疑可掬
何年顧兔窟桂子墮山腹老香散深林屑玉綴黃粟
朝來客衣動一葉下空谷客心如棼絲日月共煩促
胷中尚磊塊陶寫頼新渌要當酒千鍾澆我愁萬斛
顧有獨醒人脩然倚枯木
二月二日冨陽城東
閉門三日坐聽雨不知春光已如許桃花弄晴成豔
笑穠李怯風猶半吐當年赤白桃李花恨無佳人絶
代歌無事對花豈易得有酒不飲將如何
一春何許最佳處柳色初勻思殺人風揉雨練不可
觸明綠映空顔色新舊雨來時花未齊今雨一過花
團枝明朝試踏城西路巳復可憐枝上稀
桐廬道中書事
一星熠熠初尚微俄頃滿天如灼龜溪流黯黮四山
黑怒芒當空唯太白舉頭仰書天漫漫飛星縱撗絶
河漢新月未高不可見終夜起坐發三歎
題張太丞明園亭
京華真陸海聲利之所闤向來山林士往往去不還
濡足未肯已沒身何足歎張侯翰林客金龜著朝班
生平用一指談笑起廢殘紛紛多盧子名譽莫敢攀
五十未云老幡然歸故山歸來謝奔走治此五畒園
養樹如養生斤斧不浪干醫花如醫疾察標見其源
(花譜有醫花法)上有十圍木蓊然午隂寬下有百步荷紅鮮映
清瀾爽氣日多佳西山挂簷端安能九衢内髀肉磨
韀鞍我今坐竒窮進退坎井間違已恨紆轡長飢思
抱關當時彭澤令四壁唯瓢簞折腰未爲辱徑去曾
無難而我亦何者栖栖猶強顔
送崔閑歸廬山四首
白露下修竹當䆫作秋聲冷然拂商絃客子中夜驚
振衣一長嘯下瀨如飛星昔者去草堂新松蔭軒榮
别來今十年霜華着青青想見溜雨姿森蒼舞蛟鯨
歸歟當及徤羈栖亦何營
琅瑘山中水韻入三尺桐琅然醉翁操發自玉澗翁
流泉不成音寫寄十二宫醉翁不可見妙語聊形容
嘗聞三峽泉上與天漢通請君記餘響相彼玉珮風
此聲儻可繼那復有此公
論世得師友陶公乃其人清遊入夢寐廬山真夙因
迩來二十年浪染衣上塵陶公去已久歘如空中雲
廬山如高士可望不可親坐想虎溪路聞鍾動微顰
永懷爐峯頂飛煙發朝曛羡子歸故隱兹焉畢其身
吾意久規往當從君問津
吾友胡少汲結廬皖公城灊山有小隱背負紫翠屏
前臨一溪水可以濯我纓欲分青山半留我谷口耕
信美非吾鄕翩然遂宵征聞君草堂處亦復占地靈
虚簷倚蒼崖下有玉澗鳴樂哉不可到因君懷友生
黃魯直有食甘念慈母衣綻懷孟光之句
用爲韻作五首以寄旅懷
據梧不必席褁趼不必舄飢來太倉陳飽勝列鼎食
願言伏嵁巖保此稼穡甘正使能已百寧當籠暮三
凋林如白鬢色變不可染招提據木末清凛絕浮念
俯窺群啄雞仰見烏哺兒歛手不敢嚇無爲傷彼慈
吴山視諸山聳秀若諸母上有一叚雲使我屢回首
瀫水向浙水凉飊生遠漪中有一雙鯉爲傳我所思
高堂有華髮游子行當歸歸歟不可緩霜露沾人衣
棼絲不可經百結不可綻吾今成放浪豈復事編簡
羈游無好懷坐看西日頽壯心正不已亦復何爲哉
伯鸞未山棲俯首愧賢孟一朝相告語矯首謝三聘
謝公卧東山故有經綸興夫人勸之仕擁鼻作傖詠
終然爲時湏起攬晉國柄古人重行藏二士聿有光
吾志屬有在姑安此糟糠
有美一人(乙酉)
有美一人在昭君藕絲爲衣蘭作裙君初顧言淑且
真直欲載以黃金輪人心變化如浮雲明粧覺暗笑
作顰何當還之承華茵令君宴寢凝清芬
有美一人在煙汀朱顔朝滌玉壷冰素手暮理朱絲
繩語言窈窕丹鳳鳴坐持紈扇睇秋螢何當還之翡
翠屏爲君把鏡整衿纓
有美一人在南浦月明採珠光照渚瑤衣被體金索
縷獨抱幽寒沬煙雨何當置之白玉宇爲君歌陽春
激楚(有美一人在南國以下四首亡時鄒志完在昭州曾子開在汀州陳瑩中在合浦)
辯師鼓琴
上人芒屨麻爲衣常修如幻三摩提但依三業作供
養坐見八德金沙池是中寳網間行樹微妙音出難
思惟師從定觀(去)起奮迅寫之三尺桐與絲枯桐
然若空谷人倚繩牀支槁木枯桐槁木靜相向中有
世間無盡曲曲中有曲非宫商及門但覺聲琅琅罷
琴一笑各揮手庭樹微風清夜涼
山中秋夜(丙戌)
夜氣挾秋至颸然驚戶庭空山荅清漏客夢忽以醒
林梢月未墮流光委疎櫺冷露濕山桂寒𬎼動幽馨
整衣坐蒲團破屋呈稀星我身本無涯寒暑飽所經
以彼泡電境勞此草木形吾猶昔人耳不與寒暑并
&KR1355;然返初枕人境巳兩冥
賦長興錢圃翁詩
學書要不成學圃苦不早向來執戟郎何似於陵老
我無拏雲意所念在一飽閉門種蕪菁抱罋澤枯槁
荒畦財一席囓嚼到春草頗聞長城翁八十顔色好
城西有寬閑終歲常却掃安得五畝園如翁一生了
秀州沈珪&KR0238;煙最善持葉翰林詩來求余
詩爲作一首
白頭柱史寥陽居浮提龍撿封金壷千金寳液出方
外灑作三元雲篆書至今道德五千字一一破闇如
明珠安知此老天地祖聊遣二化爲詼娱華亭老工
入吳市戲以淳&KR0238;滋松腴壁中科斗何足道勒崇正
欲遵河圖故令墨客從毛穎玉堂伴直鄰清都如椽
之筆吐光𦦨賡歌紀瑞無時無却分圭壁到蓬戶寂
漠著書憐腐儒(漢光武覽河圖議封禪初欲以漆書玉牒云)
吴下去冬不寒春不雨人以爲病城中火
災相仍自十二月至今凡八九發雍熙佛
寺災勢尤甚閭里訛言相驚往往徙貨泉
載家具日爲避火計二月乙巳郡守以承
天佛寺慧感神像供府第爲佛事禳禱是
日雨明日雪丁未又大雪農事有初火怪
庶或熄人心稍安作詩記其事
飛蟲滿空冬不冰迎春草木皆夭榮轆轤續綆楹桷
燥緋衣老人白晝行城中一日二三發徼廵司武徒
縱橫化城海藏湧地出耀眼金碧明青冥中宵澒洞
半天赤一彈指頃隨煙升重雲仙人具悲智脱屣珍
麗依無生千年吴地赴緣感疾甚景響從形聲入㕓
應供始敷坐一雨便覺敲塵清黎明密雪灑四澤灝
氣交徹何晶熒句芒蒙潤亦助喜眩轉鼓舞隨飛英
畢方禠魄走荒外雖有光怪何由呈衡茅倦客正高
卧浩歌黃竹飢腸鳴妻孥號寒不敢恨且尉南畝滋
春耕
和葉翰林阻雨楓撟
白雨下車軸江湖與天鄰渾流已橫潰川陸無行人
蕩蕩淮楚舟篙檣動蕭晨淹留寒山寺河灣俯清淪
虚堂夢春草落紙佳句新長嘯寄遐想深談破無因
(外道無因論)泊無軒裳累但覺山林親遲遲去魯意欲駕還
逡廵隂霖固無限所念商農迍乃知君子懷絶出世
俗塵
天寧潜老以山中春莫三詩投鴻慶尚書
末章見及次韻荅之
大空無故新春物自來去風幡有時轉霜鐸深夜語
芸芸無定在榮悴更彼此誰於百草頭了不挂絲縷
當年白尚書居士衆稱首魔軍坐調伏消散如拉朽
何如丹陽矦法鼔開聽牖方當與天遊豈復爲物囿
(尚書比閱藏經深入佛海)
踉蹌鶴阿師遮眼寄經籍苦吟思島可逹觀泯儒墨
高軒時一過(平聲)解帶有餘適頽然後車人大瓠五
石(孟郊贈無本云有時蹌踉行人驚鶴阿師可惜李杜死不見此狂癡)
北山小集卷第一
