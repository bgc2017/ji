宋故左中奉大夫徽猷閣待制新安縣開國伯食邑
九伯戶致仕贈左通奉大夫程公行狀
曾祖伯照故贈光禄卿祖母扶風太君魯氏彭
城太君錢氏
祖迪故任尚書都官郎中致仕祖母仁和縣君
江氏仙居縣君余氏天水縣君(御名)氏
父天民故任瀛州防禦推官信州貴溪縣丞贈左
宣奉大夫母贈大碩人鄧氏
公諱俱字致道衢州開化人程氏實高陽之裔周成
王時伯符封國扵程休父為宣王司馬後因以國為
姓春秋時嬰以立趙孤顯六國時邈為秦獄史易大
小篆為隷書漢有不識魏有昱号名將晉元帝即位
命元禫為新安太守百姓悅之代還遮道請留不得
去詔從其請比卒賜其子孫田宅扵新安之歙縣遂
居黃墩迁開化北原者公十世祖也公之曾祖光禄
君樂愷平易重然諾喜施與鄕里稱為長者祖父都
官君始以儒奮擢進士第治劇邑有德扵民唐質肅
介為江東轉運副使日特加賞遇以謂不任威刑而
人不犯雖古循吏無以加也父宣奉君為兒時日誦
數千言成童屬文握筆立就未冠舉進士試南宮為
第一廷試中甲科益博觀典籍研繹奥義常進所撰
詩書論得相州饒州州學教授尋爲瀛州防禦推官
貴溪縣丞攝令事闔邑欣頼召試太學博士而卒公
時方年九歲哭泣哀毁見者咨歎終喪從母氏寓外
家母性嚴公左右承意得其歡心外祖尚書鄧公左
丞潤甫深竒之後其家人緣左丞意奏補公假承務
郎紹聖四年授蘇州吴江縣主簿時
徽宗即位肆赦放免秋苗本縣復行催理吏持文書
通簽公即申縣請准赦蠲放而轉運司牒准省符
講求遺利公申狀謂財用之在天下譬之衆川之水
潴之萬頃之陂决漏既多乾涸可待乃欲﨑嶇回遠
引綫脉之流以益之不如塞其陂之决漏而已今諸
路賦入則衆川是也萬頃之陂則緫計是也决漏如
江河則無藝之費是也﨑嶇回遠引綫脉之流以益
之則講求遺利是也凡無藝之費一切罷之則息民
𥙿國之政具在守而勿失可以有餘見者驚嘆亦或
指以爲狂任滿辟差舒州太湖茶埸以上書論時政
罷歸時執政者方力持紹述之說以售其私凡持正
論者斥以爲邪雖被擯廢人更以爲榮焉大觀初監
常州市易務八寶恩遷通仕郎政和元年改宣德郎
差知泗州臨淮縣事三年召赴審察以前上書報罷
尋主管兖州岱嶽觀七年差通判延安府以侍親非
便辭改通判鎮江府俄除編修國朝會要所檢閱文
字八年兼道史檢討宣和二年轉承議郎賜五品服
明年除將作監丞時論謂公以儒術世其家今藝學
績文之士鮮出其右近臣亦推公長扵譔著扵是以
聞徽宗即遷祕書省著作佐郎賜上舍出身三年
除禮部員外郎駕幸祕書省特旨召觀書閣下因賜
御筆書畫遷朝奉郎五年丁母憂七年復除禮部員
外郎以病告老不俟報而歸坐責歲餘
今上登極轉朝請郎建炎三年復為著作佐郎尋再
遷禮部員外郎除太常少卿卧家力辭章四上遂以
直祕閣知秀州會車駕臨幸有旨賜對公奏事訖
即啓陳濟大業致中興之說言極剴切有曰
陛下盛德日新政事日舉賞罰施置仰有以當天意
俯有以合人心則趙氏安而社稷固苟惟不然則天
之所以眷佑者將恐替人之所以欣戴者將恐離如
是則社稷危而天下亂其間盖不容髮上欣然納
之及虜騎南渡既據臨安遣兵破崇德海鹽公厲兵
守禦方力巳降省劄令公遷避復被旨管押錢帛由
海道趍行在始出華亭宣撫使留公有旨趣使津發
因航海至永嘉既朝見以病乞歸鄕聽命時建炎四
年三月也冬復召赴行在紹興改元始置祕書省
即以公為祕書少監九月除中書舍人仍兼侍講二
年罷職提舉江州太平觀四年差知漳州以病辭改
提舉台州崇道觀五年復集英殿脩撰六年除徽猷
閣待制九年除提舉萬壽觀充實錄院脩撰先是公
得風痺之疾朝廷知公步趍拜跪良難特緣兵火之
後簡冊散逸謂公雅精史學持心平實欲使免朝參
坐局充職其意甚厚而公以疾力辭乃差提舉亳州
明道宮累官至朝議大夫三遇明堂郊祀恩封新
安縣開國伯食邑九伯戶十四年六月疾稍寖乞致
仕轉左中奉大夫壬辰卒扵寢享年六十有七遺表
聞贈左通奉大夫公初娶新昌石氏贈令人再娶同
郡江氏封令人男一人曰行敏右承務郎監潭州南
嶽廟女三人孟以病在室仲嫁右承務郎提點坑冶
鑄錢司檢踏官趙伯暘季嫁右迪功郎監潭州南嶽
廟江振卿公天資端方誠直言動不妄思慮精切志
趣高遠加以該洽深䆳之學典雅閎奥之文自其幼
年未仕人推爲有父風稍任州縣即能遇事引義慷
慨論列利害及緣上書坐譴湮阨連年飢寒轉迫氣
益堅剛而自信愈䔍學業太成偉然有公轉之望然
不能以辭色假人頗亦寡徒少侣訿笑隨之而與之
深交者率名卿才大夫或其丈人行久之名實益孚
其再佐著作三為郎儀曹朝廷盖欲用之矣晚登掖
垣侍經席凡命令之下竭思畢慮有不安于心者率
明白反覆言之其進講若故事必考古驗今曲致規
鑒未嘗有所觀望畏避大抵務合人情當事機守祖
宗之法度遵先聖之訓誥非持甚高難行之論以苟
邀名取譽也每憂外難未夷寢食不置章奏數上如
所謂國家之患在扵論事者不敢盡情當事者不敢
任責言有用否事有成敗理固不齊今言不合則見
排扵當時事不諧則追咎扵始議故雖有智如陳平
不敢請金以行間勇如相如不敢全璧以抗秦通才
如劉晏不敢言理財以贍軍食此有志
祖宗之制謂近年禁庭宮邸與夫宗室貴戚之家其
享冨貴之奉極驕奢侈麗之欲皆自古所無有然其
卒也流離狼狽亦自古所無之而懷利封巳之人習
熟聞見至今猶以侈大為當然以嗇儉為削弱此不
可以不變又論武臣轉官皆自武功大夫轉入横行
得者既衆則官益以輕使人人皆懷欲得之心無有
紀極在扵厲世勸功之時其為敝害為尢大
祖宗之法文臣自將作監主簿至尚書左僕射武臣
自三班奉職至節度使即是以次迁轉之官而武臣
自閤門副使至内客省使為横行不係磨勘迁轉之
列既不係磨勘即非皇城使所得轉入之官其除授
皆頒特旨故元豐肇新官制之時以承務郎至特進
為寄禄官以易監主簿至僕射之名而武臣獨依舊
不以寄禄官易之蓋有深意也政和間改武官稱為
郎大夫遂并横行易之而為轉官之等級此皆當時
有司不習典故不思
祖宗之深旨率意改更以開僥倖之門故流弊日深
且文臣之所謂庶官者轉不得過中大夫而武臣乃
得過皇城使此何理也自改使為大夫以來常調之
官下至皂隷轉為横行者不可勝數其敝極矣夫官
職輕重在朝廷所以用之而巳朝廷愛重官職
不妄與人則官職重若輕以與人得者冗濫則官職
輕官職輕則得者不以為恩未得者常懷觖望他人
莫能言也顧任職未幾而罷罷未幾而病病卒不可
復起此有識者之士所以深為天下惜也公平生著
述不可勝紀巳抱病猶不輟然憂深慮危時時芟削
焚弃今所存者北山小集四十卷麟臺故事五卷默
說三卷餘無傳焉其孤卜以九月辛酉葬于開化縣
北山之原屬瑀狀公行實將求銘扵鉅儒碩學以啚
不杇謹考核叙如右紹興十四年九月日龍圖閣學
士左中奉大夫提舉江州太平觀鄱陽縣開國子食
邑五百戶賜紫金魚袋程瑀狀
北山小集藏書家著錄甚稀是本由黃氏士禮居宋本傳
寫不特校對盡善且字法歐虞深得宋槧遺意聞李
女史慧生常以此書臨摹書法大有唐人風味宋本
歸汪氏後女士懷想不釋辛已歲藝芸假出時李
曾手錄一部亦閨閣中佳話也
道光庚寅三月草觀一過漫書卷尾(井芷方若蘅)
半葉也今每葉後有字影及硃筆痕隱隱可見是
為確証爰復著數語以傳信于後時在王洗
馬巷新宅之士礼居蕘圃氏識
是歲良月廿又桼曰瞿中溶籍觀于著凮亭
癸亥六月一日輯宋刻書目檢及此集其去淂書之歲月
已足八年矣昔余繪續淂書圖石是曰蝸廬松竹盖致
道寓居吾郡之城北葺屋曰蝸廬而松柱竹椽饒有古
樸之意今余自壬戌冬又遷于東城之縣橋題藏書室曰
百宋一㕓夫亦取其小焉耳爰誌數語于册尾蕘翁記
黃孝廉蕘圃買淂宋槧本北山小集四十卷皆用故
紙印刷驗其紙背皆乾道六年官司簿帳其印记
文可辨者曰湖州同理院新朱记曰湖州戶部瞻軍
酒庫记曰湖州監在城酒務朱記曰湖州司獄朱記
曰烏程縣印曰歸安縣印曰監湖州都商税務朱
记意此集板刻扵吴典官廨也古人之移案牘
所困紙皆精好事後尚可它用蘇子美監道奏
院以鬻放紙口錢祀神宴客淂罪可見宋此故
紙未嘗輕棄今官文書紙率輭薄不耐久數
年之後黴爛蠧蝕不復可用矣北山诗文有風
骨在南宋可稱錚錚者而此本紙墨古推
的是淳熙以前物讀之殊不忍釋手嘉慶丁己冬
十一月廿日竹汀居士錢大昕題時年七十
与吾郡典實有涉故錢潛研老人取其集
中文字入養新錄中谓他日修志可资考
證噫潛研注矣而是集余不能守早歸
萟云書余當日家蔵时無暇傳錄副本
此又余生本缺憾事也歲辛巳郡中有
修志之舉始憶及此遂向主人借歸
分多傳錄錄畢細校即以原本歸趙而
余亦作一小跋记其原委是又为此書添
一公案海虞月霄張君愛素好古收
棄秘冊甚多著有愛日精庐讀書志
扵一書之源流纖悉畢具余所歸之
書亦淂附名簡末此真讀書者之蔵
書也聞余有此欲傳其副遂復徑余
分寫本仍分寫予之并讐校之古
云書經之寫魯魚亥豕自谓此寫本
木余士礼居未經老人過眼龍見孙
習聞校書緒讑手校當不
可为余補過幸安淂世有好事者書如
月霄其人悉舉世間未見見書傳錄
其副是真大樂事想萟云當亦不吝
余之屡假也書此以俟月霄聞之不
識以余言为何如
道光二年歲在壬午七月蕘夫識
宋槧本北山小集四十卷吳縣黃氏士礼居舊
藏轉入汪氏藝芸書舍金吾從之影寫一分芙
川此夲又從金吾藏本傳錄者嘗見蔵書家
得一宋元舊籍輒思秘之帳中噫此何說也古
之人讀書稽古萃一生之心思才力以成一書難
矣萃一生之心思才力以成一書而歷七八百年
幾經兵火舊槧如新抑又難矣愛古者碎
者其亦思古人成書之難何如流傳之難何
如今既幸為己有冥冥中鄭重付託大望後
之人廣為傳布者又何如乃谬为愛護秘
不示人甚無也是書傳本稀今一時
頓有三四分維藝芸主人不吝通假之功寔
多其诸古人傳之其人之意者与道光桼
年八月上澣張金吾書
北山程公以文學氣節著扵東都南渡之间史
稱其制誥典疋閎奥而其所論諫&KR0819;駁見諸集中
者尤徵亮直之㮣詩傚韋柳餘事矣集四十
卷著錄袐閣當即鮑氏影宋寫本美川此本乃士
禮居舊藏宋槧雖經一再傳抄而典型尚在猶可
想見風軌固不必以絳雲故物為梓里之遺而
珍之也道光丁亥岁嘉平月邵淵耀記
