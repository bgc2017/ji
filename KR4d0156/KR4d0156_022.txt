北山小集卷第二十二
信安程俱
外制一
拱衛大夫宣州觀察使劉公彦差同管客
省四方館閤門公事
勑治朝之法諸臣之位詔相獻予之宜所以辨上下
正班爵昭德而别微者也自省方東南典文或闕緜
蕝草創失其故者尚多稽參古今折中潤色未遑暇
也然率其属以共其事者亦可不(御名)所擇哉具官蚤
以世勞荐更器使積官絫代不專爲恩亦旣顯融致
位廉察予惟董正朝會賓客禮容之事舉以命尔夫
出入省閤給事左右其任固亦親且重矣惟曁乃僚
恪居厥職惟祗惟(御名)服我寵休可
朝奉大夫起居舍人侯延慶除右文殿修
撰與郡
勑具官右文䆳在中秘著撰之職號爲高華異時言
動之史出守四方得是者鮮矣尔敏晤文采稱於軰
流慨慷赴功見於已試出入郎省才能益明曾未幾
時簮筆殿陛而以親來諗自詭治民顧宣力之何如
在中外而奚間升華書殿且卑郡符豈惟便尔之私
抑以成吾忠厚之政服此休命往其懋哉可
九月二十一日三省同奉聖旨朕以眇躬
獲主大器居位五祀而王室益微念兹永
懷慘若焚灼比因宗祀明堂投誠上帝冀
獲悔禍以雪神人之耻而赦文夸大悖咈
朕心方夕愓若又除吕頥浩麻制首爲中
天而興聖緒兼創業守文之言徒使四方
誚于有識席益可與外任九月二十二日
三省同奉
聖旨席益徽猷閣待制與郡
勑朕以眇躬獲主大器遭時杌&KR2419;國勢未振夕愓以
思心焉如灼播告厥旨實在執筆之臣而乃矜功於
肆青之文廣已於求助之際其言夸矣朕甚恧焉具
官夙以言揚見推警敏贊書持橐亦旣有年號令之
間宜知國體失辝若此謂天下何解掖垣之近班仍
西清之舊物往有民社尚其欽哉可
孟庾除戸部尚書
勑周官以司徒制天下之地征而均節財用者冢宰
宋興以執政領天下之漕計而調度出納者三司繇
兹以來代有因革今則成周之法祖宗之制凡宰輔
攸司之守舉而歸諸戸部矣然則爲之長者顧不重
哉具官學不泥古才足濟時憂國首公見於華皓高
密之政有循理之稱睢陽之守有扞成之節朕付以
邦計擢之貳卿足兵食於垂罄之餘備典禮於時邁
之際事不愆素官無之共是用冠以納言陟之常伯
豈徒益觀於來效抑以昭勸於赴功然方今民力已
窮軍旅之事未息節以制度當務所先非予率之以
朴儉無以化谿壑之侈心非尔去敝於因循無以紓
黔黎之深瘵唯民不加斂而國用足則予汝嘉可
知岳州袁植贈直龍圖閣
勑具官廼者盗發江表虔劉郡邑姦凶乘間爲長蛇
封豕以肆毒於一方而𡭗適守岳陽仗正不撓卒與
禍會銜恨九泉今御史列其冤狀與其所以怒寇之
由推原厥初出於徇國朕䀌然傷之惟尔詞學之優
才猷之美歴官臺省綽有能聲没身賊區志士增嘅
升華延閣賚及後昆庶其有知歆此襃渥可
資政殿學士太中大夫提舉臨安府洞霄
宫吕好問守本官致仕
勑太上有立德斯爲不杇之圖故國有世臣亦(御名)進
賢之舉惟予先正貽慶後昆頃致位於爕諧盖兼隆
於問譽逮更變故旋即便安遽形告老之言勉徇退
身之志具官某孝悌之美得於天姿重厚之稱信於
士類比中罹於黨錮弥克守於家規靖康之初首被
簡坺亟躋諫省遂緫臺綱掌邦政於文昌贊皇猷於
鈞軸肆予纉紹俾復疑丞嘖有煩言寖辭劇職奉祠
均逸旣歴於歲時謝事言歸不愆於雅素覽公車之
需奏即秘殿之崇資用以寵綏益全終始庶無勞於
夙夜幾永介於壽康可
秦某與緋章服除直祕閣與郡
勑具官某尔以俊造策名儒科寄任荐更遂躋郎省
属尔同氣爲予相臣惟合治之相臨援故常而自列
召對便殿悃愊無華敦樸之風見於言貌擢以秘職
錫之身章併示寵綏且有申命夫入爲尚書郎出爲
二千石乃身在外而名直禁中盖儒者之榮而當今
之高選也惟克報稱益恢遠圖可
席益差知温州
勑永嘉閩粤之交其俗剽悍以嗇其貨纖靡其人多
賈其士風任氣而矜節爲之守者非逹於政理未有
能成治最而厭與言者也具官學藝之敏稱於朝廷
䟽通之才適於權變荐委重寄未之或辭母輕小邦
猶足觀政昔吾丘任連城之守而名不稱於在前嚴助
去承明之廬則職已違於侍從惟尔之遇於古有光
尚懋乃功以荅休寵可
劉寕止復舊職
勑具官比以輸漕不繼麗于刑書於兹踰年執事滋
恪而相臣交章來上以謂曩者勤王之舉饋饟是共
乃克濟兹以成丕績以功補過誰曰不然朕方搜羅
英才捐弃細故雖䟽遠未試猶將熏沐而收之况吾
宣力内外而果藝不回之士乎復職河圖雖云舊物
尚體恩遇益勵厥修可
九月二十三日三省同奉聖旨郭偉依已
降指揮再任
勑具官姑熟江左之重鎮也承平之時号爲樂土然
處荆湘之下流據采石之形勢所以通淮南而輔建
業其置戍擇守顧可付非其人哉以尔才力方剛慷
慨自任志在徇國勇於赴功迺者潰叛之徒游䰟四
出而爾登陴保聚屢抗賊鋒安輯兵農斯亦勤矣與
其更選於長才孰若因任於已試進職一等還之故
官唯息疲瘵則可以固民心唯謹綏馭則可以奮武
衛克邁予訓尚有寵嘉可
迪功郎張滉改官
勑具官某惟樞臣浚開濟忠略勤勞王家經營三川
以至關輔朕甚頼之以尔同産之親久從幕府請以
故賞貤尔京僚朕方思勸宣力之臣成乃弟之美豈
有愛於一官乎尚克欽承以圖報稱可
尚書右僕射秦檜封贈
曾祖贈太子少保某贈太子太保
勑朕思濟艱難以圖恢復眷惟輔相之舉措實繫邦
家之安危斷自朕心旣得良弼推慶貽之所自宜錫
命之有加具官曾祖某獨善在躬懷才不試高尚其
事蘭弗服而弥芳文字之祥源旣深而益遠種德百
年之内收功三世之餘位冠百僚忠邁前古諒儀刑
於遺範斯衍繹於流光是用下王綍以寵襃陟儲宫
之輔翼庶見蓍龜之喜以尉烝嘗之思可
曾祖母永嘉郡夫人王氏贈崇國夫人
勑朕觀載籍之傳考興衰之緒其流澤後世俾衣冠
之盛孝悌之風益隆而不墜者非獨世德之修而已
蓋有閨壼之助焉具官曾祖母克以内則相其君子
其必有柔嘉之行淑(御名)之儀膳服適於親䟽慈祥足
以矜式者矣不然何垂𥙿之深也惟我次輔爲世純
臣大國加封雖云故事有兹寵渥其命則新可
祖贈太子少傅某贈太子太傅
勑天人之際世或以爲難知報施之宜理則疑於可
待故有積德不售遺澤則深在其子孫合若符節優
隆之典旌勸兼焉具官祖某成性守於宫庭履信行
於州里表貴名於異代遠慕王通之著書竦公望於
布衣近希文正之憂國朕圖柄任爰得碩臣推循祖
德之修實遺邦基之慶惟青宫之高選若師傅之古
官用賁家庭以申異數可
祖母普安郡夫人俞氏贈嘉國夫人
勑自漢魏以來至于今者秦氏之世未有顯人而丞
相獨以儒學起家忠節自奮致位執政遂登宰司
而俞氏之世寂寥千載亦無聞焉夫嗇之久則其施
必昌發之遲則其行必遠内外蓄德貽澤厥孫具官
祖母惟禮惟法無非無儀化行於中饋仁及於宗姻
遂成厥家以有兹慶旣䟽封於大郡朕以爲未足也
嘉實大國錫命有加肆寵尔私抑以勸於爲善可
父任信州玉山縣令贈太子少師某贈太
子太師
勑官無小大惠足以及物者其澤必長天無私親位
弗稱其德者其償必厚惟善祥之不爽知義教之有
方顧兹襃贈之彛章是亦報施之明驗具官述業該
貫禔身肅恭自奮賓興之書無愧循良之吏弦歌之
用莫究厥施𥜗袴之仁諒多遺愛密令之爲太傅襃
賢雖隔於當年于公之啓高門隂德果昌於厥後是
用舉封曹之懋典極望苑之崇資以成追遠之思用
顯流光之慶可
母和義郡夫人王氏贈榮國夫人
勑士方隱約陋巷棲遲小官刑于室家相與躬顧復
之勤保廉儉之操者亦以成其子也子旣賢矣展忠
純之節都輔相之位而親不逮養此風木之况古人
所以深悲而追榮之典朝廷所以加厚也具官母禮
法是蹈淑靖有聞廑身守約旣以飭其閨壼矣以子
知母則慈嚴之教所以薰陶成就者又可知焉䟽封
大國庸示寵綏抑以慰孝子之心云尔可
妻信安郡夫人王氏封鎮國夫人
勑二南之詩本於王化之基而及於夫人之德雖形
四方風一國小大不同然其所以循法度奉烝嘗致
輔佐之宜一也具官妻生子慶門積習名教克配君
子禮以自防顧兹翊贊之勲方且延登於揆路豈無
儆戒之助固當覃慶於閨門太行之東鎮爲大國䟽
封錫命謂之小君時惟懋恩永其祗服可
端明殿學士正議大夫致仕黃裳父贈金
紫光禄大夫文慶贈特進
勑朕嚮者除地廣陵之陽於是始郊薦見上帝均釐
四海追遠之贈下及庶僚而况侍從之老出入四朝
加寵厥先具有彛數絲綸之出豈有久近之間哉具
官父具官潜德不耀晦迹里閭是生時英致位休顯
特進二品地極文階以賁九原抑以爲積善之勸可
母永寕郡夫人吳氏贈高密郡夫人
(上詞同)具官母(云云)懿範有煒嬪于德人是生時英致
位休顯高密大郡䟽封益隆以賁九原抑以爲積善
之勸可
葛勝仲復顯謨閣待制
朕比以月正元日渙發大號紹休之志用以紀年以
敷澤於天下凡麗于刑書無以遠邇一皆去累滌垢
興之更新而况持橐屏翰出入侍從之臣哉具官某
蚤以文學奮於朝廷嘖有煩言久去近著吳興之政
民亦宜之還職西清不失舊物尚體恩遇益(御名)厥修
可
梁楊祖復徽猷閣學士
(上詞同)而况屢將使指嘗備法從之列者哉具官某昨
緫漕輸虜寇大入不共厥職以抵譴訶亦旣累年其
還舊物恩則厚矣尚克有之可
陸宰復直秘閣
勑具官(上詞同)而况名臣之世嘗備任選者哉尔頃使
畿西虜寇大入不共厥職以抵譴訶亦旣累年還之
冊府尚其靖恪以荅恩休可
責授單制團練副使宋㬇叙朝請大夫
朕比以月正元日渙發大號紹休之志用以紀年以
敷澤於天下凡麗于刑書無以遠邇一皆去累滌垢
與之更新尔頃以辠戾公義弗容屏之遠方庶其循
省兹緣肆眚復尔故官尚務恪恭以荅恩宥可
楊康國特贈徽猷閣待制
勑鉤黨之禍豈不痛哉惟時怙權罔上之臣實始斵
喪忠良以騁志于天下凡元祐靖國儀刑之餘守正
之士傳以大戾舉而納諸丹書朕用䀌傷思有優恤
而况殘酷之害被其閨門而天下冤之者乎具官才
業之美奮于昌辰攝貳天官升華書館出入中外時
論具宜遭罹以來殆將三紀待制延閣雖非故官時
惟渥恩以慰沉抑可
翰林學士汪藻龍圖閣直學士與郡
勑法從之臣居則獻納論思分職率屬以贊朝廷之
治出則賦政共理以致吾澤於民其所以隆體貌之
恩嚴陛廉之勢者顧豈有異哉具官某簡亮通博蚤
以言揚學問文詞推於時雋肆朕纉服推自奉常綸
綍是司出入五載閔勞侍從之務輟嚴助於承明欲
詳政事之宜試蕭生於馮翊寵以河圖之直仍聮學
士之班往奮尔庸副兹睠佇可
吏部侍郎黎確龍圖閣待制與郡
勑(上詞同)具官操修之美信於友朋學問之優見於踐
歴比對揚之動聽屬諫諍之湏才敷納之言啓沃是
頼旋加明陟俾貳天官雖藉銓衡之公閔勞侍從之
事是用舉河圖之内閣即次對之近班庸示寵章尚
有申命往其祗服益懋乃功可
吏部侍郎高衛龍圖閣待制與郡
勑(上詞同)具官敏彊之實稱於中臺才術之優見於出
使周旋浩穰寖躐高華召自外藩陟之小宰旣更時
序益究云爲雖藉(云云下詞同)尚懋乃功可
同知樞密院事冨直柔明堂大禮赦恩封
贈曾祖任尚書都官員外郎贈太師中書
令兼尚書令追封韓國公言改封魯國公
勑朕觀載籍之傳攷盛衰之緒君子之澤或五世而
方興積善之家信百祥之來降植德之報莫尔之隆
是生經世之臣爲國元老及我運籌之佐乃其曾孫
慶賜方行襃嘉可後具官曾祖周才不試厚德在躬
修仁義於奥窔之間委窮通於寒暑之序馮唐老於
郎省曾無不遇之嗟于公大其閭門固有將興之兆
屬均釐於霈澤舉開國之舊章是用冠於五等之封
胙之東魯仍以三公之貴兼長中臺足慰烝嘗之思
亦廣燕詒之慶可
曾祖母韓國夫人韓氏贈魯國夫人
勑天將賚良佐於有邦以爲生民之庇則必有休祥
之兆若警告於斯人者此尔子之生旂旄導從天赦
是承所以發於夢寐而聞於國人者也然則益昌厥
後者孰始基之具官曾祖母懿質淑範來嬪德人仁
愛之實見懷姻族身享孝飬極於顯榮逮見其子出
入將相功德兼隆爲母如是亦可謂鮮儷矣而慶及
四世復亢厥宗國有沛恩肆加錫命改封大國亦禮
之宜可
祖任武寕軍節度使太師守司徒致仕韓
國公謚文忠弼追封魏國公餘如故
勑朕仰念仁祖聦明慈儉燕及於萬方永懷宗臣端
亮忠嘉以昭于四輔是爲不朽施于後昆肆予釐事
之成與享湛恩之被具官某祖賢業經世王功在民
閑邪責難莫如孟子之事上盛德至善有若武公之
佐周措國家於九鼎之安息兵革於百年之久逮兹
塗炭之極益見蓍龜之明宜世濟之有人知慶餘之
不爽舉斯寵典表以大名用易國封且仍公位亦何
加於舊物姑申命於恩綸可
祖母韓國夫人晏氏贈魏國夫人
勑景祐慶曆之際有舊學之臣曰臨淄公殊以雋德
遠業克相睿明樂善不倦以得天下之英才舉而進
之布在顯列數世頼焉是生賢女作配人傑福善之
慶逮其子孫具官祖母莊靜明淑禮法具宜閨門之
中有叙有愛魚軒翟茀命服贊書而居有之以至偕
老朕宗祀上帝敷澤綿區恩數首行於四鄰寵綏上
及於三世無以加厚易封大邦匪唯告第之增華抑
俾有家之知勸可
父任右朝議大夫贈宣奉大夫紹庭贈太
子少師
勑朕爰以季秋肇稱禋祀冀獲神靈之佑不替祖宗
之休遂敷錫於四方且推恩於百辟矧輔臣之濟美
知義教之有方顧兹追遠之思用舉彛章之舊具官
父温恭是蹈揚歴具宜沛然詩禮之無違遠矣德言
之不朽確守先志懇辤官榮是知豈弟之求卒饗蕃
昌之報惟儲宫之二品有訓導之六官莫嚴於師用
以加寵益闡家庭之慶式慰春秋之懷可
母普安郡夫人劉氏贈彭城郡夫人
勑士有砥節厲行克承勲德之世以保其靖共之美
廉潔之操者苟無内助之賢則亦不能成其志也旣
相其夫以成其家矣又有賢子爲吾輔臣寵渥之加
則有舊典具官母其承上也順而正其臨下也簡以
慈積善在躬以有兹慶屬合宫之大旅均霈澤於多
方易彼故封錫之大郡旣增榮於存没亦用慰於劬
勞可
故妻齊安郡夫人王氏贈太寕郡夫人
勑先王制禮與夫推恩接下之文未嘗不本於人情
也夫相其夫於勤約之中旣已躬廉儉而同甘苦矣
而不共享其安榮則追贈之隆抑以慰其私尔具官
妻賢淑有聞宜其閨門嬪于大家安若素習夭閼不
壽襃賁可忘旣䟽錫於齊安復進封於大郡用均釐
澤以示寵綏可
北山小集卷第二十二
