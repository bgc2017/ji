北山小集卷第二十五
信安程俱
外制四
通議大夫馮躬厚磨勘轉通奉大夫
勑(上詞同高衛)具官蚤繇俊造寖歴顯榮持以靖共安於
恬養舉有司之彛典視貳卿之舊班是亦懋恩尚其
祗服可
左僕射吕頥浩曾祖贈太子少保元吉贈
太子太保
勑朕嗣有基業思濟艱難爰以季秋之吉辰虔展合
宫之禋祀祗見天地用申祈報之誠配以祖宗敢忘
功德之自肆均釐於四海且渙澤於庶工矧予佐理
之臣與存追遠之典具官曾祖種德不售懷仁在躬
灼知五世之隆責報百年之後惟厥元宰乃其曾孫
勤勞王家緝熙帝載推我奉先之志用敷餘慶之覃
肆出綍以寵綏正儲宫之保護豈特錫高門之福又
將勸爲善之宗可
曾祖母榮國夫人李氏贈兖國夫人
勑源之深者其流長膏之沃者其光燁此不易之理
也其有積善在躬衍慶于後至於休顯盛大冠於一
時而其澤足以仁其九族者非獨祖德之修而已盖
亦有内則之助焉具官曾祖母克以懿德相其君子
是必有淑靖之儀慈愛之行宜于上下懷其宗姻者
不然何垂𥙿之遠也旣已荐被恩典疏封于榮兹予
宗祀合宫用敷錫于天下進封大國時惟寵綏尚克
祗歆加賁泉壤可
祖贈太子少傅京贈太子太傅
勑朕展寀合宫薦見上帝均釐之澤恩數首加於四
隣追賁之私寵綏上及於三世時亦懋德厥惟舊章
具官祖行已以恭抱能不試忠信孚於州里知少游
之爲善人福祥逮其子孫若于公之有隂德眷予碩
畫之輔實在駿奔之庭用申敷錫之宜益彰餘慶之
美惟儲宫之六傅有漢儀之古官若留侯籌策之良
僅爲副貳以疏廣止足之操式配幽潜豈唯慰烝嘗
之思抑以大襃嘉之典可
故祖母崇國夫人耿氏贈徐國夫人
勑古之祭者必有脤膰之賜以及在位之臣所以均
神明之福思與臣下共之也國家郊廟之祀間行於
三年釐事告成則必敷澤干上下而宰輔之臣襃嘉
之隆上及三世益封進律無所愛焉具官故祖母淑
(御名)之儀事上則肅慈祥之行逮下以仁迄成厥家委
慶于後湯沭之邑命書之襃告于第者屢矣今用徙
封大國益示寵綏爰舉綸綍之華永爲窀穸之賁可
故父任宣德郎贈太子少師當贈太子太
師
勑朕惟熙寕之初始以經術造士其在科級率多俊
良然有策名雖振於一時而歴位不過於八品遺慶
賢子爲吾輔臣肆均釐事之恩爰舉寵章之舊具官
故父懷才宏博蓄德渾全奮迹士鄕襃爲選造之舉
效能官次綽有廉平之稱不究厥施克昌其世屬我
艱危之際荐著忠勞之勲狐穾之教益明臧孫之後
可待式敷王綍之渙俾冠儲宫之班惟寵數之有加
庶歆承於休命可
故母温國夫人魏氏贈鄆國夫人
勑昔者畢萬之封休祥是告表以盈數傳之大名是
以後之子孫緒業滋顯有國有氏至于漢唐宰輔相
望號爲甲族以迄于今乃有女子嬪于德門是生時
英實我良弼熙成之澤追遠是先厥有彛章亦惟其
稱具官故母圖史是訓法度是循慈教見於擇隣婦
德行乎中饋積善之報發於家庭旣生享於安榮亦
没加於寵贈進封大國錫以東平不忘桑梓之依式
慰松楸之望可
故妻嘉國夫人魏氏贈蔡國夫人
故妻和國夫人姜氏贈衛國夫人
勑才德之臣有以忠智自奮勤勞王家致位上宰有
此顯榮而内助之賢相與保廉儉之操於勤約之時
而不與享焉亦足歎矣然則均釐之錫寵綏之典上
以推吾漏泉之恩而下以慰其伉儷之感者其可後
哉具官故妻婦德是懋儀于慶門靜女之規克遵古
訓夭閼不壽未如命何旣荐錫於寵章爰從封於大
國以光彤史之載無忝綸言之襃可
資政殿學士張守故父贈太子少師彦直
贈太子太保
勑朕爰以季秋肇稱禋祀貴誠上質備匏尊槀席之
儀創業守文嚴藝祖太宗之配旣成釐事用渙渥恩
舉兹在服之臣與蒙追遠之賁矧惟邦彦頃贊國均
加寵厥先理其可後具官故父懷才不試蓄德在躬
義教有方美哉橋梓之度盛事不朽蔚然椿桂之榮
惟時中子之賢實予共政之舊顧儲宫之極品有保
德之古官用申出綍之華以廣均釐之澤時爲休命
尚克歆承可
故母永嘉郡夫人王氏贈文安郡夫人
勑朕觀載籍之傳考興衰之緒其流澤後世俾衣冠
之盛孝悌之風益隆而不墜者非獨世德之修而已
蓋有閨壷之助焉具官故母以正順事其夫以慈教
成其子蚤綏三鼎之養不洎萬鍾之榮属予有事於
合宫因以均釐於寰宇矧尔賢子嘗更輔臣寵綏式
舉於舊章綸綍載揚於申命易封大郡表以嘉稱以
慰烝嘗之思抑彰淑善之報可
妻普安郡夫人姚氏封太寕郡夫人
勑二南之詩本於王化之基而及於夫人之德雖形
四方風一國小大不同然其所以循法度奉烝嘗致
朝佐之宜一也具官妻恭(御名)之美宜其姑嫜淑靜之
儀表於閨壷輔佐君子有斯顯榮属釐事之告成肆
湛恩於無外敷錫之典厥有故常疏名郡以易封揭
太寕之嘉稱欽予時命永服寵休可
起復鎮潼軍節度使開府儀同三司充醴
泉觀使孟忠厚曾祖任内殿承制閤門祗
候贈太師追封秦王隨追封魏王
勑朕展寀合宫肇修宗祀薦見上帝方熙事之旣成
敷錫庶民肆湛恩之廣被矧繄戚苑可後彛章具官
曾祖紹服忠勤躬持廉恪積是餘澤委於後人旣膺
長信追賁之榮復被奕葉襃崇之渥維垣一品極周
漢之官儀列國三公更秦魏之土宇易兹舊服式表
大名惟綸綍之有加庶丘原之增煥可
曾祖母徐豫國夫人張氏贈秦魏國夫人
勑朕惟孝子奉先追遠之志推而上之豈有窮哉而
祭享之儀追榮之典唯逹者遂焉非獨曲成其私亦
所以爲積善之勸也具官曾祖母承訓令族作配高
門克有孫曾以承慶祉肆因大賚之及載新兩國之
封以慰烝嘗之思以爲存没之寵歆予時命尚其有
知可
祖任武安軍節度觀察留後致仕贈太師
追封岐王遂追封韓王
勑朕爰以季秋肇稱禋祀冀獲神靈之祐不替祖宗
之休遂敷錫於四方且推恩於百辟矧是戚藩之貴
宜膺寵典之先用降命書以新寵數具官故祖某受
才宏博蓄德渾深蚤棲遲於小官已激昂於壯志鄧
氏之多隂德何止千人長孫之得坤爻卒符二馬襃
崇之典綸綍具膺雖久享於廟封蓋莫如於韓樂以
兹告第益示寵綏庶幾有知尚其祗服可
祖母夏商國夫人王氏贈韓豫國夫人
勑朕惟昭慈獻烈皇后睿德懿範夙遭多難起於間
燕之中實負宗祧之重舉此神噐属予冲人扶危定
傾迄安趙氏然則外家之澤可不致於優隆乎具官
祖母夙以名族嬪于慶門淑(御名)有聞禮法是蹈誕育
聖母實儀泰陵屬予宗祀之告成方錫神休於無外
是用易封大國曰豫與韓雖未足以荅長信非常之
勲亦庶幾以逹朕心不忘之意尚其歆服以尉孝思
可
父任中散大夫開封府左司錄贈通議大
夫徽猷閣待制彦弼贈太子少師
勑昔在承平之世益知文教之隆凡宗戚將帥之門
多詩書禮樂之好惟東朝之盛烈挺鄒母之餘風有
子之賢服儒盖久翺翔通籍出入禁塗逮兹敷錫之
恩故有寵嘉之典具官故父賦才明晤持已靖恭綽
有温良之稱曾無侈麗之習荐膺華綍追陟從班顧
冡嗣之在廷視鼎司之極品屬予宗祀均此繁禧是
用舉司封之舊章有望苑之崇秩孤卿之首加贈爲
宜尚其英爽之臨抑伸疇昔之志可
母徐鄆國夫人李氏贈吳越國夫人
勑小君之爵於古有之而不繫其夫自以國名者蓋
出後世至於兼取兩國以大厥封是爲彌文有加無
已婦人之貴至是無復加矣非懿親具美何以得之
具官故母淑德早彰令儀終譽輔佐之美旣成厥家
慶善之施益昌厥後追崇之典膺受則多有子而賢
視儀三事用加沛澤易以大封庶幾丘原歆服光寵
可
妻衛國夫人王氏封楚國夫人
勑元豐之際聖主厲精於上以圖回萬幾爰有相臣
靖共厥位將順緝熙逮其子孫周旋顯仕仍有女子
嬪于戚藩貴視其夫魚軒翟茀出入禁闥時節東朝
以至于今嗣有休渥具官妻婉嫕之美淑(御名)之儀法
度是循宗姻無間疏榮大國易以楚封時惟新恩均
我釐祉可
參知政事孟庾曾祖珏贈太子少保
勑朕宵衣旰食思洪濟于艱難任賢使能冀内修於
政事爰得忠良之佐以圖康乂之功追賁厥先具存
故事具官某故曾祖遯世無悶躬行不言忠信孚於
鄕閭仁義修於奥窔責報百年之後非此其身固窮
一世之間克昌厥後惟我近弼乃其曾孫用加綸綍
之襃以示寵綏之厚舉司封之彛典有望苑之孤卿
錫命是宜疏恩兹始尚其歆服有此顯休可
曾祖母王氏贈高平郡夫人
勑男正位乎外女正位乎内有家之道所以保安樂
而遺子孫其修身積善必有内則之助焉具官曾祖
母靜專有儀淑(御名)是履以婦則順以母則慈是以澤
流曾孫致位輔弼而寵綏之數上及於三世也疏封
大郡實爲高平豈唯慰烝嘗之思抑以廣家庭之慶
可
祖任趙州司錄某贈太子少傅
勑(上詞同吕父)具官祖懷才不試積善在躬重厚推於士
鄕廉平見於吏檢少游之乘下澤見稱善人于公之
有高門故多隂德修身之報詒慶厥孫属我艱難之
時入參機務之重拜命之始追贈厥先睠惟儲副之
備官莫如師傅之爲寵升之二品以賁幽潜庶幾九
原歆此休顯可
祖母郭氏贈齊安郡夫人
勑朕惟輔臣實當天下之重任其任之也重故車服
寵數莫不致其隆焉所以勵其節而要其報尔至追
賁其先上及三世一命而得東宫之二品初封而名
列郡之小君皆致隆之意也具官故祖母毓秀高門
惟古名族賢淑之質乃其固然委慶厥孫參予大政
追遠之典則有故常齊安之邦實望淮服命以華綍
賁于家庭尚其有知歆此蕃錫可
父贈中奉大夫淳贈太子少師
勑源之深者其流長膏之沃者其光燁不有餘慶何
以明種德之符不有義方何以成立身之美雖生而
不饗其樂而没有追遠之榮舉是寵章以勸爲善具
官故父某受才敏博蓄德渾深悃愊無華盖任重致
遠之器忠信爲實懷愛人利物之心不克有施寔鍾
厥嗣贊襄經體方倚召公之功徇國忘軀灼知狐穾
之教是用繇九卿之視秩超六傅之崇資旌寵兼之
顯揚兩遂庶其歆服有此襃榮可
母淑人申氏贈永嘉郡夫人
勑士方隱約閭里刑于室家相與躬顧復之勤保廉
儉之操者亦以成其子也子旣賢矣展忠純之節都
輔相之位而母不逮養此風木之况古人所以深悲
而追榮之典朝廷所以加厚也具官母淑德懿範鄕
黨所程婦訓母儀四外無間以子知母則慈嚴之教
所以薰陶成就者又可知焉疏封大郡庸示寵綏抑
以慰孝子之心云尔可
妻淑人徐氏封普安郡夫人
勑先王制禮與夫推恩接下之文未嘗不本於人情
故公卿大夫之妻其車服命書視其夫以爲之節所
以崇有家觀内助也具官妻淑靖之儀推於姻族圖
史之訓奉以問旋是以克相君子法度是循荐被寵
章有兹休顯疏封大郡是謂小君時亦懋恩永其祗
服可
宣和皇后封贈三代
故曾祖贈太子太保韋舜臣贈太子太傅
勑朕於纉位之初以當郊之歲相方定址荒度廣陵
之陽奠玉薦誠寅恭上帝之祀熙成云始慶賜遂行
凡厥在廷之臣悉膺追遠之澤矧宣和之儷極實誕
育於冲人加賁厥先盖存故事宣和皇后故曾祖某
潜德不耀世莫得聞積善在躬神之所聽委慶賢媛
來嬪後宫旣正位於長秋荐推恩於上世惟官聮之
一品若儲副之三師舉是寵章載襃華綍庶其歆服
有此顯休可
故曾祖母惠國夫人叚氏贈徐國夫人
勑古之祭者必有脤膰之賜以及在位之臣所以均
神明之福思與天下共之也而長信之尊追遠之典
上及三世益封進律厥有故常宣和皇后故曾祖母
淑善之德慈愛之宜行於閨門信於閭里委慶邦媛
是生冲人湯沐之邑命書之襃告第者屢矣易封徐
國其命則新尚克祗歆以光窀穸可
故祖贈太傅韋子華贈太師
勑朕櫛風沐雨方勤五載之時廵侍膳問安莫遂三
宫之色養鄕因景至始拜神休除地廣陵奠玉上帝
旣均釐於綿宇且加惠於廷臣矧我外家式遵彛典宣
和皇后故祖某修身奥突騰譽康莊謹厚自其天姿
才術明於世務顧百祥之彌遠逮奕葉而方興惟予
顧復之慈旣正穆宣之位奉先之典豈朕敢忘爕理
之官公師之首極於一品賁彼九原尚其有知克承
休命可
故祖母慶國夫人杜氏贈秦國夫人
勑關内大國莫如咸秦古稱小君是亦封爵以彰彤
管之懿用廣椒塗之恩属沛澤於多方肆顯揚於新
命宣和皇后故祖母柔嘉有煒禮法是遵合韋社之
流風鐘塗㜪之令德言念廣陵之狩肇稱禋祀之儀
誕敷錫於綿區漏泉無間極優崇於戚苑陟岵是懷
載朌出綍之華益懋疏封之典庶其休渥加賁幽潜
可
故父贈太師追封普安郡王韋安禮追封
簡王
勑朕式觀方冊之傳以究天人之際種德之報非此
其身譬之封植之勤固非朝夕之故雖拱把之飬初
若甚微然蔭翳之功久則可待惟我外氏實繄慶門
顧追寵於厥先盖具存於故典宣和皇后故父某晦
迹閭里積善家庭遵老氏之同塵無復五漿之先饋
有于公之隂德固知駟馬之可期属予時邁於維揚
爰展精禋於有昊旣迄郊丘之禮方深屺岵之瞻睠
惟戚藩舊有錫壤進疏王爵以重師垣遠追異姓之
封益彰君子之澤可
故母越國夫人宋氏贈魏國夫人
勑朕鄕以仲冬肇稱禋禮爲斯民而請命冀有昊之
降休創業守文嚴祖功宗德之配貴誠上質備匏尊
槀席之儀熙事旣成湛恩斯布矧惟長信遠念慈闈
追賁厥先敢愆故典宣和皇后故母蚤以賢懿嬪于
雋良閨壼具宜鄕閭推善是生邦媛誕育眇躬顧兹
寵贈之常荐有華襃之詔易封魏國以表大名用慰
歲時之思益彰聖善之德可
知樞密院宣撫制置使張浚封贈
曾祖贈太子少保文矩贈太子太保(詞同李回曾祖)
(有訓導之三師錫以贊書外之保德)
曾祖母南平郡夫人楊氏贈高密郡夫人
(詞同李回曾祖母何子孫之能賢也易封大邦實惟高密)
祖贈太子少傅贈太子太傅
勑朕肇修(云云)三世(上詞同李回祖)盖膏之沃者其光燁源之
深者其流長厥有故常亦惟懋典具官故祖學以爲
已善不近名忠信行乎鄉閭福慶施于孫子若留侯
調護之寄亦世厥官兼二疏前後之榮用申異數以
廣均釐之澤肆朌出綍之華時惟顯休尚其歆服可
祖母德陽郡夫人趙氏贈武陵郡夫人
祖母平昌郡夫人王氏贈太寕郡夫人
勑(詞同王陶祖母)具官故祖母(云云下詞同秦檜曾祖母)
父贈太子少師咸贈太子太師
勑(上詞同富直柔父)具官故父蚤以賢業策名昌辰通逹古今
遠希晁錯之三道貫穿典籍何止井丹之五經不克
大施委慶厥嗣是生邦彦冠我樞庭惟儲副之三師
實官聯之一品用兹告第以廣繁禧歆予寵休尚有
英爽可
前母齊安郡夫人任氏贈蘄春郡夫人
前母普安郡夫人趙氏贈通義郡夫人
勑朕思起中興之緒修報本之誠祖宗居歆天地昭
格非股肱之佐内輔台德外將天威維持艱危則亦
安能成是禮哉慶澤之敷理其可後具官故前母蚤
以令德來嬪慶門淑(御名)有聞温恭不懈夭閼弗壽遽
先九原属予熙事之成益申追遠之澤易之大國表
以嘉名庶其有知歆此休命可
母永嘉郡夫人計氏封淮安郡夫人
勑士方隱約陋巷棲遲小官刑于室家相與躬顧復
之勤保廉儉之操者亦以成其子也迄有賢子爲時
輔臣居則經體贊猷行則宣威制勝慈教之效斯焉
可知具官母淑靖在躬禮法是蹈旣已瘽身守約以
相厥夫矣而成就其子者又如此其白也均釐之澤
猶及庶僚矧繄舊封荐膺寵命易以大郡益彰顯榮
惟克欽承永膺多福可
妻信安郡夫人樂氏封同安郡夫人
勑(上詞同秦檜妻)具官妻恭恪之美宜于姑嫜淑(御名)之儀聞
于宗黨克配君子使外得以經營四方盡匪躬之節
而内無乏於温清定省之宜者繄尔之助焉雖荐被
命書繼封大郡矣兹予宗祀之澤易以新渥實惟同
安其克祗欽永綏休顯可
北山小集卷第二十五
