北山小集卷第二十一
信安程俱
啓書
謝著作佐郎啓
半世江湖無復彈冠之意薄游都邑居懷索米之慙
敢期瓦礫之餘謬玷絲綸之渥所蒙非據以寵爲虞
竊以中古以還倚儒而治以謂用非所養則遇事或
難於任重學優而仕則立朝無愧於面墻苟陵阿之
育未加則薪槱之圖曷繼故有絶編已老莫知經濟
之方素官稱賢或出草茅之士顧誰差之不預豈才
智之可誣是故祖宗以典籍之司以爲公卿與侍從
之選期㢡成於望實斯致(御名)於柬求以褎然晁董之
流猶試言而後授雖卓爾軻雄之學有陳義而力辭
人唯允諧世則知貴典墳具在縱觀海宇之竒書策
牘兼資多識朝廷之故事抑磨礲其噐質且殫洽其
見聞或許從宴間之游或訪以圖回之務唯其養之
有素則亦用之弗疑鴻惟上聖之臨益著右文之效
股肱心膂旣相與立太平之基𣏌梓珪璋又兼收爲
無窮之用來英髦於數路逹遺滯於四聦雲(犯御名)百
梁屹天衢之左界龍章八法煥紫殿之中居儼群玉
之大開仰奎文之下屬合三舘一時之彦登瀛洲者
十有八人續六官九聚之書紬金匱於數千百載惟
蘭臺之接武實麟止之椎輪文若孟堅徒爲令史博
如束晳僅得佐郎然裁成漢代之陽秋無出其右比
次汲書之科斗可攷而知自非宏逹之才曷稱招延
之美如某鈍頑無似孤賤數竒早迷速化之方幾成
獨學之陋束髮爲養華首益窮嘗聞君子長者之風
每盡乘田委吏之義竊信簡編之載妄興甽畒之懷
時非弗逢事或大謬一官不偶遂將歸老圃之疇二
頃無田又時爲禄仕之隱實委心於窮逹聊寄適於
藝文若將終身奚暇外慕何圖名姓誤辱搜揚釋其
州縣之勞命以編摩之職逮從匠屬復厠英游况舉
𬒮成帷時固多於俊異而上車不落獨何取於惷庸
此盖某官斧藻聖猷帡幪士類索淵微於繫表應事
物於道樞學該今古而不忽於寸長用周小大而兼
容於衆善致兹連蹇稍與選掄念固窮難進之餘粗
知分義當省官遴選之際尤覺叨踰敢不稍緝舊聞
益堅素守仰副甄收之本意永銜温厚之華襃誠知
背上之毛何加於六翮儻比管中之豹時見於一班
過此以還未知所措
蔡少師問候啓
日者某官抗節撫邊祖車戒道獲走違於郊舍徒群
簉於賓階瞻行色以增懷曾立談之弗及顧難將母
莫敢請從矧才略不足以贊咨諏筋力不足以先士
伍空承素睠何異衆人違德以來馳誠滋劇近請見
令似審比收家問已次趙州仰惟綏御之餘懋膺神
物之相少保相公九官稱首一德承君美常武於徐
方召公是似授恩言於帝所相度來宣諒堅體國之
忠益廣周詢之實不測不克以修我戎嘉謀嘉猷入
告乃后上以安社稷下以庇生靈永爲黔首之依以
盡赤心之報是則子孫奕世將慶澤以無窮豈止功
德兼隆與皇基而同固矣伏見五月晦日御筆頗勤
旰食切責憲臣蓋聞德博之郊似有潢池之聚雖鼠
竊狗盗隨即誅夷然鳥與獸窮或能啄搏願循其本
益戒弗虞當令無外之春臺歡謠擊壤肯使好生之
赤子流血成川某昨在江湖每窺詔札觀丁寕於睿
旨深惻怛於斯民固知堯舜之仁蓋出生成之性父
老或至於感泣神祇因是以介休仰寬北顧之憂實
頼中權之重惟時溽暑願體睠懷計多吐握之勞無
爽應酬之節少保相公弼諧侍極德望冠朝英才皆
入於彀中風采想聞於天下竊料遠方之吏屬皆思
自逹於門闌鳳凰高翔爭先睹之爲快江海善下固
不辭於細流豈惟隂察雋異之材抑以博詢攻守之
計固無損於威重但益隆於具瞻當復隱如長城還
師祍席之上固已沛若時雨折衝尊俎之間闡聲教
於遐陬同華夷於壽域即趍嚴節遂秉鴻鈞益殫素
業之施大慰蒼生之望顧兹孤蹇永託帡懞
秀州回朱司業啓
右某辭職奉常丐歸故里偶承人乏付以郡章莫分
宵旰之憂竊有淵冰之懼敢圖盛禮辱况華緘惟推
與之過情顧拙疎之難稱恭以致政司業才猷宏遠
望實顯融荐更德教之官夙著循良之譽挂冠高蹈
旣欽知足之風拔薤良規方佇不言之教屬拘符組
阻造門闌傾佩之私敷宣罔旣謹奉啓謝伏惟照察
不宣謹啓
袐省回館職啓
某啓伏承給札禁林升華冊府投戈息馬方企想於
中興闢館崇儒稍追還於故事育才之樂從古則然
恭以校書學士譽振賢關學探理窟敢意百罹之後
復觀萬選之求方掞藻以奏篇已出綸而錫命搜羅
有得固皆席上之珍領䄂非宜徒切在前之愧華緘
誤及盛意有加佩戢之私敷宣罔旣
復集英殿修撰謝宰執啓
一官祠館方同長孺之秃翁四載家山少謝周顒之
逋客何圖湔拂浸沐甄收仰戴聖恩次銜鈞造伏念
某生而竒蹇少則迂䟽干禄代耕粗守羔羊之節讀
書爲學固非青紫之求竊抱甽畒惓惓之忠妄希鄙
野區區之獻挂名邪籍連蹇半生隨牒官塗侵尋三
紀及稍寬於黨禁遂浸列於周行再遊東觀著作之
廷三與南宫牋奏之末邅迴久次黽勉一心辭職奉
常獲守匹夫之志分憂擕李敢言循吏之能屬當&KR2419;
杌凋敝之餘而行還定安輯之政軍旅誠非於素學
撫綏方盡於夙心决知綿薄之才難抗猖狂之虜利
兵堅甲旣無吳會之師屯高城深池又異江湖之天
險度不能嬰城而死節固不敢開門而請降蚤夜以
思進退惟谷先奉宰臣之委教且言朝命之已頒苟
守禦之力旣窮則遷避而行亦可方出城之次日適
被召於行朝而宣撫使藏怒久深幸災而發怵吏兵
而爲亂揭捕賞以見要劾以深文期於必死仰頼皇
明之旁燭不俾怙戚而肆行趣至永嘉許歸故里恭
惟仁聖拯溺捄焚之意豈非天地生死内骨之恩顧
影捫心淪肌刻骨晚蒙睿奬擢寘從班念小已之難
勝繄厚恩之宜報事君盡禮敢萌貪榮患失之思操
心也危每有私憂過計之累宿愆難赦孤迹易摇譴
訶蓋出於自貽全貸實由於天假姑行白劄庸示薄
懲至若謟附蔡攸初無實狀編摩累載迄罷局而不
遷著作冒居乃輔臣之擬進居未嘗備提舉道錄祕
書之屬出未嘗從宣撫河北陜西之行顧危言異論
以取惡則有之若謟笑脅肩以苟容則蔑矣向少加
於巽入已久被於超遷及在嘉禾實當空道屬大將
親擒於逆賊而旋師取道於列城是惟臣子之讎實
快神人之憤咸致幣將之意以勞王師之歸若其禮
數之差殊則繫守臣之奢儉自衢至越益厚有加蕞
尔之邦然何有不供是懼求福則那饗將士之衆
多纔衢杭之十二姑以畢事幸無違言安知貝錦之
成指謂金柸之獻播之四遠醜矣厚誣每中夜以籌
思何撗罹於汙衊言之奚益天實有臨諒深曉於精
微亦具知其曲折昨蒙鈞冶假以郡符反再致於煩
言徒仰喧於公聽兹緣大享爰發渙恩敢圖雨露之
霑俯曁朽枯之質稍垂收采實自陶鎔怵惕少安帡
幪有地此蓋僕射相公幾深成務文武憲邦膏澤四
方欲躋民於仁壽佐佑一德期致主於唐虞佇觀淝
水之勲豈但澶淵之役至於求士爲國事君以人重
輕不爽於權衡若否無逃於水鑑較之前哲則又優
爲旣適緇衣之宜益茂菁莪之育有如䟽逖夙被獎
知終然頑鈍之資遂託鑪鎚之末桑榆晼晚雖懷報
國之心丘壑棲遲無復赴功之念所蘄終惠俾遂餘
生銘佩之誠肺肝難喻
復待制謝宰執啓
毁瓦畫墁久竊真祠之禄簮筆持橐再塵法從之班
誤膺綸綍之恩仰愧陶鎔之賜伏念某生而孤蹇老
益鈍頑操心也危每(御名)樞機之發臨事而懼不踰繩
墨之間洎忝備於論思益勉圖於報塞斷斷之愚曷
有區區之意已疎省各空山驚五年於過隙嘘枯寒
谷與萬木以皆春怵惕靡寕帡幪有在此蓋伏遇僕
射相公忠嘉致主勲略濟時八柄詔王畢恊至公之
道百工熙績率由亮采之功旣樂善以逹人每弃瑕
而觀過致兹拙戇亦預甄收病馬已疲豈有騰驤之
意老樗無用庶全擁腫之生過此已還未知所措
回劉吏部賀冬啓
右某啓天統首三群隂下伏陽爻生一萬物始滋聿
觀消長之宜實惟君子之慶提宫吏部才推俊造行
藴粹良比膺上聖之知荐歴中臺之選承流便郡方
觀豈弟之宜均逸真祠聊遂燕間之適履兹令節倍
擁殊休佇迎愛日之長即奉賜環之召未遑馳問先
辱貽書愧戢之深敷宣罔旣
回劉吏部賀正啓
右某伏以一氣回春物奏棣通之始三陽用事時更
平秩之端實君子之攸宜惟福祥之來萃提宫吏部
周才濟務吉德禔身自膺郎選之華荐更邦治之寄
踐揚兹久禆益諒多比辭共理之榮聊從均逸之請
履兹新序倍擁殊休面慶無階方深馳頌貽書誤及
良佩眷勤悚戢之情敷宣罔旣
荅鄭教授書
八月十二日某叩首教授恭老承事某禍罰待盡斬
然哀疚之中執事亟見臨雖荒憒未能究所藴然嗜
學不苟有志於道固已得其槩矣今者辱况以書與
所爲文六篇且告以讀書業文恨不及古人爲文以
示人或過情面譽又恨世之人莫可與言而思先進
於是者出其有以警其所未至而猥以見推雖公之
嗜學則然而猥以見推與夫稱借之辭皆非所敢當
也然講學廢久矣古者士相與處於燕間其所謂切
磨之益者爲是故也豈獨師長之任哉然古之所爲
講學者行與文而已蓋文之用於世尚矣六經百氏
皆文也世之人有以經誼文辭判爲二是旣其文未
旣其實也且六經者義理之所在也文而不根於理
何足謂之文哉文固不可以易言之也昔之作者自
六經百氏世傳之史方外之書無不讀之而後取舍
是非了然於心也探其原撮其英華而摭其實汪洋
閎肆充然於内也而後時發於文辭故不詭於聖人
之道經世而行遠者皆是物也其粲然者我之文也
而資焉者實六經百氏載籍之傳而吾自得者也然
而莫見其迹也譬之飲食稻粱膾炙臡醢果𬞞無不
食也所以養其血氣充其體膚者不可以枚數也而
渙然漸漬於内盎然浹於吾之身者實飲食之滋也
若夫食飯一升則果然如飯者長於背食炙一臠則
塊然如炙者隱於面則亦不可以爲人矣非是之謂
也故知誦六經百氏歴代載籍之傳以發於文辭者
非一日之積猝然之功也是所以貴於學也發而見
於行已一也然則文固不可以易言之也觀執事之
文如所示書及策問比下蔡縣門記毛内相書似有
間矣以歲月求之適數年耳而進之不已如此其未
可量也誠愛吾子才質之美於微言細事皆若不苟
又嗜學如此旣有意於是從事之久且知其不可以
易言之也蘄至於古人之所至而已某空無有辱吾
子之勤敢以鄙見陳於前惟擇之而已荒憒不文得
一忘十不能卒所談寡淺尚冀面𣢾前日所言文章
以氣爲主者非豪舉怒張高言急節之謂也如柳子
厚之所云殆是不次某叩首
荅羅竦貢元書
某頓首貢元叔恭足下昨者一見嘉作&KR0719;然異之又
聞足下謹厚修飭人也以是益願見前日辱過臨佩
戢盛意雖猝然未得子之所安然求之貌言略足信
所聞矣竊叩華胄則又吾先君故人之孫也不知跫
然喜愀然感以歎也今又不鄙遺書若見所畏者是
豈寂漠之濱僻野之士所宜得於俊造者哉上言得
於溢美之傳致所以相慕用之私下言幼壯遊四方
必求名山勝境而觀焉舉夫會稽禹穴之竒用以見
况皆非鄙陋之所敢當者也抑豈足下將以騁辭流
離快其筆端姑借僕以爲柄耶不然豈有是也皇恐
皇恐某數竒性復狷介苟微禄以就養分宜自放於
江湖乃適着身勢利之區夫三吳勢利之區也而以
寒士寓其間是以閉關衡陋寖與人絶雖有新故之
交相忘不敢以爲尤相呴不敢以爲悅且人各有趣
又敢汲汲於臭味哉王君所謂唯恐人之不已親非
也而足下因以爲無棄人則又過矣夫位高而勢便
望重而言信士依以爲升沉輕重者而有好善之心
則唯恐失一士者有矣至於戰國之王侯公子以士
爲市以成其借交推刃之事者其急士亦然蓋不足
以得士矣不則窮悴不堪其憂顧以車馬在門賓客
之衆爲已重又其下也由前之說則非僕之任由後
之說則僕之所耻也是三者無一焉矧若僕之無似
又寒士也其於人亦安置棄不棄於其間哉雖然窮
居荒凉無與晤語若夫相與探六籍之微言閱千古
之得失足以卒歲而忘其窮者此固某之所樂也况
如子之才懿許以屢顧所欣望焉區區更需面謝不
宣
呈寄居官員咨目
某咨目頓首上里居大夫諸公執事即日伏惟尊候
萬福恐煩教荅不敢一一奉狀某潦倒不才承乏於
此方冬多事苟思慮所及備禦所應不敢不勉也然
地勢險易山川走集之衝河所可以控扼何所可以
設伏何所可以置烽燧何人可以率土豪如何可以
無内虞如何可以待外寇與夫措置有所未至郡政
或有失宜蓋非里居諸公不能知也有以教之幸甚
儻使因衆智合長筭庶幾用以保千里之人塞共理
之責則不唯某也幸諸公之松楸廬里亦恃以安焉
不勝竦竚之切敢布腹心伏惟裁察謹奉咨目不宣
某頓首
回柯暘刑部簡
某皇恐再拜某拙䟽不才承乏於此艱危之時所冀
里居賢士大夫有以教督助成之俾安輯一邦上不
貽朝廷憂下有以尉人心不負愧罪乃所望者近城
中排比保伍蓋欲使姦盗無所容私酤禁榷可以相
察官吏之利亦百姓之利尤爲士大夫與富家大室
之利也二十五家每夜五家各出一人一月不過六
次若使家自防守不如合衆人之力故一家所出不
過一人而其餘二十四人皆吾防警之人也使行之有
緒則姦盗無所容而使吾高枕而卧者豈非衆人之
力而士大夫冨家大室之利乎今蒙公狀及示簡垂
喻以所居乃賃屋不出人力夜廵若如公言則比戸
細人皆是賃屋皆不當與保伍廵警矣若唯有屋者
乃出廵警之人則城中有房廊百間者當不問官戸
與百姓當出百人矣明公以謂如此可行否又蒙示
喻忝曾任監察御史以上委的無人可以代廵漢三
公子戍邊今官戶亦出役錢城中若官戸輙免則所
餘無幾保伍之法不可行矣公家失賊保内之人必
有捕限公家有火保内之人必救援彼二十四家雖
賤皆身爲公役公雖貴乃不肯五夜出一人力與衆
夜廵明公以謂如此於心安否建康平江杭州皆以
保伍夜廵已有成效而秀州獨蒙明公一人不聽者
但以小郡郡守官卑不才故耳况防秋在近所當措
置者莫非干衆之事若皆蒙明公首破衆例而必令
州郡俯首聽命則某不復可爲矣即當備述此事自
劾不才謹避左右矣惟閤下深思而痛察之幸甚甚
北山集卷第二十一
