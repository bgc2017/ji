北山小集卷第四
信安程俱
古詩四
蔡州葉翰林寄示近詩次韻八首
浚治西池
世間潢潦生科斗聞說西池歲時久不應朝滿夕巳
除秋至先衰等蒲柳知公旁觀久技癢聊試它年膏
(去)苗手泥塗不忍海波臣畚鍾故煩牛馬走嘗聞汝
水行地底出没川源無不有濺濺忽作寫盤珠盎盎
俄承注牀酒清㴠荇藻更姿媚明燭鬚眉見妍醜巢
蓮永無龜曳尾雨花定有魚頒首使君佳政盡如此
說尹遥知不容口何由步&KR1231;逐春風作社慇懃就田叟
諸葛菜
二雄未辨誰朱紫秪有群狙聊作使卧龍偃蹇正躬
耕一飽但知藜藿美平生習氣故難盡品藻蕪菁傳
錦里投醪飲河真有味置薤留根何足比要知茹草
可終身肯作染羹摇食指公今嘯諾坐堂上方丈盈
前寧少此戲持微草調諸傖筆勢滔滔下南紀云亭
漫吏食不足幾欲送窮煩鬱壘拔毛蒸瓠當家騖潄
石枕流徒厲齒因公始識武侯鯖蓋地何當似芣苡
(芣苡車前也退之詩榆莢車前蓋地皮)
九日雨中對菊忽忽塊坐用雨中對花韻
三首
胷中有大游一室未爲迫永懷東籬翁那復有此客
重隂敗佳辰長(去)雨不爲澤堆豗對黃華菜色被臧獲
黃華亦蕭條伴我雙鬢白猶能相呴濡嫰葉供小摘
去年䖸眉山痛飲眞得計新蟾繼秋陽明㓗謝點綴
今年坐蝸廬簷溜落空砌花開信多雨會少苦分𬒮
茫茫大塊間游子况無蔕百年能幾何行復驚改歲
危心如危絃未斷先凛凛風庭忽知秋中夜不安枕
力行無遠塗積縷成重錦男兒未蓋棺雅志安得寢
榮衰非所念身世固已審亦復羡久生聊爲老籛飲
(魏文與鍾繇書云屈平悲冉冉之將老思飡秋菊之落英輔體延年莫斯之貴謹奉一束以資彭祖之術)
卞山信至三首
公昔舉阡隴二毛不勝簮扶杖事耘植咿鳴雜呻吟
耿耿霜露感遑遑蓼莪心浮雲爲愁容鳥獸亦哀音
徘徊動行路下北元與任宿草今巳長新松鬱森森
尚有五芝秀熒熒爛如金爲公賦南陔凱風吹我襟
(公廬墓之生廬次道旁故有五芝之句)
行雲本無心虛舟但乘流主人非逋客不使芳杜羞
鳴騶入山谷黽勉赴所求明知廊廟具豈爲猿鶴留
朝來尺素書聮翩自巖丘平安喜筠栢寧論橘千頭
豈無木石居吾非若人儔旣與世同樂那容不同憂
往客霅溪上舒娥幾虧盈深窮下山境勝槩不可名
柴車逐公游登臯復臨清夜役阿蘭若松䆫待朝明
濟勝劇許掾評詩陋鍾嶸靈滋初可抔龍籜忽巳萌
斯游今幾時坐想飛泉鳴尚應几杖間隱隱金石聲
(金石見杜子美寄聲事蘇大侍御書詩)
題葉翰林閱駿圖
葉公龍友天下才當年麒麟天上來儒童抱送太一
况下游閶闈觀瓊臺高摽故自賞神駿肯使餘恨遺
蒿萊帝閑食粟幾千駟盛氣勃鬱馳天街穩銜金勒
立仗下俯視冀北皆駘訾黃不來八龍遠尚有寫
照埋氛埃短屏高障久零落意象崪峍求其儕收羅
絶足共一處引素便覺風沙開偉哉十馬盡殊相神
物變化湏風雷騰驤振迅各有態豈顧短脰空徘徊
持韁頓轡者誰子無復墮淚鳴聲哀刷燕秼越安足
道會逐銜燭西山頽其中一驥屹不動尾垂青絲蹄
卓錐安知萬里志未巳但見寂寞如寒灰龍眠老筆
不再得幻化百億紛驪騧鄭生晚出擅圖兒盛名欲
與曹韓偕肉身飛八九天去清都樓觀金崔嵬玉花
照夜不論價想見火齊珊瑚堆只今此畫巳難致肯
戲秃筆霑殘煤千金市骨意不淺對此慷慨傷虺&KR3009;
元夕塊坐因用葉翰林去年見寄元夕詩
韻寫懷
兒童逐遨戲先春禱春晴心如飄風快目若冰壷明
寧爲惜日許所願佳節并老來見紛麗如乾闥婆城
流光不可挽譬彼空中聲那知節物佳脩然謝將迎
幽燈對簡編歷歷記所更斯湏閉關卧鼻息驚雷鳴
寤念北山北田家巳催耕胡爲異鄕久空寒猿鶴盟
短日良易暗凝隂有時晴何人勸之照燭燎皆爭明
今年春苦寒寒威劇幽并連綿積三白雲埋闔廬城
深泥浹新雨行路無人聲藜燈不來下箕卜豈復迎
朝來日照梁天氣忽巳更稍聞橋市間簫鼓遠近鳴
吳人尚游樂急如赴春耕唯有窮巷士守窮如守盟
西安謁陸蒙老大夫觀著述之冨戲用蒙
老新體作
文人意何長縱目文史足琅然五行落洞視不再讀
作書兼遠焋衆妙探玄竺(公作莊頌般若頌數百篇)時時歌四始笑
捧五經腹高堂發新藁重複羅籖軸觀之類窺管諷
味得膏馥(蒙老号爲連韻如云風捧諷馥)
白頭書生黑頭翁長安時花幽澗松遠飛近啄雖異
志天命厚薄無雌雄鈎深采博燥喉吻守此一畝蓬
蒿宫杜門不出交二仲木陰澗曲遥相通紫囊貝葉
資藝苑欵關一見踰三冬亭亭漫吏多所歷乾死書
螢心似&KR0238;王門賓閤不留行赭顔趼足搜泉石茅簷
正欲結雲根竹葉榴花薦餘瀝當從元亮賦言歸木
茹麻衣永投筆(蒙老号爲合離藥名如當歸木筆)
昨夕風月頓清獨坐中庭夜分不寐翛然
四顧寂無人聲如在塵外作詩一首以寫
一時之適
鄰家雙井桐下有羃翠庭晚來微風過巳復含秋聲
歸舍對環堵筠䆫亦泠泠月輪正行空洗光自東溟
常星爲失色肯與纖雲并廓如淨琉璃中有玉鑑明
太虛本無滓心目固自清浩然天壤間洞視萬古情
數日春物甚麗坐閱歲華偶成古句
東皇駕蒼龍超忽了八區清明風從冰輪際轉入厚
地潜嘘濡周行無間寂無迹但見動植咸照蘇赩如
醇謬入花骨凍塊一一成豐腴花光照空日色醉天
宇蕩滉青蓮敷爛霞漲渌萬堆雪剪刻不用施鉛朱
銅丸晝漏五十刻銜燭緩轡經天衢游人正與春物
競汲汲磨蟻同馳驅固知一氣共舒慘機關默動非
人湏孰居無事主張是繡黼萬象歸無餘青黃赤白
豈有意應見略似摩尼珠區中代謝未有極故自有
物無榮枯
陳君學正草堂成提點大夫梅十五丈有
詩且蒙借示見邀司作謹次元韻因以叙懷
行藏固殊塗臭味非一族或峩冠攫金或被褐懷玉
持身凛冰淵或洞洞屬屬和光略畦町或落落碌碌
或來儀帝庭或去隱王屋堆豗肉生髀馳騖研重足
或委餘膏梁或不厭𣏌菊或翬飛千柱采錯煥金綠
或煱盤四壁分光待鄰燭要之皆幻寄眇矣太倉粟
明冥默乘除塞馬更禍福陳公作茅齋足以媚幽獨
苟全真易成知足定不辱有門晝常關何必在巖谷
向來萬金堂奔走九州牧一朝巢自焚始悔突不曲
何如東郭舍椽柱隨把束(張志和築室會稽東郭采掾不斵茨以生草)翛然巳
忘世肯嘆碩人軸我今客吳門飢卧謝僕僕年來寄
蓬茨慕此高讓俗(夏統傳有夏禹之遺風泰伯之義讓)室中了無藏鼠竊屢
驅逐衰懷百念冷對境無可欲窮通如四序損益正
三復衡門可棲遟薄酒等醽醁吾聞老𥅆言爲腹不
爲目(近遭小寇故有鼠竊之句)
十月五日集季野家歸作
賢愚孰無營急景信可惜如何闔廬城乃有此閑客
懷安豈初志運甓有餘力相從無何鄕邂逅一日適虚
䆫得朝陽寒凛作春色琴書羅棐几一一淨如拭畫沙
見竒蹤落屑非近識似追永和還未覺正始隔崢嶸
衡霍囿莽蒼雲夢澤時華玄低卬幽鳥共深寂誰驅
此變幻戲納方丈域慙公傾春釀澆我憂思積豈無
車公語(謂方回)顧匪伯仁匹(自謂)長檠蠟華摧起視霜月白
酣歌美清夜擁髻侍通德參差吐幽妍鑿落灧芳碧
觥籌不留行爲問此何夕言歸謝主人五斗安可極
戲示江恊律漢
酸寒北山尉樵粹孔州守枯魚同處陸濡沬頼詩酒
當時年尚壯意氣亦何有秪今雙鬢華十載一回首
仕初君似遇遊倦吾巳醜邂逅記昔遊空嗟漢南柳
再和一篇以荅固窮之句
車行有險夷初不入天守乘㒹了無擇正自全於酒
我身天地間毫末寄九有正當帶笭箵章甫誤加首
久知田園樂不信村野醜平生笑何人戚戚柳州柳
江再和戲荅四篇
當年李將軍晚節河東守誰令一人譽揮去坐使酒
長卿起遐陬落筆賦烏有要之乃雕篆意不在黔首
窮通付造物世俗浪妍醜何必送五窮呼奴結車柳
長言屹秦城古例開墨守三年不窺園一吻莫飲酒
斯人浪自苦初不繋無有何如從子微亦復問賢首
此身未能了何暇念億醜超然方丈間觀化肘生柳
(右二篇寫懷)
君家翠嵓翁三一久巳守與沈愛欲泥寧飲聲聞酒
當知華藏海正在十二有他年涅槃門無路湏北首
胖然一心定六賊如獲醜感彼志冰霜吾衰等蒲柳
(右一篇屬仲嘉)
太平一春臺好在四夷守持盈何足道飽德醉以酒
君爲樂歌詞嘉瑞無不有不知府中士誰子號稱首
如君眞嫵媚孰謂施嬙醜故應洗餘累令君繼温柳
季野見和次韻二首(季野與予嘗爲左右史先後知潤州)
談遷太史令趙衛淛西守妙齡中靑錢大筆笑元酒
一麾分隼旟七載去螭首行看賈生還固異顔駟醜
何許從宸游金鞍繫宫柳
此身非匏瓜圭竇可長守初爲弦歌計肯飲中山酒
深虞委司敗政術空無有故將老衡茅敢復歎華首
公詩金錯刀刻畫無鹽醜應憐五霸韓定作三黜柳
次韻葉内翰游西余山用袁奉議韻(甲辰)
平子愧明略長卿真倦游笭箵儻可佩瑶玉豈復舟
舊聞西余老猖狂白蘋洲毫端寳刹見塵起大地收
奮迅師子王蚓蛙視蛟蚪向來大滌翁晚節萬戸侯
襄陽一轉語冨貴眞雲浮此道久巳微碔砆混琳球
念昔過苕霅尋谿亦經丘同游今安在十載一瞬眸
(嘗與江仲嘉至西余)幾欲挂長劔刻舟笑延州焉知甕中人寂默
無春秋香爐着古廟一念萬劫休安得五畝園良苗
接平疇脫身飢寒外結及高勝流二邊無餘習六賊
可盡劉誰能使危腸一日一萬周湏公謝三旌故事
追羊求青鞵一幅巾來往山之幽且復載明月深潭
戲垂鈎
次韻江司兵寄示所和趙司錄相從飲解
嘲之句
卜居林塘靜禽魚樂融融陽和一披拂照爛黼繡工
柔條罥繁枝幽香來晚風誰謂武陵遠臨清千樹紅
俯仰村郭間從容聖賢中暮見月圓缺餘光入䟽櫳
朝乘日車作坐守四壁空遥想趙與江屈身簿書叢
正類鸛雀碧未爲覆盆烘禄隱寄簮笏神游在方蓬
時時望西山把酒一笑同茗盌傾石鼎山𬞞出筠籠
不妨問中聖何暇賦惱公趙子五車腹春秋冨終童
居然出其類儼如黃髮翁江子事超曠町畦漫無封
但見磊砢姿温温若春濃人生迭相笑傖父嘲吳儂
鴟夷與井缾憂樂殊初終具當從所好迃轡若爲容
空相僧舍書事(癸巳)
午景入疎竹堂隂筠粉香䟽簾撲空翠無風自微凉
碁聲破禪寂日轉幡影長霏煙觸垂瓜泛乳搜枯腸
投局起尋勝徘徊雨花堂巢蓮見靈龜信有千歲祥
徐觀乃跛鼈圉圉循菰蔣笑罷得歎息是非可兼忘
却坐對談麈冰松想千章斯湏二三子矯若驚鴻翔
府中有料理不作功曹狂(杜甫爲功曹云束帶發狂欲大呌簿書何急來相仍是日江趙潘以幕職事去)
戲贈江仲嘉司兵
君不見謝公栖遲樂東土起作司馬征西府莫年談
笑有穰孫鶴唳風聲走強虜又不見子猷剡川高興
闌肯隨鶴書落人間不知騎曹底官職朝來柱頰看
西山平生清真翠嵓老泉石膏肓偶同調歲寒落落
見孤松不忍低眉寧枯槁年來無米繼朝炊聞說吴
興冨魚稻不妨來作古同兵士卒投醪止鳬藻美哉
洋洋霅溪水秋塘百里荷花繞當年釣徒放浪處醉
目悠然送歸鳥斯人不死世不識往往凌波弄瑶草
君方參同(犯御名)龍虎我欲治(平)荒種棃棗會當月夜
見庬眉一笑超然凌八表(張志和自号爲江湖釣徒)
次韻和江司兵淛江觀潮
寥天月魄更旁哉歸墟兩潮時去來乃知大塊與人
等欠噫風動聲爲雷支川千億具毛竅四溟翕張玄
牝開人閒百刻乃一息齗岸飄鼓如輕埃二山橫控
江海際俠以幽闕雙嵬嵬偉哉吞吐王百谷視彼淺
狹眞臺陪倒流千里駭凡目止自違性同棬柸相傳
昔者楚亡將事成國覇遭雄猜英靈不沒尚爲尔姓
字往往欺啼孩錦鄕功臣老元帥酒酣拔劍歌莫哀
戲令強弩飛勁前大堤屹立藏風桅吴兒荒怪不足
錄適與支諾資談咍豈知六合有常理水中出火能
焚槐當年謝公正游樂遺形物表如王駘微吟獨嘯
向海道幾見銀雪西山回讀君新句寫竒觀便似放
自吴王臺何當共此散煩鬱大瓠五石充瓶罍更因
長風破巨浪與君挂席尋蓬萊
送趙子晝奉議歸睢陽用熊倅韻
紛華眩人劇朱碧子獨好書如好色王孫被服甚寒
生射策君門先破的榮州書窟三萬卷錦囊付此庬
眉客南游句吳北大魏亦復徒勞問刀筆不唯唇齒
腐經史正自雲山鏁&KR0909;臆老來息交思簡事爲子忘
劬廢晨昔春風滿帆送歸舸回首清游如昨日知君
名駿定千里不待朝廷訪幽側有書時寄鴈南飛顧
我漁樵正爭席
同趙奉議離吳興江仲嘉與其兄仲舉送
百餘里醉中戲作此句一首
大江飲酒如澆灰小江縱酒顚如雷扁舟相送不道
遠百二十里雲帆開云亭老人窮不死故園茅屋荒
蒼苔闔廬城中一畝地巳辨甕牖鋤蒿萊吳興上佐
吾黨士十年縱賞西王臺眉間黃色袨綵服拖樓長
嘯春風回要須酩酊酬此别不離萬頃添金杯明朝
相望即湖海縱有美酒何爲哉
蝸廬有隙地三兩席稍種樹竹巳有可觀
戲作七篇
吾聞酈侯國産菊千丈潭采華食其葉垂根漬芳甘
遂令酈川氓難老如彭𥅆庭前有古井秋霖發清涵
慇懃東離綠覆此白玉奩時能嚼新蘂汲月散餘酣
菊
種玉未渠久疎篁長兒孫勝會不在多何湏辟彊園
我觀榛蕪地塵思䊸且煩蕭森對此君清凉徹心源
草木初無情妄作淨穢觀乃知識種子正是生死根
竹
微華若么鳳倒挂茂蔚中鳴鳥不可見幽懷寄芳叢
初移幾寸苞稍展兩翅紅能使寂寞濱餘妍映蒿蓬
鳳仙
峩冠百草頭意象出其類望之似木鷄正自五官廢
寧湏斷其尾無乃假予臂可復近幽䆫談玄有深詣
雞冠
嘉生苦不榮凡草忽猥大君看庭中莧易長劇稂稗
初無封植意不見蟲鳥害穰穰筠菊間紅紫不可殺
微功尚足收染我槃中菜
紅莧
芭蕉中無堅譬彼泡夢幻了然觀我身生死知一貫
學書端未暇覆鹿眞自亂一雨過空庭秋聲入深宴
芭蕉
水青雖楚楚不復中棟梁黃封入雕檻亦足被寵光
朝離糞壤區暮上君子堂胡爲伴幽獨墮此一畝荒
水青
黃嘉父朝請公彦示詩以不數面爲言且索
近著次韻謝荅一首
黃公游不成白髮奉朝請東歸樂間燕有味如雋永
雙鳬倦朝飛獨鶴方夜警知余亦衰窮繋馬無復騁
貽詩重瓊玖未展意先領勞生厭塵霧對此得暫屏
終當遣長鬚亦復釣縮頸相過舉清觴野水吹萬頃
君當傾錦囊我亦倩毛穎時尋招提勝蓮社比宗炳
如何迫寒餓去棹聊一整興盡即言歸江湖足佳景
和楊彛甫靜妙軒
君家執戟郎寂寞墜天禄蕭然劉董外那用相窘束
居無甔石儲但有書滿屋君今老衡茅出處異蘭菊
靜中獨觀妙四逹開惠目中園鬱黃華庭下森翠竹
飢來索盤食小極湏睡足時當叩君門爲問梅子熟
過毛逹可友給事覽壁間舊詩次韻二首
堂前清颸發樹外赤日西坐令天壤間氣候忽不齊
解帶席嘉蔭長哦壁間題故應有神護塵土不得迷
前年欵公門鷤䳏亦巳啼今年復羇旅庭莎欲鳴鷄
西游有底急觸熱忘卑棲似爲飢所驅不計轍與蹄
綈袍意弥厚槃飡洗羹藜磊塊久不澆醇醪代朝虀
襄陽之新句夜直難相携
黃華非不佳寒澹每見少簫蕭亦無言懷抱不自曉
深嫌小桃夭欲伴霜松矯窺叢慰寂寞時有南飛鳥
主人眞賞竒灌植勤便了徘徊傍東籬高興在塵表
坐有白頭生臨風百憂繞
北固懷古
阿瞞長驅壓吴壘飲馬長江投馬箠英雄祗數大耳
兒彷彿芒碭亦龍子幄中况有南陽客布衣躬耕無
甔石當時鼎足計未成聊此一竒空赤壁人隨流水
去不還卧羊頑石留空山如今留石亦煨燼山與長
江相向閑
焦山
龍伯不解事投竿牽大鼇逆流直上三萬里怒卷渤
澥秋風潮適當長江入海處屭贔擲此雙岧嶤一山
正臨聲利窟來檣去櫓紛艚一山獨與世疎闊穾
據幽險盤雲濤飛仙播蕩去不返止有一翁身姓焦
至今金玉作山骨草木堅勁無夭條尔來寂寞幾千
歲稍見遊子來山椒吁嗟一與人境接世故擾擾如
牛毛安得夸娥還着鼇背上因之置我三山高
和葉翰林湖上夜歸古句
琅玕一紙傳青桐西湖默存清夢中遥知湖上發新
倡几馬一洗煙雲空翰林文章舊驚世聊試三輔分
符銅玉槃無聲轉清夜水天交貫冰朣朧况聞許下
足名士歗詠鼓舞馮夷宫擔簦獨欠此狂客顦顇企
踵臨西風朝來珠璧入懷䄂坐想星宿羅心胷自憐
華髮烏帽底俯仰正慙張長公何當從公萬物表妙
契不待將無同展書三復更太息但見缺月穿䟽櫳
(俱初約造門當在中秋)
北山小集卷第四
