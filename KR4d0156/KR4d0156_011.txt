北山小集卷第十一
信安程俱
絶句
太湖㳂檄西原道即事三首
司空山頭朝出雲西源渡口十里隂煙中鷄唱未及
午白雨作泥泥已深
上崖下谷鳥道中前屩後巾魚貫從西山路暗光已
夕東山山頭餘日紅
道旁甕盎如汝陽石間電雹如吕梁不知身世在何
許舉頭四山鬱蒼蒼
登冨陽觀(去聲)山亭(三首)
游雲凝空日無華煙江冥迷如眼花觀山直南是秦
望不見高青天雨沙
東吳山川少雄遠此中形勢如江南當年伯符亦浪
出三雄相視徒耽耽
橋公宅中木參天孫郎山前春燒(去)煙大橋不向五
湖去建康宫深空歲年
壬子春暮罷職西省以宫觀東歸道由冨陽默
記舊詩俯仰二十八年矣(有足感者用前韻作因簡叔問并諸故人三首)
春風吹衣雙鬢華山中小桃應着花回思二十九年
事世故困人如筭沙
故園在眼日漸近北山之北南山南從來不飲聲聞
酒况學詩翁老更耽
擊水三千尺五天故人拭目上凌煙北山還我扶犁
手准擬今年大有年
題蔣崇德彛所藏明皇夜游圖(二首)
燃膏飛控逐流光露溢金盤樂未央擬跨八龍窮轍
迹誰令一馬向銅梁
崤凾伊洛好家居四十三年似覆盂盡道蛾眉供一
笑安知傾國有胡雛
即事
照空初涌玉芙渠驚起霜林尾畢逋託宿一枝翻自
失倦飛三匝正相呼
山中次葉翰林韻(五首)
四山松桂擁高寒臘盡隂崖雪未乾發石開林窮鳥
道披榛尋壑見鯢桓
繞舍蕭森碧玉椽西丘桑苧遠相連東山一爲蒼生
起付與幽人枕石眠
步尋芳草坐班荆照眼林泉動客情安得長年專一
壑北䆫高卧更何營
李郭一舟知謾與羊求三徑可無人它年午橋窮勝
事應許幅巾來卜鄰
雨餘雲氣渺三江松月徘徊拂夜䆫坐對縣河瀉千
古故知難並隴頭瀧
七夕(六首)
阿母雲車下建章茂陵秋草竟荒凉漢庭卿相如麻
葦只數窺䆫陛戟郎
緱氏山頭白鶴飛山川良是昔人非翛然脫屣人間
世不獨遼東丁令威
胥門老蔡定凢仙會有神人與作緣自笑塵容滯窮
骨不如鷄犬上青天
腹中書籍雖無幾可奈多知作病何正欲掃除無復
理聊將鼻犢挂庭柯
織女機邊天漢流盈盈脉脉望癡牛未應乞巧能如
願咫尺星橋不自由
乘槎吾欲問天孫榮悴寕當巧拙論富貴可求難自
強五窮那肯置迷䰟
江仲嘉行邑將歸見寄絶句次韻(八首)
骯髒江公故不群八關三窟斷知聞喜談狗馬從無
鬼獨抱冰霜似此君
常嫌小知漫間間曠度蕭然只愛閑不借黃粱留客
醉嚴關三鼓欵銅鐶
若下餘杯一望間不辭山上復加山孟嘉固是盛德
士犀首何能終日閑
勸農行稼亦看山牛驥何妨共一閑應笑云亭老頗
僻背崖無地結三間
漾漾扁舟拂水飛飄飄蘋末細吹衣傳呼匝地來連
璧東郭人知典午歸(仲嘉行縣歸司錄趙叔問迓之南門聮鑣還府率以為常)
詩城端欲據天山酒戸猶能敵飲仙幽事相關公事
了如屏千嶂翠連綿
聞說人間有閬風飛霞無路欲誰從只今華髮驚衰
態却羡蒼松獨奈冬
君知曹子幻竒功法界由來一性風等是少年誇狡
獪杖端聊挂蘂珠宫(仲嘉詩中用神仙傳曹博士逆風舉帆事)
葉翰林令畫僧作偃松於石林堂壁有詩
余次韻(四首)
試驅毛穎沐方諸盤礴經營滲澹初莫作世間虚妄
見筆端三昧入無餘
當年溜雨三千尺回首丘山力萬牛故作輪囷欹絶
壁苦心蒼節俯清流
人間境物無非畫筆下丹青却似詩流出胸中無盡
藏翰林詞筆是良師
眼中突兀藍田館前日空山穢不治聊遣上人供幻
事戲將方丈納仇池
寄謝葉翰林見招(二首)
風流刺史從英游況復西湖菡蓞秋授簡豈堪陪兔
苑舉鞭聊欲醉荆州
白雪詞章勝遠游胷中清鑑有陽秋玉堂正要如椽
筆肯使經年借一州
題許徽猷韓幹二馬
並轡長途騁二龍紫騮飛度玉花騘何年照影瑶池
暮露鬣風鬉慘澹中
觀大洪淳公送覺上人頌演爲四首
異類潜行未兆前箇中誰辨正中偏沉沉海底三更
月杳杳長空萬里天
昂藏頭角聳磨天玉馬嘶風曲調全却向大洪山頂
上一聲驚散野狐禪
廻途莫守寒巖草巖前枯木春風到玉顔年少滿頭
霜花落花開不知老
耕破威音那畔田向來荒草不知年鐵牛閑卧無人
喚回首芃芃綠滿川
和潜老秋日山中(三首)
夜漏初添數刻長毛塵何足較牛羊道人一念三祇
劫春草秋花自在香(佛本行集經云七羊毛頭塵成一牛毛頭塵)
籜龍變化九天去草木如空冀北群竹林之游寧復
得邈若山河懷五君(五君詠盖竹林諸賢也)
琅玕摧空一葉下塵鑑出柙南山高卧看微雲澹河
漢佳句不復推亭臯
三峯草堂(二首)
庭前雙梧一畝隂禪房蕭森花木深清霜脫葉空山
響夢覺寒䆫松月林
雨洗千山翠欲浮稻畦松澗已爭流朝來風急凝雲
盡歷歷鍾聲過五州
觀元章帖有寄王寳文絶句戲和
好竒不减猗犴叟放論猶嫌石戶農怪底西山增爽
氣佳城蕭瑟閟滕公
避寇儀真六絶句
二紀重來一葦杭脫身兵火走風霜安知老境今如
此滿眼旌旗兩鬢蒼
北固山頭竪白旗西津渡口僕姑飛將軍笑引三千
騎洗馬鵝翎間道歸(是日聞浙西緫管提兵自瓜州取道儀眞度長蘆便道趨杭)
江漢長哦向渺茫白沙朱雀正相望東廵百萬臨瓜
步拭目中興望我皇
拜表時時上閤開九重葱鬱信佳哉天旋地轉會有
日填咽都門龍御回
瑶臺侍臣不可作嚴谷道人今也亡杖黎三徑非無
約一笑凌雲有底忙(往與王八文彦周經由儀眞歸浙至鎮江遇友人江仲嘉今二十四年矣)
茅茨低小對青山淮擬餘年向此閑南望青山是黃
鶴欲憑黃鶴寄書還
泊舟儀眞江上連日風雨作六言遣悶(四首)
洶洶風號萬竅冥冥雨暗長江午夢歸尋三徑南山
恰對書䆫
常寂光徧一切勝義諦即世間正目縱橫五位不妨
透脫三關(蝸廬有佛室曰常寂光小齋曰勝義)
韋杜去天尺五鯤鵬擊水三千作意公能活國餘生
我得安禪
上流下流兵渡江南江北人歸寒盡春生梁苑天旋
日轉皇畿
題太守錢侍郎所藏薛少保獨鶴圖和韻
三首
紫清之驥下閶闔昂然野態猶高鶱矯如喬松欲仙
去𬒮聳霞外雙眉軒
丹帢玄襟雪色衫羽人冠墜不湏篸夜來白露聞清
警却使憂懷百不堪
通泉寫眞不復見劫火變滅隨毗嵐豈惟畫筆世莫
比正自草書無第三
題錢守宋漢傑清夢圖(二錢守用余所收隆師小首軸六言韻作見要題此)
展盡衡廬清影卷將震澤俱還自有毫端千刹誰論
塊視三山
登泰山小天下斷妙喜出世間萬壑千巖掌握江月
松風往還
戲題畫卷
五載京塵白鬢䰅丹青遐想寄衡巫如今掃迹長林
下却對眞山看畫圖
胷中雲夢本無窮合是人間老畫工常恨無因繼三
絶倩人拈筆寫胷中
荅和江子我(四首)
長江衮衮葉蕭蕭心與虚空自寂寥過眼文書風度
穴迎秋衾枕帶忘腰
楖橫擔入亂山怳如黃鶴倦飛還不妨步&KR1231;時來
往山北城南一望間
和江子我
黃河入海汴東傾消息沉沉秖涕零頼有眞人翔白
水正湏元帥得咸寧(時聞宗元帥物故方謀帥汴京)
戲和
欲知黃鶴山中客便是芙蓉室裏僧不比妙高窮老
圃堆豗懵懂百無能
庭菊爛開招子我共賞而空無酒飲聞瓜
洲酒美遣酤數升殆如灰汁戲作三絶句
因以酬九月四日戲贈之作
慳囊不癭空四壁只有黃花如散金急遣藍輿喚居
士飲溪飡菊對幽吟(楚詞夕飡秋菊之落英孟郊詩云日暮飲溪三兩杯)
蒲萄餘瀝不到我買酒得漿飜自嗟安得長江化爲
酒亦分春色到貧家(酒有洞庭春色)
疥癢終非腹心疾身如空聚任爬搔悪酒未應勝茗
飲消憂聊以永今朝(時子我方苦疥癢不飲)
次韻和江子我道中絶句七首(丁未)
初入鴈蕩山
雲關深掩裂荷衣却着青衫扈六飛鴈蕩峯前瞻使
節一星還旁紫垣歸(兵部領駕庫二部故有扈六飛之句)
名山無復見金堂盡日蒼巒對夕陽還向江城動悲
思背人驚鴈兩三行(山南曰朝陽山北曰少陽)
羅漢洞(有經一藏)
人間結習盡無餘肯向諸天五淨居寳藏至今留洞
穴應眞時有讀殘書
雲巖寺
鋤姦未辦煩温造督戰聊應問石雄行遍江南好山
水不妨仍在嘯吟中
新城道中(許敬宗新城人)
遺臭千秋信不磨當年意氣奈君何長沙老獠雖流
落身後聲名得自多
藍輿度水復穿松三紀回思一夢中壯齒佳時那復
得蕭蕭華髮對秋風(元祐庚午歲嘗至新城)
楊梅
吳兒眞是休猴冠欲比楊梅荔子丹不用紅塵占使
騎畫船飛楫向長安
駐蹕楊州以提點刑獄公廨爲尚書省禮
部在西北隅卷書樓下甲戌年余嘗寓止
焉今寓直其下有感
三入南宫更白頭夜寒持被卷書樓那知趼足半天
下投老浮山省舊遊
戲題郭(御名)求所寄書尾
老罷歸來寄一㕓交親南北散如煙誦君雪暗天涯
句離合升沉二十年(慎求爲海州幕官行縣嘗有詩云曉鳥啼啞啞游子初去家去家向何許雪暗天一涯云)
(云断句云舉頭語天公慇懃推日車頗爲吾黨所推)
題隆師山水短軸二首六言(用蔣仲遠尚書韻)
抱甕終年五畒結茅何日三間正擬螢飛自照眞成
鳥倦知還
能畫所畫皆幻是心是境無還未暇法師蓮社且從
居士香山
己酉二月二日車駕渡楊子江四日匆遽
離鎮江余與妻孥徒步趼足飢走至吕城
道中口占
白日無光卷地風扶携趼足去匆匆安知白首干戈
裏身寄淮南老小中
題叔問燕文貴雪景二首(戊申)
雲鼎峯前十九年醉看銀色變山川當時天喜遺身
世知是人間第幾天
一壑回環十二峯茅茨送老白雲封如今塵裏看圖
畫却愧當年邴曼容
新作紙屏隆師爲作山水筆墨略到而遠
意有餘戲題此句末句盖取所謂柴門鳥
雀噪游子千里至也(時守秀州屢乞宫觀歸山居未遂)
急雨初收山吐雲清溪曲曲抱煙村抛書午枕無人
喚歸夢眞疑鵲噪門
聞家山方丈蘭畹滋榮喜而作詩
崇蘭燁燁轉光風林下幽芳一信通更斸青冥窮窈
窕竹隂濃處蒔春叢
會稽喜得家書(辛亥)
黃耳東來一破顔直從松竹報平安遥知雲頂峯前
住霜鬣風篁六月寒
戲簡陸學士宰
泉石膏肓老更慵豈堪華髮抗塵容千嵓萬壑空圖
畫遺我壷中第一峯
試端溪古硯偶書二首
白首重來祗厚顔有懷端欲向誰傳語言相對都無
味色在蜚鴻落照邊
人生當復幾兩屐我飲寕湏三百杯破硯猶堪磨老
境醉拈椽筆掃霜煤
舟行即事二首
日出千山蘭蕙香清溪一曲轉滄浪扁舟卧看張雲
錦不爲春歸有底忙
歸帆日日駕春風夾岸花迎笑臉紅更謝幽禽巧言
語勸人歸隱翠微中
歸至山居戲集古句
終日思歸此日歸野人休誦北山移且看欲盡花經
眼可忍醒來雨打稀
即事
雲裏琤淙十九泉茅茨深寄白雲邊何年斷取仇池
境擲過荆吳萬里天
九日夜月色如晝山林清絶念無與共此
賞者聞元長宗正仲長隱居陪端殿樞公
過彦文太常因游招福戲簡彦文三首
明月行空照膽寒翠微高處倚欄看寥寥物外非塵
世萬籟無聲清露漙
人間急景矛頭過林下閑官物外游尋壑經丘穿紫
翠相從一笑萬緣休
野人談舌久不掉上客高軒何日過巳恐柴門不容
轍旋鋤幽徑翦庭莎
余常愛杜牧之晩花紅豔靜高樹綠隂初
之句還山居適當此時諷味不巳有槩於
余心者用爲韻作十絶
向來越溪吟丘壑今在眼不嫌鶗䳏鳴所恨歲晼晚
嘉樹着青子崇蘭吐幽花慇懃衝細雨小徑岸烏紗
老鬢不重綠衰顔時借紅藥窺文武候酒雜聖賢中
青止如佳人亦復美而豔晴嵐秀可飡暮靄碧堪染
清池浸蒼崖草樹臨綠靜應名洗玉淵亦號巖花鏡
莫作朱伯厚寕從龍伯高不妨騎欵段聊復着東臯
桑隂繞扶疎墻下亦已樹柴門不湏關野老自來去
壷中小堪巖色作峨眉綠爽氣壓西山哀音叩寒玉
歲暮白日速風高黃葉稀歸心與寒鴈一夜向南飛
宿章戴
百里半九十暮程無盡時長途飽風日顔鬢最應知
用葉翰林韻題趙叔問燕文貴山水
列岫軒䆫五柳門瀼西林谷渭南村一區正欲尋幽
處指點丹青得細論
壬子七月十六日夜月蝕五首
青天那得蝦蟇窟白地空憂蟣蝨臣坐待煤炲露殘
魄十分寒玉涌秋旻
阿脩羅王手所障盧佉蝨吒心定知一念多生人我
垢能令天眼作昏眵
怪發玻瓈塌死灰食餘明鏡掛高臺撒沙星出爭光
大不易青蓮火裏開
撑腸拄肚何繇足接掖持頥可自娱底事緣天得刳
磔未妨璧月照空虚
爛銀盤從海東出雲樓半開壁斜白時有幽人自往
來蘭珮相逢桂香陌(此絶集古句)
叔問作崇蘭館圖畫叔問去非與余相從
林壑間二公各題二絶句余同賦四首
嬰朔千年契義深秖今林壑共幽尋同心更結崇蘭
伴衰世誰知有断金
崇蘭深寄北山幽何日追隨得自由下石向來多賣
友断金投老得良儔
道義寕論故與新紛紛誰復継雷陳圖形預作山林
約笑殺青雲得路人
置我正湏巖石裏如公揔合上凌煙要今它日看圖
畫不愧平生與昔賢
同叔問逃暑蔡氏山林
清渠脩竹靜相臨喬木參天十畆隂一片藕花香不
断不知門外日流金
即事
春深草木未欣榮冰谷崢嶸霰雪零鸞鳳不來黃鵠
舉請看鷰雀閙荒庭
寄彦文
踵息庵前草又青庵中禪客養黃庭起來何物共吟
嘯照眼雲山錦翠屏
得叔問書報柳元禮許寄鶴二首
海上胎禽雪翅翎故人千里念嵓扄崇蘭館近光音
塢爲子新添放鶴亭
北山林沼久荒凉正要仙禽借寵光爲報携籠湏問
道直防妖鳥嚇鸞凰
遣興二首
膏肓二竪能爲害腸胃三虫不姓彭安得此身無一
事林間耳目也清明
但見虚空昏又曉也知身世老還衰湏乘般若超三
界有底窮通比四時
寄潜老求菊栽丁未
東籬終日對南山三徑荒蕪十畎寬正欲秋英媚幽
獨可令霜鬣苦高寒
過徐節之宅有感三首丙辰
頥慶堂成未一年䆫中紫翠列千山重來前日持杯
地桃李飄零春自闌
市駿不應遺泛駕更刀猶足中桑林故知老驥思千
里未害鴟夷致萬金
遊倦歸來老境侵炎凉薄俗見升沉東阡北陌追遊
處獨對春風淚滿襟
苦雨
一夜溪流漲幾竿還驚四月雨聲寒竈生蛙黽木生
耳誰信勾吳有漏天
書事呈叔問
召節蒲輪走四方眼看浮俗變炎凉升沉變化那知
許但覺琳宫氣味長
五年香火奉殊庭愚憃衰殘得此生不解常山無一
事也紉蘭珮解塵纓
寄彦文仲長
踵息華光信絶塵黃芽白雪鎮長新仙翁抱朴仍宗
從好趁丹臺八伯人
六言屬叔問
崇蘭一日千里長壽三年不飛頽惰無人似我精堅
似子誠稀
賀仲長得子
華光深閟養黃芽又見嬰兒繼女牙好賦夢熊詩百
首年年持寄老仙家
曉起
魚鼓鏗鏗驚睡昏披衣兀坐了無言掃除浮念都灰
冷紫府崑崙寄默存
李泰發雪中見過有絶句次日會叔問舍和
酬三首
一觴相屬對江梅玉麈清談得重陪不似稽山尋賀
老越溪空掉酒船回
幽寒長似北枝梅鵷鷺英游不再陪邂逅故人成一
笑衰顔華髮覺春回
二公才業盡臺萊並轡天衢昔屢陪自笑摧頽無復
理寸心衰謝等寒灰
何瞻聖博士兖新年八十口號奉賀三首
懸弧嘉祐太平年壽帙行開第九編可但天公錫難
老棗梨仙樹植三田
&KR0238;書行復開藏壁金版方思得釣璜何似懸車無一
事逍遥塵表壽而康
四朝冠盖三更變萬國兵戈戰百場屈指鄕閭數耆
舊幾人能似魯靈光(白樂天言時俗謂七十以上爲開第八帙故是詩有行開第八帙之句伏生年九十漢文)
(帝使&KR1007;錯往授尚書四朝謂元豐元祐崇寕靖康)
偶觀樂天酬楊八絶句有槩於心者因追
和贈叔問二首
君以曠懷宜靜境我因蹇步稱閑官閉門足病非高
士勞作雲心鶴眼看(樂天)
老壯榮衰才命别如何同作侍祠官幾春桃李開還
落&KR1151;得閑人冷地看(余和仍效樂天之體)
藍輿行清輝門外即事
映日梅花雪不如清溪一曲抱城隅何時五畒開三
徑負郭臨溪寄一區
新正未得與彦文相見聊寄二絶句爲壽
燕處超然老復丁等閑高樹脫塵纓知君巳悟長生
理不作容成作廣成
胷中梨棗光陸離神泉不竭生華池期頥豈足爲公
道千二百年形不衰
即事有感再用前韻二首
邪正誰分寇與丁眼看奴隷擁繁纓至今四海生痍
痏辛苦仍康起一成
回首中原歎黍離山河無復舊城池安知七寳輪王
境頓作天人現五衰
彦文見和新正爲壽絶句推借過厚再和
呈二首
不隨時態冷如丁只有肥牛與濯纓正自幽寒似長
吉愧無詞賦敵蘭成
跰&KR1271;索敵病支離安得神方飲上池已把屠魁觀愛
欲更將流電比榮衰
叔問見和寄彦文絶句過蒙推借謹次韻
奉酬二首
正是群疑判稚丁鳴鶻時駭曼胡纓青藜燭照三冬
足黃絹詞先七步成(叔問時習射方勤)
新雛初引囀黃鸝松徑桃蹊到習池坐閱四時如鏡
像此中無利亦無衰(佛經有利衰苦樂毁譽稱譏八法不能動則所謂八風吹不動)
寂照軒即事二首
疊嶂連環翠欲浮雨餘殘照晚雲收樓臺城闕真圖
畫坐對南塘事事幽
面面軒䆫草木香秪園深處寄禪房山林倒影方池
靜魚鳥志機白晝長
小雨默坐北軒諸山如失湏臾雨止紫翠
突兀眼中似尉老人岑寂也二首
煙雨濛濛山有無小軒孤坐對城隅斯湏突兀千峯
秀似尉衰頽老病夫
茅茨聊復寄寬閑縱目林端見遠山大是時人不爭
處柴門雖設要常關
數日江上頗有春色偶成絶句遣興五首(庚辰)
㧕怯餘寒未展眉嫰黃輕綠漸依依春郊正好閑行
處不及遊蜂自在飛
錯寞江梅春信遲晴熏寒蘂雪團枝年來頓失尋春
意一任高樓玉笛吹
遠樹參差數點煙目窮天際水黏天背人葉葉風帆
去應有鴟夷萬里船
不奈江頭春色何暖光摇日漲晴波憑欄何處牽幽
興楊柳沙洲一釣蓑
露壓濃煙染遠山垂虹真在畫圖間平湖渺渺思無
限何日浮雲伴我間
寄朱元益
小園桃杏巳欣榮華髮逢春秪自驚聞說江城多暇
日想教干蔿入新聲
癸未秋金陵懷古三首
壯士狂歌擊唾壷追風老驥望長驅山川形勢端如
此當日寕無一伯符
大舅塵埃直汚人西風便面障衣巾身危肯拜陶寕
遠事定終慙温太真
山丘華屋一沾巾無復風流盛德人百萬秦軍渡淝
水只消長嘯静胡塵
和翁祕監彦深喜絶句四首
朝來喜氣溢層霄側聽封人共祝堯密雪正應歌九
扈疾雷先已破三苗(時初殄睦寇)
即看新綠歸千畒還見陳紅積九年便覺雨暘如有
意不湏花草苦爭妍
九重誠意格天關一夜風回萬壽山銀闕瓊臺迷遠
近直疑群玉接蕭閑
風鈴相語紙䆫鳴拭縮饑鵶凍下驚却憶剡中高興
盡雪消江草喚悲生
秋深向寒數日泥𥙷墻垣入此室處用東
䆫即事韻作(四首)
杜陵廣厦何可見原生貧居良已多賣刀植杖苦不
早會牽孫犢繫交柯
山中高隱不易得今古荒塗空九招何異清湖長茭
葑翳眼蒼雲誰復撩(吴人謂撩湖)
西風朝來脫一葉蕭蕭已似湘湖間突成深墨髀生
肉晝𡭗于茅安得閑
莎鷄知時巳入戸庭草多情猶映階何妨擁褐坐閱
世著書不用如齊諧
北山小集卷第十一
