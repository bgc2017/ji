北山小集卷第二十九
信安程俱
進講
論語卷第三講義第十五授(十月十三日)
雍也第六
子華使於齊冉子爲其母請粟子曰與之釡請益曰
與之庾冉子與之粟五秉子曰赤之適齊也乘肥馬
衣輕裘吾聞之也君子周急不繼冨原思爲之宰與
之粟九百辭子曰母以與爾鄰里鄕黨乎
臣以謂夫以車馬衣服之盛如公西赤之
家則遺母之粟冉有無請可也故孔子姑
與之以六㪷四升之粟以示意焉而冉有
不逹又請益之孔子疑扵有愛扵粟也故
頓益之而至扵四十六斛也冉有不受命
遽以八十斛之粟與之孔子所以惡其繼
冨也以原憲之貧所謂蓬戶桑樞甕牗二
室者則其貧可知矣故孔子爲司寇而使
憲爲之宰以禄之而與之以九十斛之粟
也然原憲辭之而孔子不聽姑俾以其餘
以與鄰里鄕黨者孔子非有固必扵多寡
之間也亦施之當而已矣然古量比今㪷
為四升則九十斛之粟當今三十六斛而
巳以見古之賦予有制而不為無藝之費
也至西漢奉給固已用錢如光禄大夫之
奉十有二千而已然當時貢禹固已自謂
禄賜愈多家日以富以此推之則古之國
用所以易足而不至扵厚斂扵民者皆若
此也夫孔子與公西赤之粟寡而不為嗇
與原憲之粟多而不為汰適扵當而已夫
聖人之所云為注措至合扵天道當扵物
理則已矣傳曰天之道其猶張弓乎高者
抑之下者舉之有餘者損之不足者補之
此天之道物之理也推孔子與粟之意而
逹之扵天下是則天之道也後世天下之
民至有飢無以食寒無以衣仰事俯蓄無
以遂其私恩至扵父子兄弟不相見夫婦
離散以轉徙扵道路溝壑可謂急矣而為
之上者不唯不周之又縱貪殘之吏為掊
刻之術以奪其衣食生生之資而公卿大
夫將相貴近之家泉糓之積金帛之多至
不可勝數矣方且加之以厚禄益之以橫
賜傾國帑而用不足則又歛憔悴之民破
編戶之産而取之其為繼冨不亦大乎烏
在其周急也
臣俱進講
孟子卷第一講義第三授
梁惠王曰寡人之於國也盡心焉耳矣河内凶則
移其民扵河東移其粟扵河内河東凶亦然察鄰
國之政無如寡人之用心者鄰國之民不加少寡
人之民不加多何也孟子對曰王好戰請以戰喻
填然鼔之兵刃旣接棄甲曳兵而走或百步而後
止或五十步而後止以五十步笑百步則何如曰
不可直不百步耳是亦走也曰王如知此則無望
民之多扵鄰國也不違農時糓不可勝食也數罟
不入洿池魚鼈不可勝食也斧斤以時入山林材
木不可勝用也糓與魚鼈不可勝食材木不可勝
用是使民養生喪死無憾也養生喪死無憾王道
之始也
臣以謂梁惠王知移民扵河東以就粟移
粟扵河内以捄荒是亦仁民之意也然不
知為政以行之而望民之多扵鄰國此孟
子所以譬之以五十步笑百步也然為政
則如之何如春省耕秋省斂凡起徒役家
母過一人用民之力歲不過三日若此則
不違農時民皆得以盡力扵稼穡而有所
謂三年耕餘一年之食者則其糓至扵不
可勝食也宜矣數罟密網也不使密網入
扵洿池則魚鼈之小者皆得以遂其生育
蕃大之宜矣而又如所謂䱷人以時䱷鼈
人以時簎魚鼈則與民同其利者未嘗有
竭澤之憂焉如是而魚鼈不可勝食矣斧
斤以時入山林者不唯無宫室臺榭華侈
之役旦旦以伐之而已如山虞林衡之所
掌所謂仲冬斬陽木仲夏斬隂木凡服耜
斬季材者未嘗不有時焉則材木至扵不
可勝用也亦宜矣夫艱食鮮食與夫材木
之用皆有餘而不匱則所謂養生喪死之
具豈不有餘𥙿哉如是則雖有凶荒之歲
而民不病矣豈嘘濡小惠之比哉昔者子
産之為政扵鄭也以其乘輿濟人扵溱洧
而孟子譏之以謂安得人人而濟之以其
不知為政也故曰十一月徒杠成十二月
輿梁成人未病涉也使子産以愛民之意
而施之扵政則舉鄭國之人無復病涉之
憂矣此徒善不足以為政所以無取扵聖
人也且養生喪死無憾而以為王道之始
何也今夫天下之民其窮困至扵生無以
養死無以葬則其奪攘矯虔之事生扵憔
悴無聊之心蓋將無所不至矣雖欲安且
治得乎由此觀之則養生喪死無憾其為
王道之始也明矣
論語卷第三講義第十七授(十月十九日)
雍也第六
季康子問仲由可使從政也與子曰由也果扵從政
乎何有曰賜也可使從政也與曰賜也逹扵從政乎
何有曰求也可使從政也與曰求也藝扵從政乎
何有
臣觀孔子之門弟子衆矣而冉有季路皆
以政事稱焉子貢雖以言語稱然其為有
用之才亦可見矣而季康子方以可使從
政與否問扵孔子此孔子所以各言其所
長而以謂扵從政乎何有也扵從政乎何
有者盖言其優為云尔猶孟子所謂扵荅
是也何有也以季路之果敢子貢之通逹
冉有之才藝則其扵從政亦恢恢然有餘
地矣夫桑懦不断非所謂果闇滯不通非
所謂逹乖刺不才非所謂藝若是而使之
從政則事不舉而人受其敝矣且以季康
子猶知求可使從政之士而問之孔子是
將知其可使從政而後與之從政也豈大
官大邑而肯使之學製乎昔者子皮相鄭
欲使尹何為邑曰愿吾愛之不吾叛也使
夫往而學焉子産曰不可人之愛人求利
之也今吾子愛人則以政猶未能操刀而
使割也其傷實多子有美錦不使人學製
焉大官大邑身之所庇也使學者製焉其
為美錦不亦多乎夫三子者孔子目之以
果以逹以藝是可以從政之才也夫然後
可使從政然當是時仲由固巳嘗為季氏
之宰矣而謀墮三都以彊公室宜非季康
子之所知也其後季康子卒以冉求為辛
哀公十一年冉求為季氏將師以與齊戰
扵郎而克之而季康子扵是思孔子而欲
召之也至扵子貢一出存魯彊晉而霸越
凡此豈非果逹藝之明效歟然果則勇扵
敢而有不得其死之理逹與藝則必䟽通
警敏之人也故子路卒死蒯瞶之難扵衞
而子貢以談說遊四方而有貨殖之累冉
求以順其君之欲為務而為季氏聚斂之
臣故伏節死義犯顔逆耳之事常在扵愚
戇朴魯之人而諛悅嗜利之徒常出扵䟽
通警敏之士扵斯略可見焉
孟子卷第一講義第五授
梁惠王曰寡人願安承教孟子對曰殺人以挺與刃
有以異乎曰無以異也以刃與政有以異乎曰無以
異也曰庖有肥肉廏有肥馬民有飢色野有餓莩此
率獸而食人也獸相食且人惡之爲民父母行政不
免扵率獸而食人惡在其爲民父母也仲尼曰始作
俑者其無後乎爲其象人而用之也如之何其使斯
民飢而死也
臣觀孟子告梁惠王以王道之始與夫制
民之産之意所謂五畒之宅百畒之田之
類是也而又及扵為政以殺人者如狗彘
食人食之類是也扵是其言有槩扵王心
者此梁惠王所以有願安承教之言也夫
刃之與政其殺人無以異猶挺之與刃也
然臣以謂政之殺人有甚扵刃者盖政之
所及者廣而其為禍湥且久故也此苛政
之害孔子所以知其甚扵猛虎者也庖有
肥肉廐有肥馬是奪人之食以食馬畜也
因是而民有飢色野有餓莩豈非率獸而
食人乎古者馬不皆食粟而有食粟之馬
焉故傳稱季文子相魯而家無衣帛之妾
與食粟之馬也所謂粟者菽麥之類皆是
也吳越之地菽夌之生者寡比者行軍所
過州縣皆歛稻糓以食馬二石之糓一石
之米也斂萬石之糓以食馬則民間無五
千石之米矣此其所以飢色餓莩常相属
扵野也夫初以人食食馬畜非有意扵使
民飢而死也而馴致扵使民轉而為餓莩
者是始作俑而終必至扵用人之類也古
者用偶人以從葬所謂俑也其後浸以用
人此黃鳥之詩所為作也禮曰孔子謂為
塗車者善謂為俑者為不仁盖為俑者殆
扵為殉故也然則製噐創物者且不可不
(御名)如此而况扵為政乎其可不(御名)其始而
思其终也
論語卷第三講義第十九授(十月二十三日)
雍也第六
子曰賢哉回也一簞食一瓢飲在陋巷人不堪其憂
回也不改其樂賢哉回也
臣竊以謂以顔子之賢而孔子所以賢之
者乃在扵簞食瓢飲之間何其細也是不
然夫將以觀人之得道淺深與夫志之小
大必扵此乎觀之則得矣且孔子之門人
其賢可以為邦者唯顔子然以一簞之食
一瓢之飲屢空扵陋巷以人所不堪之憂
而方不改其樂則其所養可知矣是其所
以為顔子者也能不隕穫扵貧賤則能不
充詘扵冨貴能不為貧賤之所移則能不
為冨貴之所淫此孔子之所謂儒而孟子
謂之大丈夫者也夫然後可以任天下之
重伊尹之耕扵有莘也唯其禄之以天下
弗顧也繋馬千駟弗視也故能起而佐湯
而成有商之業傅說唯其樂道扵版築之
中也故能起貧賤而佐高宗以成中興之
功何則其在巳者重故不以冨貴易其操
也則其扵為國乎何有若其戚戚扵貧賤
者是必汲汲扵冨貴者也出而仕鮮不為
懷利患失之夫矣其能以道事君乎故三
代而上其臣之以道自任者不可以爵禄
寵利拘而可以禮致也三代而下其臣往
往有自衒自鬻圖利扵其君之心故人君
因以謂非我之爵禄寵利則無所用其才
而顯其身扵是有驕士之心而待士之禮
亦薄故樂道固窮豪傑之士亦因是而不
至是上下胥失也若顔子之樂道忘憂則
雖簞瓢陋巷而可以終身雖三公之位萬
鍾之禄而若其固有如是而有以貧冨貴
賤死生動其心者乎此孔子所以深嘉而
屢歎也
冉求曰非不說子之道力不足也子曰力不足者中
道而廢今女畫
臣竊以謂孔子之道雖極高明而其所以
行已教人者未嘗不道中庸也則雖冉求
之才固可勉而致焉而乃自以為力不足
而有非不悅子之道之言此孔子所以謂
其畫也夫所謂力不足者譬之負百鈞之
重行百里之塗而非其力之所能勝者則
半塗而不能進者有矣是所謂中道而廢
者也何哉力不足故也至扵力之所能勝
行之所能至然而自以為不能則是畫也
非力不足也畫者非有自進之心直自以
為不能而已耳豈唯學者為然而為國者
亦猶是也昔者孟子嘗言之矣且齊宣王
有千里之國諸侯之位可以保民而王者
也而宣王不之為之是畫也非力不足者
也故孟子譬之以謂挾泰山以超北海語
人曰我不能是誠不能也孔子所謂力不
足者也為長者折支語人曰我不能是不
為也非不能也是孔子之所謂畫也今欲
扵朞月之間一天下返舊都致太平興禮
樂是則力不足矣是挾泰山以超北海之
類也今欲勤聽断明政刑節財用(御名)舉措
修軍政紓民力進賢能以馴致中興之功
此則可為之事也苟不為焉是則畫也是
為長者折枝而自以為不能之類也
孟子卷第一講義第七授
孟子見梁襄王出語人曰望之不似人君就之而不
見所畏焉卒然問曰天下惡乎定吾對曰定于一孰
能一之對曰不嗜殺人者能一之孰能與之對曰天
下莫不與也王知夫苗乎七八月之間旱則苗槁矣
天油然作雲沛然下雨則苗浡然興之矣其如是孰
能禦之今夫天下之人牧未有不嗜殺人者也如有
不嗜殺人者則天下之民皆引領而望之矣誠如是
也民歸之由水之就下沛然誰能禦之
臣聞禮曰天子穆穆諸侯皇皇大夫濟濟
士蹌蹌庶人僬僬此言其容止之不同也
傳曰德敬應和曰穆然則施之容止則所
謂穆穆者有欽而和之貌焉夫所謂望之
不似人君者言梁襄王無人君之威儀非
所謂穆穆皇皇之容者也就之而不見所
畏焉者盖遠而望之旣不得其所以為人
君之威儀矣則又就之而亦不見其所可
畏之威儀非所謂儼然人望而畏之者也
子夏之言君子也曰望之儼然即之也温
史稱尭曰望之如雲就之如日盖古者觀
人之威儀容止類以遠近言之如此觀孟
子言人心之去就為國之存亡以一言判
之曰仁與不仁而已矣當是時諸侯日以
干戈相侵伐無非所謂争地以戰殺人盈
野争城以戰殺人盈城者此亦不仁之甚
矣雖謂之嗜殺人可也夫諸侯皆好殺人
而一國獨不好殺人則民之喜而戴之何
啻旱乾苗槁之時而得霖雨也豈唯吾國
之人喜而戴之而天下之人亦莫不與之
矣此所以能一天下也何哉仁而已矣今夫
仁心仁聞未逹扵天下而又仁政未之行
焉而欲天下莫不與之難矣天下不與之
且不可而况有胥怨之心乎如此而求其
愛之如父母好之如椒蘭致死力以衞其
上益難矣然則一天下者將何以哉亦有
仁而已矣
論語卷第三講義第二十一授(二月二十一日)
子曰孟之反不伐奔而殿將入門策其馬曰非敢後
也馬不進也
臣謹按春秋哀公十一年五月公會吴伐
齊甲戌齊國書帥師及吳戰于艾陵齊師
敗績獲齊國書左氏傳曰師及齊師戰于
郊齊師自稷曲師入齊軍右師奔齊人從
之孟之側後入以為殿抽矢策馬曰馬不
進也所謂師入齊軍者冉有之師也反者
孟之側之字也當是時冉有用矛扵齊師
故能入其軍孔子義之右師雖奔齊人逐
之然不以敗聞者孟之反為之殿故也然
齊人终以敗獲則孟之反之功亦大矣乃
欲晦其迹而不伐其功如此然則後世之
臣無其功而掠其美以欺天下之人者聞
孟之反之風亦可少愧矣
子曰不有祝鮀之佞而有宋朝之美難乎免扵今之
世矣
臣聞所謂佞者說者以謂有口才或曰才
也如子路有文過之言而孔子以謂是故
惡夫佞者或謂雍也仁而不佞而孔子謂
禦人以口給屢憎扵人不知其仁焉用佞
然則佞者亦敏給之才之稱耳後世以為
諂諛之類非也衞之大祝曰鮀其字子魚
定公四年三月諸侯會于召陵衛子行言
扵靈公曰會同難嘖有煩言莫之治也其
使祝佗從衞侯以子魚行至會將長蔡侯
子魚為萇洪言尚德不尚年與夫管蔡之
事乃長衞侯扵盟觀此則鮀之敏給之才
可見矣宋朝宋之公子美而淫衛靈公夫
人南子通焉定公十四年衛侯為夫人南
子召宋朝大子蒯瞶羞之欲殺南子不克
而奔扵宋然孔子何以言不有祝鮀之佞
而有宋朝之美難乎免扵今之世耶臣竊
以謂盖孔子為衛靈公而發也孔子在衛
久是必扵斯時也有激而云尔且衛蒯瞶
之出奔定公十四年也已而孔子去魯司
寇而適衛居十月而去衛過蒲月餘而復
反又居月餘衛靈公與夫人南子同車官
者雍渠參乘出使孔子為次乘孔子醜之
而去衛過曹是歲定公十五年也夫以衛
靈公之無道如此然而不喪者以其所任
之臣各當其才如祝鮀軰故能免扵斯世
也故子言衛靈公之無道也康子曰夫如
是奚而不喪孔子曰仲叔圉治賓客祝鮀
治宗廟王孫賈治軍旅夫如是奚其喪且
祝鮀之才見扵召陵使諸侯不能弱其君
而有以亢其國豈直治宗廟之功哉此夫
子所以言衛靈公能免扵斯世者以有祝
鮀之才而用之不然徒有宋朝之醜而無
衆才之任則其喪也久矣詩曰無競維人
四方其訓之言人君莫強扵用人也一祝
鮀猶能使衛靈公免其身而不喪况得賢
人君子而用之乎
孟子卷第一講義第九授
王說曰詩云他人有心予忖度之夫子之謂也夫我
乃行之反而求之不得吾心夫子言之扵我心有戚
戚焉此心之所以合扵王者何也曰有復扵王者曰
吾力足以舉百鈞而不足以舉一羽明足以察秋豪
之末而不見輿薪則王許之乎曰否今恩足以及禽
獸而功不至扵百姓者獨何與然則一羽之不舉爲
不用力焉輿薪之不見為不用明焉百姓之不見保
爲不用恩焉故王之不王不爲也非不能也曰不爲
者與不能者之形何以異曰挾太山以超北海語人
曰我不能是誠不能也爲長者折枝語人曰我不能
是不爲也非不能也故王之不王非挾太山以超北
海之類也王之不王是折枝之類也
臣竊以謂齊宣王雖非戰國之賢君然其
良心固在也故見一牛之將就死地則惻
然有不忍之心而捨之夫不忍之心仁之
端也推是心而廣之則仁不可勝用矣此
孟子所以知齊宣王之可與行王道也國
人徒見其以羊易牛是以小易大因以為
有愛扵其財而不知推之扵不忍之心也
此孟子言之而齊宣王之所以說也齊宣
王之恩能及扵禽獸如此而不能推是心
以恩加扵百姓是力足以舉百鈞而不舉
一羽明足以察秋毫之末而不見輿薪之
比也必無是理矣夫以千里之國諸侯之
位有可爲之勢推不忍之心而行王政以
成王業此非不可能之事也然不爲焉是
猶折枝之易而以爲不能非不能也夫人
主患無求治之志而不患治之不成患無
可爲之資而不患行之不至故自以爲不
能者謂之自棄而謂其君不能者謂之賊
其君者也
北山小集卷第二十九
