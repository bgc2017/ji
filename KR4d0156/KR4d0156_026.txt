北山小集卷第二十六
信安程俱
外制五
給事中胡交修
故父贈中大夫宗旦贈太中大夫
勑(上詞同汪藻)具官故父某屢以經術預于賓興一命未霑
九原莫作孝友廉遜信於鄕閭不克大施委慶厥嗣
(云云)
故母令人姚氏贈碩人
勑朕惟嘉祐之際修典禮之書文獻未亡因革咸載
懷鉛之士世緒寖微女子之賢嬪于名族是生令子
實我從臣慶賜之行寵章斯在具官故母淑靖之美
宜于宗姻圖史之規奉以終始夭閼不壽勤儉莫酬
雖命綍之屢頒顧孝思而何極易兹嘉稱是亦懋恩
庶幾有知歆此休命可
繼母太令人楊氏封太碩人
勑諸楊系出建安而文學之臣曰億博敏之外名節
凛然而其裔孫作配名族守志不易豈其流風無爽
三從之規迄饗千鍾之養属兹宗祀宜有寵綏具官
繼母明淑有餘禮法是蹈均一之德宗姻所推旣荐
錫於命書用再加於美稱永其祗服有此顯休可
權戸部侍郎柳約故父任述古殿直學士
通議大夫贈正奉大夫庭俊贈光禄大夫
勑(上詞同胡交修)具官故父某蚤以英秀騰聲士林晩著才
猷致位從橐揚歴中外風績藹然有子而才司我邦
計属兹慶賚加被寵章惟兹二品之崇視昔六官之
長庶幾英爽歆此顯休可
母碩人胡氏封齊安郡夫人
勑胡姓東南之望族也其積慶深厚至雖女子時有
聞焉旣相其夫有兹光顯又克教厥子推于搢紳而
皆仗節藩方持槖禁近有家之慶鮮克兼之具官母
爲婦則順爲母則慈閨門之所化從鄉黨之所矜式
兹予大祀展事合宫歛五福以敷庶邦旣推澤于上
下矣則侍臣之親寵數之及其可後哉封以大郡是
惟小君永綏厥榮祗服休命可
故妻孺人魏氏贈碩人
勑法從之臣方以才業自奮以底顯榮而内助之賢
不與饗於耆艾之時則湛澤之施所以加賁其私者
其可後也具官故妻淑(御名)之姿宜于上下而夭閼不
壽末如命何属兹熙事之成用敷錫于四海絲綸之
寵易以嘉稱用告子家庶其祗服可
端明殿學士左中大夫馮澥靖康元年任
左丞封贈故曾祖某贈太子少保
勑輔弼之臣實當天下之重任其任之也重故車服
寵數莫不致其隆焉所以勵其節而要其報尔至追
賁其先上及三世一命而得東宫之二品初封而名
列郡之小君皆致隆之意也具官故曾祖某潜德不
耀積善在躬報施循環迄昌厥後丞轄之舊乃其曾
孫東宫之官莫重師保三孤是視時惟渥恩用加綸
綍之襃以慰烝嘗之感可
故曾祖母雍氏贈咸寕郡夫人
勑(上詞同曾祖)具官故曾祖母婉嫕之德宜其宗姻澤流
曾孫致位政府疏封大郡實惟咸寕尚其有知歆此
休顯可
故祖贈朝奉大夫仲堪贈太子少傅
勑靖康之初仄席賢雋惄如調飢凡人望所属黨論
不容者舉而萃於朝廷以至近弼而尔之孫位在丞
轄追遠之贈厥有故常逮兹六年乃克成命具官故
祖孝悌之美學行之優不克大施乃終有慶惟儲宫
之二品視外朝之三孤用賁丘原以爲積善之勸可
故祖母宜人社氏贈咸安郡夫人
故祖母宜人汝氏贈德陽郡夫人
勑(上詞同故祖)毓質慶胄來嬪高門淑靖之儀家庭是頼
咸安大郡用以錫封豈唯祥善之宜抑慰幽潜之德
可
故父任朝請郎尚書祠部郎中贈宣奉大
夫山贈太子少師
勑(上詞同孟庚父)具官故父某學古是務躬行有常循良之
政在民靖共之操無爽乃有令子爲時輔臣超異之
恩厥有故事惟東宫訓導之官少師品在第二尚德
之舉莫此爲宜庶其有知歆此休命可
故母淑人王氏贈普安郡夫人
勑(上詞同父)具官故母淑德早彰令儀終譽輔佐之美旣
宜厥家慈教之施克成厥子荐膺寵贈亦旣顯榮疏
封大邦增賁窀穸用闡絲綸之渥以紓風木之悲可
故妻安人趙氏贈南昌郡夫人
故妻安人黎氏贈安岳郡夫人
勑輔弼之舊有以才學自奮以底顯榮至於艾耆福
禄咸備而内助之賢不與享焉則湛澤之施其可以
已具官故妻淑靖之儀推於姻族圖史之訓奉以周
旋法度是循克相君子疏封大郡是謂渥恩庶其有
知歆此休命可
知宣州李彦卿除刑部郎官
勑出爲二千石入爲尚書郎朕所以待宣力之臣稱
勞能而均劇易也尔以才選属守宣城而弄兵之民
散地之卒嘯聚恣睢虔劉尔疆屢嬰賊鋒迄固吾圉
安集綏馭厥效著焉召還郎曹實贊司宼惟刑之恤
尚往欽哉可
黃叔敖除給事中(中大夫)
勑國之用人循資考之常則不足以得超軼之材不
次而升則或無以厭天下之望雖然二者豈有必哉
唯其當而已矣具官某文學吏事皆有可觀恬退之
節見推士類屢將使指旋守襄陽未究厥施公論弥
属夫黃門出納之地政事之弛張人材之進退莫不
由焉以逹之天下雖論而行之者在上而給事中得
以置獻替可否於其間是則政令之出而有不當於
人心者盖亦任其責也往其欽哉母曠厥職可
朝奉大夫胡安國除中書舍人兼侍講
勑中書政本之地掌絲綸者非特取詞藝之工而已
其論思出納弥縫衮闕抑有待於斯焉具官志節端
亮議論正平揚歴禁塗公望弥属自朕纉服召節屢
班夫持難進之守者必無患失之心古人與稽者固
非阿世之學詞垣經幄非苟以爲榮也克稱厥官是
則事道欽予時命尚其懋哉可
綦崈禮磨勘授奉議郎依前徽猷閣直學
士
勑自考績之法不行於漢唐至于我宋參酌古今之
宜凡省閣侍從之臣不繇歲課以遷時推特恩是亦
道揆及肇新官制則有司存付之定法然猶有三載
考績之意焉具官某學識深敏溢於文詞入掌絲綸
出宣政化年則淹矣勞亦有焉雖云序進之常是謂
寵綏之數服我休命益奮乃庸可
通議大夫試兵部尚書兼侍讀胡直孺贈
端明殿學士
勑生有體貌之恩没有追贈之典所以崇陛簾之勢
而成忠厚之政焉故具官某識慮優深才猷通敏文
知體要學有本原旣荐歴於浩繁亦備嘗於險阻召
自南服率属中臺鳴玉在廷掌五兵九伐之政簮筆
入侍讀三墳八索之書法從之英莫如尔舊云亡之
歎有䀌予懷惟秘殿之華資實迩臣之極選爰申異
數加賁老成尚其有知歆我休命可
向宗厚除祠部郎官兼權太常少卿
勑具官某朕方經營四方居無常處乃以太室原廟
之主奉安永嘉以需恢復常以祠曹郎一人行太常
事掌獻饋禴祠烝嘗之儀與凡廟中之禁令其爲選
任亦重矣以尔持身靖恭被服古雅事神典禮僉以
爲宜夙夜惟寅往祗厥服可
武功大夫忠州防禦使新差主管迎奉景
靈宫萬壽觀會聖宫章武殿神御所岺筌
除内侍省押班
勑具官朕方經營四方居無常處乃以原廟之主奉
安永嘉以需恢復旣以在廷之臣緫司宗祐之事又
以内侍共給殊庭苟非其人或不勝任以尔出入禁
闥于兹有年資歴旣高忠勤弥著升華官省俾冠近
班奉先之思當識朕意靖恭尔位則予汝嘉可
婁寅亮除監察御史
勑具官某朕永思艱難未知攸濟雖一介之士告以
善道未嘗不虛心焉庶以來天下之嘉謀至論也則
其於不次之舉豈有愛哉以尔俊造策名慷慨自信
上書論事慮國則深錫對于朝敷納詳允旣遷之一
官而朕意以爲未足也御史耳目之任古今之高選
肆以命尔益觀厥猷往克祗欽則予亦與有知人之
美可
陳戩差知明州
勑朕惟郡邑之民罹荼炭之苦矣而吏不之恤至以
殘賊立威以誅求稱辦使民不堪命散而爲寇攘餓
殍者朕未嘗有忘於心其能勞來安集俾百姓欣然
若更生者未有聞焉以尔具官儒術自奮才志敏強
徇國赴功乃其素志况事朕潜府又吾侍臣宜識朕
懷施於政理夫鄞傅海之郡實爲名藩凋敝流離呻
吟之聲未息也然則銜勒之馭襦袴之思威愛允濟
俾民阜安者朕所望於尔焉往其欽哉可
武功大夫文州圑練使兼閤門宣贊舍人
知泰州張榮特授防禦使
勑具官某傅海之邦牢盆之入所以通商賈而共貨
財者其利亦云博矣兵革之後亭無居人末業之民
無所得食而尔外固吾圉内守郡條流亡稍歸鹽筴
復振阜安之漸庶有望焉就陟使名益彰忠力尚懋
尔績以報寵休可
翰林學士翟汝文兼侍讀
勑學古則獲好問則裕先哲之格言也朕延修潔博
通之士講藝於枕戈之際論道於戎馬之間凡夙寤
晨興罔敢暇逸者庶幾資以爲王者事而已具官某
器識英邁文詞卓犖朕旣置之禁林固以潤色論思
爲職矣又俾侍勸讀益以自近以廣朕之所聞詩不
云乎日就月將學有緝熙于光明朕之志也佛時仔
肩示我顯德行尔尚勉之可
冨直柔罷同知樞密院事依前中大夫差
提舉臨安府洞霄宫
勑二府極賢能之選盖有頼於儀刑大臣加體貌之
恩顧豈輕於退黜苟虧靖(御名)莫副倚毗公論靡容朕
其敢置具官頃以識拔用之朝廷庶幾魏鄭之孫復
振臧僖之後亟寘言路頗當朕心曾無幾時致位如
此而乃授意諫省結交匪人無憂國奉公之思有徇
私植黨之累彈章來上深用憮然需奏屢陳辤榮甚
確諒難安於政地姑就列於殊庭加膝墜淵朕之所
戒盡忠補過尔尚省循可
方孟卿除右司諫(右司郎中)
勑具官諫官之設所以佐佑上德規正朝廷補闕拾
遺而引君於道者也祖宗以來非天下第一流不以
充選故魁壘光大賢傑之臣未嘗不繇此塗出朕甚
慕之以尔端靖有常濟以敏博荐揚華要號爲老成
鄕者駐蹕淮南實將使指轉輸之外因事納忠其愛
君謀國之思亦足嘉矣是用輟自宰士寘之諫垣朕
固虚懷以湏士亦傾耳而聽矣可不欽哉可
林叔豹除秘書省正字
勑具官蘭臺冊府前世所以紀善惡聚圖書英俊之
地也朕率舊典修廢官以詳延多士非直取文藝之
能而已亦以觀器識焉以尔蚤以賓貢掞辤南宫則
憂時論治之言其陳義已高矣讎書之職才識具宜
益勵厥修以稱朕所以詳延之意可
陳剛中特與改合入官
勑具官某朕時廵以來疏遠之士上書論事者爲不
少矣凡所以躬訪問捐爵禄者庶以來天下之忠言
至計而已而尔之所陳類有可采召對便殿敷納益
明方詳攷而後行之無言不醻朕豈愛於一官也祗
我休命益思遠圖可
校書郎林待聘司封員外郎
勑具官某省官以來朝之位著盖寡於是尚書郎之
選益高其分曹設屬皆以待天下賢能才諝之士也
以尔好學自修荐更文字之職編摩讎校旣閱歲時
封爵是司實惟天官之清選爰示寵陟且以觀尔之
能可
朝奉大夫秘閣修撰方誾都官員外郎
勑具官某(上詞同前)以尔經誼該貫性行淳和固已師表
賢關領䄂冊府矣郎選之盛昔未有焉欽哉惟時益
振乃職可
禮部侍郎李正民除徽猷閣待制知吉州
勑大官大邑身之所庇而使學者製焉此古人之所
戒也故漢之郎官出宰百里唐以臺省之士迭守方
州俾更内外而習憲章庶幾免於牆面矣具官某蚤
以科第寖被選掄自陟從班旣閱歲序次對之職是
惟渥恩試以一州益觀尔政毋以私情廢公議毋以
諞言亂厥官毋恥過作非毋倚法以削祗若予訓往
其欽哉可
龍圖閣學士朝請大夫提舉江州太平觀
路允迪守本官職致仕
勑士不患不逢而患無所立於世旣以才用於時矣
而或不能全其節以歸豈唯委質爲臣者常歎息於
斯而人君亦未嘗不思所以愛惜成就之也具官某
先鳴俊造進躐高華恪恭有餘(御名)密無&KR1541;銜命四國
義不辤難入贊鈞樞退均勞逸止足之請朕不忍違
服我寵休益綏祉福可
前江西安撫使司主管機宜文字葉夏卿
除直秘閣知饒州
勑具官某冊府英髦之選侯藩民社之寄華寵委遇
亦不輕矣而尔以疏遠召對外朝得於立談宜識朕
意尔惟克稱厥職輯綏疲氓以有休譽則尔無虚受
之愧而得才之美我與有焉可
越州奏從亊郎黃大知狀母洪氏年九十
一歲乞依明堂赦書推恩封太孺人
勑具官某母箕子陳大法九疇而壽爲五福之首汝
生於承平旣閱三世仁者之效豈其然乎襃封之榮
著在令甲其以慈訓於里閭可
朝奉郎向伯奮弟奉議郎仲堪乞依赦回
授封叙與祖父母
祖父承議郎致仕蔚特授朝散郎致仕
勑具官某祖父具官某熙亊旣成用敷澤於天下凡
通籍于朝者皆得襃顯其親此故亊之常也而又得
以施及大門則仁厚之意至矣尔以壽善養承厥孫
服此恩書時惟寵渥其以孝悌忠信訓于後生雖云
里居是亦爲政可
祖母魏氏
勑具官某祖母(上詞同前)時惟寵渥餘慶之美以勸里閭
可
翟汝文除翰林學士承旨
勑朕旁招俊彦欿如渴飢故有一節以趨方興見晚
之歎三命而俯巳加晝接之恩俾冠禁林獨承密旨
久虚之位今得其人具官某才氣文詞簡於朕聽蕃
宣獻納譽在朝紳再入承明之廬蔚爲法從之長其
成朕志益旣乃心式敷皇極之言與贊中興之舉可
中大夫吴敏新除觀文殿學士知潭州除
資政殿學士提舉洞霄宫(以祖母老辝潭州)
勑朕疇咨舊弼布列要藩俾分共理之憂盖有折衝
之頼念召公維翰庶成定國之功而令伯陳情方愛
事親之日其更新命以慰尔私具官某端亮之姿蚤
推國器忠嘉之益具叶師言式繇平奏之司亟進秉
均之地廼者起自南土稍還故官属謀帥於荆湘用
剖符於民社惟宣恩賦政益佇於壯猷而辤劇就間
祈申於孝飬重違雅志庸示隆恩寵之秘殿之華継
以殊庭之禄永思盡節尚告嘉謀可
尚食直筆楊一娘賜名從信特除知内尚
書省事
勑天下之計上於中臺設官分治而令僕爲之長萬
幾之務關於予聽下於三府者内尚書省緫其凡内
外小大雖殊其維持體統付受出納固亦重矣具官
某明於典章恪(御名)不懈給亊宫掖積有歲年董正六
司肆以命尔是惟才選非以次遷服此寵休其祗厥
職可
樞密直學士通議大夫知遂寕府席貢贈
五官
勑生則爵秩之隆有加倫等没則賵禭之典極於哀
榮吾於侍從之臣亦云厚矣况乃蕃宣之久其可忘
諸具官某蚤以時髦寖升華要中更才選荐歴浩繁
付之古連帥之權迄爲直學士之長恢然餘地所至
有稱告終之奏遽聞不淑之嗟何已惟官儀之三品
視疇昔之六卿用以寵綏尚其歆服可
贈通議大夫鄭&KR0750;謚威愍
勑朕以艱難以來死事之臣其加贈恤孤旣極於襃
隆矣而又命有司考行易名以旌顯之所以深勸天
下之衛社稷而死封疆者也具官某初以才選卑之
郡符而虜衆大入孤城不支玉石俱焚罔知攸濟有
子自列朕用衋然固巳追賁九原贈官四品惟兹節
惠之典考諸太常之議曰威與愍合是二法用示寵
綏抑以昭爾之烈可
北山小集卷第二十六
