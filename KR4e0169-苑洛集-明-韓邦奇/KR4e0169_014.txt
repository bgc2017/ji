苑洛集卷十四
明韓邦竒撰
議處通敵要堡以遏敵患以衛地方事
欽差提督鴈門等關兼巡撫山西地方都察院右副都
御史臣韓邦竒謹題為議處通敵要堡以遏敵患以衛
地方事臣會同鎮守山西副總兵閱視邊關至八角堡
地方看得本堡東去寧武關九十里南至鎮西衛一百
四十里西至偏頭關九十里北至老營堡九十里乃適
中用兵之地正衝大同西路平朔奶河堡荍麥川一帶
敵人入来之路又兼地方不甚險隘敵騎可以長驅昔
年大敵南犯屢由本堡出沒於嘉靖四年設立守禦千
戶所改撥並召募官軍共計額數一千四百員名添設
守禦指揮一員操練兵馬修理城池保障居民緣自立
所以來其守禦官員未經奏請止是暫委空閒指揮署
管彼因責重任輕又且更調無常以此兵將不識威令
不行事務掣肘人心懈怠軍伍日漸消耗邊備每見廢
弛況本邊武職官員甚少管隊等職皆係旗軍雖百戶
亦無其守禦指揮皆是腹裏衛分坐委是以戰陣不諳
怯懦無用徒擁虚器寄空名而已臣等議照宣府地方
如新河新開等堡官軍不過三四百員名又無衛所亦
設守備一員管理今本堡官軍一千四百員名又有守
禦千戶所在内似應比照新河等堡設立守備一員專
管如蒙勑下該部再加議處如果臣等所言可采於邊
衛推選堪任守備二員奏請簡用前來管理庶乎職專
任重人心畏服而敵患可遏地方亦可少賴矣緣係議
處通敵要堡以遏敵患以衛地方事理未敢擅便為此
具本專差謹題請旨嘉靖十五年正月十一日
添擇緊要縣分官員以備地方事
謹題為添擇緊要縣分官員以備地方事據山西布按
二司守巡冀寧等道左參政等官高叔嗣等呈稱照得
山西地迫北境連盡三關屯兵儲糧防據要害所屬繁
峙縣附近鴈門敵人游騎往年常牧城下縣人尚能言
其處實係緊切地方謹查諸司職掌各縣若不及二十
里長者裁減縣丞主簿繁峙縣一十九里設知縣典史
各一員固國家定制但該縣比與他裁減地方不同各
道會議得前事相應奏處該縣可添設縣丞或主簿一
員管理一應糧草以備缺官掌印及别項調遣警急應
用為便利如蒙軫念地方乞為奏請定奪施行具呈到
臣議照繁峙縣當鴈門迤東一帶山隘周圜數百里其
東北境内為關者一曰平刑寔乃山西之咽喉中國之
樞紐若敵人異謀大舉圖入中國必由此途苟得人以
守之不惟可以為山西一省之保障亦可以為天下之
藩籬矣其北為隘口者四曰北樓口曰大石口曰小石
口曰茹越口山皆壁立石多崇竦所謂一夫當關千人
莫敵者是也又為巡檢司者三曰北樓巡檢司曰平刑
巡檢司曰茹越巡檢司各設官吏弓兵以備非常且有
各處民壯輪流上班常川防守又為驛者一曰沙澗其
偏頭寧武鴈門及陜西延綏等處公差人役往來經由
絡繹不絶況本縣境内地有遺利民有餘力田多膏腴
人復純實故太原府言上等縣分必以繁峙雖止設有
一十九里然其險則為阨塞之處其地則為富庶之區
其途亦為衝要之所若得豪傑之士掌而治之則巍然
雄鎮豈特為大縣而已哉顧以里長限制止設知縣典
史各一員中間一遇各官丁憂陞調革職緣事等項事
故則政皆委之吏胥再照該縣知縣又往往多以監生
及各處才力不及人員除調舉人出身者甚少進士出
身者絶無是以平居無事則錢糧之徵解欠明詞訟之
枉抑蝟集境内之地利未興行旅之支應告乏而兵壯
人等往往逃避脫役若遇一旦警急其不足以為禦外
捍内之倚仗可知矣誠有如左參政等官高叔嗣等所
呈如蒙勑下該部如果臣等所言可采合無將該縣添
設縣丞或主簿一員分理縣事及備缺官署印仍選擇
進士中強幹有才力者一人選為知縣如此則數年之
間整理教養足食足兵禦外捍内之備修而卒然之變
可保無虞矣緣係添擇緊要縣分官員以備地方事理
臣等未敢擅便為此具本專差謹題請旨嘉靖十五年
三月日
惡逆攅害尊長搆賊殺死多命賄官枉法故勘肆
獄淹禁生靈乞恩差官急救以伸大冤以決久訟
等事
謹題為惡逆攅害尊長搆賊殺死多命賄官枉法故勘
肆獄淹禁生靈乞恩差官急救以伸大冤以決久訟等
事據山西按察司等衙門署印副使等官呈會問得犯
人李儒招年(云云)等因具招連人參呈到臣簿查先節該
前巡撫山西右僉都御史案驗為查理告人下落事又
據慶成王府校尉金漢告為因姦毆死人命久禁屍親
不得伸冤事又據該府儀賓李儒具狀令家人李保兒
抱告為勢惡攻圍住宅射死人命買使投充刀徒捏詞
裝陷苦主事又據李儒具狀令李保兒抱告為勢惡謀
領羣賊射死人命買通讐豪家丁扶同攅害姦謀將軍
違例出郭囑誣苦主等事俱經批行山西按察司究問
明的具招詳奪間續准都察院咨該慶成王府革爵鎮
國將軍竒瀶同男輔國將軍表&KR0008;表㭦奏為惡逆攅害
尊長搆賊殺死多命賄官枉法故勘肆獄淹滯生靈乞
恩差官急救以伸大冤以決久訟事又據該府鎮國將
軍竒澣令家人王保兒抱告為極惡庶人累犯不悛招
賊劫截坐守分贓刃傷親兄劫出獄囚嚇打民財違法
等事又據竒瀶訴為姦豪賄囑主文改易供詞故陷無
辜冤抑等事又據陜西咸寧縣人任山西太原府同知
郭鏗男郭芹訴為素惡讐誣職官事又據巡按山西監
察御史會稿奉都察院巡按山西八千四百八十一號
勘合亦該竒瀶奏為懇乞天恩哀憐孤苦稔惡讐陷願
隨祖居避毒害全恩義以免大難事又奉都察院巡按
山西八千六百二十六號勘合該慶成王府茘蒲郡君
儀賓李儒具本令姪李廷寶抱奏為讐惡將軍糾領賊
黨擅用弓箭射死人命反捏虚詞攅害苦主乞恩以伸
冤抑事又奉都察院巡按山西八千六百三十二號勘
合該竒瀶同男輔國將軍表&KR0008;表㭦前奏為惡逆攅害
尊長搆賊殺死多命賄官枉法故勘肆獄淹禁生靈乞
恩差官急救以伸大冤以決久訟等事又奉都察院巡
按山西八千六百四十二號勘合該已故慶成王竒湏
妃侯氏奏為謄錄敗倫庶人朦朧奏討冠帶紊亂成憲
事又該竒瀶同男表&KR0008;表㭦奏為肆惡逆搆強賊殺死
人命賄貪官害尊長乞天恩彰大法殄元兇雪冤抑以
息久訟以免釀成大變事行間又准都察院咨又該竒
瀶奏為賊姪殺死多命攅謀屈陷尊長屢奏未得公勘
死生抱負大冤懇乞天恩比例差官急救焚溺以明大
獄等事又准都察院咨該慶成王府鎮國將軍竒澣具
本令家人王保兒抱奏為大肆黨惡招聚強寇劫掠殺
人坐守分贓刃傷親兄謀劫獄囚貽害地方等事俱經
會行該司併勘從公虚心鞫問明實干礙應參人員一
併招參以憑覈實會奏施行間又該前巡撫山西左僉
都御史批據太原府同知郭鏗呈為懇乞致任暫准回
籍仍候聽結久案以便下情事又據郭鏗呈為挾讐詿
奏已經勘明牽滯不結先乞摘發以便下情事又據汾
州申蒙本院批據竒瀶具狀令家人小計兒抱訴為乞
明訪察善惡查究先後供詞辯雪讐冤誣枉等事又據
山西按察司分巡冀南道呈繳前巡撫山西右副都御
史批據汾州衛申為鎗劄親兄乞驗傷捕羣賊以安地
方事及竒澣令家人張汾州抱告亦為前事及前巡撫
山西右僉都御史批據汾州衛申稱竒瀶令家人小周
兒抱告為豪姪挾讐打死嬸母措謀父傷遮飾罪犯事
竒澣令家人王保兒抱告為惡弟率賊持鎗劄傷親兄
事竒瀶又令家人小周兒抱告為黨惡糾賊謀害親叔
殺死二命激變地方事李儒令家人李廷住抱告為讐
兇聚賊搶剥事又據汾州民任長夀告為勢豪將軍挾
讐裝誣良善賊情屈禁親隣家口急救生命事各該告
詞繳報前來又該竒澣夫人宋氏具狀令家人金保兒
告為擅放屢卷強賊故陷人命氣死親兄淹滯冤抑等
事竒瀶告為惡逆不孝烝姦庶母争分家財氣死親父
聽信儀賓宿娼酗酒率領羣賊欺毆尊長乞究以免患
害等事續又准都察院咨該慶成王府已故鎮國將軍
竒澣夫人宋氏具本令汾州兒抱奏為盖世逆弟挾讐
劄死兄長勢致強賊脫獄嚇陷人命乞恩辯明冤苦急
救生靈等事内稱臣夫不甘奏行一本為敗倫傷化革
職庶人不改前非故違祖訓招集兇徒劫財放火謀殘
骨肉虜掠強淫逼死人命罪惡淊天乞除冤害事一本
敗倫庶人冒封子祿挾讐刃傷親兄窩賊劫財謀死數
命激變地方懇乞天旨差官懲首惡掃餘黨以正祖宗
成法事行間又准都察院咨又該慶成王府革爵鎮國
將軍竒瀶具本令家人小郭兒抱奏為兇梟惡逆不孝
不義不道不睦烝淫庶母多分家財氣死親父鴆弟姦
妹殺人害叔懇乞天恩明正誅戮以警風化以除大患
事又准都察院咨亦又該竒瀶奏為酷虐貪官受財枉
法故禁平人致死故入宗室贓罪事發脫逃冒任京職
乞恩袪究以警欺&KR0008;等事又准都察院咨該戶部廣西
清吏司員外郎郭鏗下義男郭芹奏為讐害問官嚇詐
未遂不遵勘明成案添捏前詞覆行奏擾乞賜矜察以
警稔惡以息刁風事俱該本院覆題查得竒瀶等節次
奏詞已行撫按會勘未報本院欲候命下仍咨巡撫都
御史會同巡按御史查提先今奏内人犯逐一作急
勘究明白如果干礙郭鏗一併參奏議擬施行等因題
奉聖旨是欽此欽遵備咨前來節經會案並批行該司
掌印官會同都布二司掌印官逐節從公鞫問明實連
人招參詳審續據該司看得各項奏告頭緒多端事體
頗大議呈欲委太原府知府張承祚平陽府知府李檟
親詣汾州勘問緣由到臣又經批仰該司依擬委用期
在完結去後今據招參解繳前來會同巡按山西監察
御史公同三司各掌印官一一細加研審俱無異詞除
批行各官將犯人李儒監候明文至日施行小周兒劉
釗等定衛發遣王達等依擬發落金漢冀璠等各奏告
人命撥置等情仍聽守巡道歸結未獲強賊晏倫等行
州衛巡捕官緝拏未到俞賢等並本省故關巡檢司官
吏嚴提問結其鎮撫等官李棠等行令聽參外看得慶
成王府革爵庶人竒瀶心比蛇虺更多機變之智性如
狼虎尤有奸巧之能招羣小為爪牙任從撥置捐一身
為城杜大肆兇殘以嚇詐為竒謀逞鬭訟為美事逼財
害命窩盜殺人凌問官劫罪囚恃勢難以枚舉包樂婦
侵官地違法不止一端劄傷親兄更何有於倫理捏誣
親姪實無異於仇讐摭拾勘官肆為虛誕驀越赴奏實
犯條章昔罪已懲前非不改今不重治後豈能悛輔國
將軍表檬表桐表&KR3001;健訟好鬭全無禮讓之風聽誘為
非罔知法律之禁包樂婦而姦占自比娼優收棍徒以
劫財何殊盜賊表&KR3001;平民被其打嚇尚延調于追贓表
檬告叔亦有虚誣且買屍以圖賴又與表&KR3001;服中挾妓
作樂忘哀輔國將軍表&KR0008;敢肆兇暴毆打公差與竒瀶
表檬等節次乖違俱不遵乎祖訓親屬搆害實有玷于
宗藩參照山西都司汾州衛把門鎮撫李棠門禁是司
稽察不謹以致宗室擅出封城該衛巡捕指揮王夀敢
受賊盜之財而公然賣放又與掌印指揮張文愷均有
地方之責而全欠關防慶成王府武陽郡君儀賓郭經
本因恐嚇頭畜添誣劫奪重情該府署教授事典仗衛
㺬明知捏誣不行啓復及至檢舉又增虚詞俱屬違法
律合提問再照竒瀶奏稱表檬與高要郡君通姦又將
父妾王氏薛氏表&KR3001;將春梅表槽將來喜各烝淫竒澣
奏稱竒瀶與六合縣君通姦儀賓葉繼重氣身死俱千
宫闈吕氏王氏二屍亦在竒瀶府内外人難以進入必
須内臣體勘方得明白合候命下行晉府長史司備由
啓王特差承奉一員親詣汾州會同該道守巡官勘問
庶事可結絶不致後詞緣竒瀶表檬表桐表&KR3001;表&KR0008;俱
宗室郭經係儀賓張文愷王夀李棠俱軍職衛㺬係王
府官李儒係行止有虧儀賓例應奏請發落及係惡逆
攅害尊長搆賊殺死多命賄官枉法故勘肆獄淹禁生
靈乞恩差官急救以伸大冤以決久訟等事并節奉欽
依事理臣等未敢擅便為此具本專差謹題請旨嘉靖
十五年三月日
下情激切懇乞天恩願辭料價早賜夫匠修理府
第以全母子居處事
謹題為下情激切懇乞天恩願辭料價早賜夫匠修理
府第以全母子居處事據山西布政使司呈原議合用
夫二千五百名匠七百二十名分派澤沁二州并本府
各屬縣分共計一千三百一十餘里每里夫匠二名半
每日工食銀夫三分匠五分該州縣拘點齊備差委合
屬官一員管領赴工中間若有願出銀雇覓者聽令交
收在官給付委官領解工所雇人替當等因已經申報
今蒙行勘但原議夫匠若使解人則夫匠之更番不便
官司之撥遣亦煩且工久人怠不無逃竄之虞若使免
差則將夫匠之雜差盡歸貧難之下戶且日久差繁不
無靠損之累是解人不如解銀免差不如不免之為便
也其原議夫匠每里各出二名半雖若相應但里分有
大小人戶有貧富若概令照里出派亦似未均合無行
令各州縣掌印官查照賦役文冊酌量三等九則分派
前項工食銀兩中間里大而富戶多者量為加增里小
而貧戶多者量為減少每年通融均派陸續徵完解赴
本府貯庫就近雇倩夫匠解發管工官處著役仍委本
府佐貳官一員不時查點不許管工官作弊賣放如此
庶重輕易舉而民無偏累事有稽查而工可就矣及照
府第宫殿廂房門樓并燒造瑠璃甎瓦築砌牆垣等項
工程浩大若以五年或恐過多而民力不堪若以三年
似乎太少而工難就緒今定擬四年為期庶民不甚勞
而工得早完通呈照詳蒙巡撫山西右副都御史批
據本司呈前事蒙批以三千之夫匠共四年之工役是
三千壯丁四年失業中間逃亡事故勢所必有議擬徵
解工銀足見為民為事之意但本省地方近年以來屢
遭災傷兼以徵科繁重今又益以是銀不惟民力不堪
抑且追徵難完則民有實勞工無實濟抑再議處别有
良便之法呈來具奏繳蒙此案照已經該道勘議前來
通呈詳奪去後今蒙前因議照修理府第料價夫匠皆
不可缺已經守巡等官估計合用料價銀五萬四千餘
兩夫二千五百名匠七百二十名瀋王乃灼見時艱深
恤民隱辭免料價止用夫匠今該守巡道會議前來欲
將潞安澤沁府州縣分概里均派工食銀兩雇倩夫匠
以四年為期夫三千夫匠不為不多四年為期不為不
遠倘處置失宜則王府無落成之期有司吏胥恣别項
之弊況前項地方累經災傷近頗豐稔而祿糧邊餉自
十年以來逋欠數多一時併徵急於星火小民破産賣
兒以應官司殊不聊生今再加以此役則一府二州之
民無一里而不應役無一人而不應役其為負累尤為
繁重雖議徵銀比之應役頗為便利但州縣之吏胥緣
以為奸嗣歲之豐凶難以預料倘致小民逃竄徵解不
前不惟有誤工程抑且貽憂地方誠有如本院之所慮
者相應議處合無將本司并所屬各庫無礙銀兩通行
查出務凑十萬兩之數本年先解四萬兩以後十六年
十七年十八年每年二萬兩差官徑送本府長史司交
割責令雇倩夫匠與本府旗校人等相兼做工等因備
呈到臣簿查先據山西布政使司呈前事已經批議去
後今據前因會同巡按山西監察御史看得布政司呈
稱要將本司并所屬各庫無礙銀兩通行查出務凑十
萬兩之數本年先解四萬兩以後十六年十七年十八
年每年二萬兩差官徑送本府長史司交割責令雇倩
夫匠一節無非期大工之早成寬里甲之出辦謹作事
之流弊體皇上親䘏之義擴賢王愛民之仁不為無見
既經該司勘議前來相應奏請如蒙勑下該部再加查
議合無將布政司并所屬各庫無礙銀兩通行查出務
凑十萬兩之數本年先解四萬兩以後十六年十七年
十八年每年二萬兩差官徑送本府長史司交割責令
雇倩夫匠與本府旗校人等相兼做工事完之日通將
做過工程用過銀兩買過物料各數目造冊奏繳查考
如此庶工料得以有濟而府第早見其成小人亦免偏
累之苦矣惟復别賜定奪緣係下情激切懇乞天恩願
辭料價早賜夫匠修理府第以全母子居處事理臣等
未敢擅便為此具本專差謹題請旨嘉靖十五年四月
十六日
地方災異自陳不職嚴糾庶官以圖消弭事
謹題為地方災異自陳不職嚴糾庶官以圖消弭事嘉
靖十五年六月二十九日起至本年七月二十四日止
節據平陽府稷山縣臨晉縣太原府五臺縣祁縣河曲
縣石州静樂縣清源縣沁州武鄉縣汾州介休縣孝義
縣鎮西衞寧化八角寧武守禦千戸所各申稱本年五六
等月日不等猛風大作驟雨連綿山水泛漲致將地方
軍民所種夏秋田苗俱被淹没無存稷山縣及稱各家
房屋倒塌民人樊月等淹死衣服器皿頭畜猪羊等物
被水漂没臨晉縣及稱峨嵋坡水泛漲將北門并城牆
衡開五百餘丈擁入城内水高約有丈餘致將居民周
輕等房舍一千五百餘間穀麥家活等器并鄉村衡倒
房牆壓死婦女馬氏等馬驘牛羊鷄犬無數及布按分
司府治六房牢獄儒學兩廡官宅齋號等房庫樓倉牆
養濟院盡行倒塌各房文卷泥壓破壞河曲縣及稱蝗
蟲從西北飛來遮隱天日喫毁田苗石州及稱將民郭
永陳等房屋一百三十五間被水推没介休縣及稱將
民住房多有淹塌鎮西衞及稱蝗蟲從西空飛約長數
十餘里從東北梁家坪等屯飛去寧化守禦千戶所及
稱天池汾河狂水泛漲沿北關城牆埧口頽傾五十餘
丈水流不及城門塞滿垜口進入關廂南平等屯漂去
人口軍餘賈伏胡興王政等房屋衣糧漂毁數多八角
守禦千戸所及稱溝渠平地淤漫田禾孳畜無存蝗蟲
從本所地方北甘河等處寬約三十餘里長約四十餘
里遮天隱日喫田十無一二寧武守禦千戶所及稱蝗
蝻將太原前衞虎北屯太原左衞麻峪等屯并本所三
岔溝屯田苗喫毁又據嵐縣申稱本年七月十三日蝗
飛遮天落食田稼一空興縣申稱蝗蟲經過苗稼俱被
喫傷不得秀實各等情緣由陸續具申到臣看得前項
災傷係干民瘼重事除行山西布政司委官分投踏勘
明實另行具奏續據平陽府蒲州申稱將南北二鄉欠
糧十圖人戶拘集東馬房立大比較間於本年六月二
十三日午時分忽有暴雨如注將馬道高牆淋漓牆根
浮動房屋一齊傾倒當即搬救内有打傷者一十五名
打壓身死者二十六名等緣由亦申到臣看係變異仍
批行該州死者賞給埋葬傷者亦給醫藥經該官吏另
行外卷查本年六月内先為天鼓鳴響事續為災異事
將天鼓鳴響冰雹打傷禾稼大水淹没死傷人畜等情
已經二次具題訖今據前因為照山西一省數月以來
天鼓鳴冰雹降霖雨作蝗蟲生其災異可謂重且數矣
除行都布按三司并府州縣衞所等衙門大小官員痛
自修省以圖消弭外臣聞之天人之際相為流通感應
之機有如桴鼓故和氣致祥乖氣致異人事所召天道
弗僭此固必然之理也臣又聞之洪範庶徵隨分省驗
職任有崇卑休咎有大小日月有久近地方有廣狹各
有所屬理不容紊臣為山西巡撫官今山西地方災變
累見感召之由其咎在臣緣臣才本凡庸加之衰病雖
葵藿之心徒勞效竭而駑駘之質驅策不前待罪巡撫
年餘以來尸素日深負乘無補人事有缺災變斯應臣
不任其咎而委之誰哉伏望皇上將臣特賜罷黜别選
賢能以充任使再照山西地方有司官員其庸劣貪懦
職業不修之人比之他處特甚一事之小動經歲時一
訟之微動費十百理斷不公冤抑不理強凌衆暴者益
肆姦傾術擠者日滋兼以撫字失道徵派無方貧難之
人無以自伸弱者舉家逃亡強者草竊行劫鬱結之氣
積而為災合無勑下該部再加議處行巡按御史比常
嚴加考覈將各官不職實跡具奏一體罷黜庶幾災變
可弭而地方有賴矣緣係地方災異自陳不職嚴糾庶
官以圖消弭事理為此具本專差謹題請旨嘉靖十五
年七月二十九日
倉糧事
謹題為倉糧事據山西布政司等衙門左布政使等官
呈稱據太原府申據本府大盈倉手本開稱本倉宇宙
厫不堪穀二千二百四十石玄黃厫不堪穀一千一百
八十一石三升七合八勺二抄信字厫不堪穀一千五
百五十八石五斗寒字厫不堪穀三千九百七十石閏
餘厫不堪雜糧穀一千四十三石五斗小麥一十石黑
豆四十一石五斗緣由到府轉申到司案查先抄蒙巡
撫山西地方都察院右副都御史案驗據太原府知府
揭稱親詣大盈倉將厫内收貯各年積穀上而去皮下
而至底於中取出一斗當面舂簸止得米一升一合累
舂皆然令人作飯食驗味苦難食備由案仰本司即便
會行糧儲道并都按二司掌印官將前項倉穀逐一從
長計議作何處分期為良便通將議處過緣由呈報等
因蒙此已經行查去後今據前因會同本司掌印左布
政使右布政使糧儲道右參政按察司副使都司都指
揮僉事議照前項倉糧積貯年深兼以地氣上升雨澤
下濕鋪墊無法曬晾非時以致陳朽不堪一至於此所
據經手人員本當追賠但年遠事故無憑提究失今不
處後將益甚今知府舉以為言相應亟處合無候詳允
日仍行太原府管糧官吊取該倉節年厫經卷簿到官
逐一通查明白除近年堆積堪用外其餘前項陳朽不
堪者盡行搬出曬晾扇簸㓗净盤驗見數要見陳朽若
干堪用若干另厫鋪墊如法收貯每遇支放軍糧之日
搭配放支及將巡撫衙門并司府衞縣等衙門官吏月
糧通行搭配庶不至於薰蒸概壞但倉穀數多事體重
大必須奏請庶可施行緣蒙案仰從長計議作何處分
事理各職未敢擅專擬合會議通呈為此今將前項緣
由呈乞照詳施行等因會呈到臣卷查先據太原府知
府揭帖前事已經案行山西布政司會同糧儲道并都
按二司掌印官從長計議處分呈報去後今據前因會
同巡按山西監察御史議照所呈前項倉糧委因積貯
年深兼以地氣上升雨澤下濕鋪墊無法曬晾非時以
致陳朽不堪一斗舂簸止得一升一合失今不處將來
陳朽日甚一日皆至通為灰塵是以有用之物盡致之
無用之地矣再照該倉經手人員法當追賠委皆年遠
事故無憑查究如蒙勑下該部再加查處合無行令太
原府管糧官弔取該倉節年厫經卷簿到官逐一通查
明白除近年堆積堪用外其餘前項陳朽不堪者盡行
搬出曬晾扇簸㓗净盤驗見數陳朽若干堪用若干陳
朽者開除堪用者另厫鋪墊如法收貯每遇支放軍糧
之日酌量搭配放支及將巡撫衙門并司府衞縣等衙
門官吏月糧通行搭配如此雖於原數不無有虧尚可
存十分之一二不至薰蒸概壞盡為灰塵矣緣係倉糧
事理臣等未敢擅便為此具本專差謹題請旨嘉靖十
五年七月二十九日
傳報大舉聲息事
謹題為傳報大舉聲息事嘉靖十五年九月二十一日
據山西按察司分巡冀寧道帶管鴈門兵備僉事稟帖
報稱偏頭關副總兵差夜不收報稱十七日敵人約有
二萬餘騎從青糜子溝等處進邊到於老營堡地方岩
頭寺下營離堡十五里副總兵盡率偏關馬軍十八日
到八柳樹堡下營離敵營二十里本道十八日二更時
分奉到本院明文即夜發行三關并八角守備等官嚴
加防守外等因據此本月二十三日又據太原右衞巡
捕指揮稟帖報稱本月二十三日酉時蒙偏頭關傅總
兵差夜不收李欽等報稱敵人約有四萬餘騎三股分
行本月十七日虎頭墩放砲一箇總兵官守備領人馬
前到地名高家莊迎見東山墩夜不收報說敵人約有
二萬餘騎往南行至岩頭寺方城下營有老營堡坐營
指揮王言本日卯時分領人馬至營盤梁下營敵人約
有三千餘騎與王言對敵間續到敵人約有一萬將王
言人馬圍定總兵官差夜不收傳與王言每軍一名牽
馬三匹步軍後排各拏鎗砲又傳與老營堡管新軍指
揮領步軍策應王言總兵官又差夜不收三十名各拏
火砲至黃家營放砲呐喊策應王言馬盡入堡步軍與
敵人對敵奪下敵馬二匹總兵官八柳樹堡領兵前往
老營堡策應後添平虜衞參將右衞參將共領官軍九
百員名合兵一處敵人哨見盡往西南去訖與岢嵐州
相鄰其賊未回等因隨據太原左等衞把總指揮稟報
蒙委本職統領人馬二十一日卯時到代州守備十九
日未時起程有寧武關守備差夜不收傳報總兵官分
付調取本城兵馬本日起程前赴偏頭關合營平敵衞
朔州等處俱有大舉敵人傳放砲火不絶等情稟報前
來又據代州守備稟帖報稱今有大舉敵人深入頭哨
馬俱是先年叛軍引領深知地道墩堡下聲言要米段
布疋適今在邊駐牧要來深入南搶鴈門十八隘口委
的缺人守把其見在操軍不足行伍秋班遊兵上班實
難支持等因又准鎮守山西副總兵差夜不收齎執大
同總兵官手本内開九月十四日據東路參將差夜不
收楊義口報十二日午時瞭報邊外西北來精兵銳卒
約有二萬餘騎往東行走離邊約遠三十里據報得此
會同巡撫大同都御史會議得北敵隊長小王子前次
大舉入境搶掠被我兵馬敵退出邊今又舉衆復来南
侵勢甚難禦本鎮兵力寡少必須請兵聯合遏截歸路
共圖成功等情手本前來調取本鎮遊兵前去接援等
因亦報前來本日據寧武關守備差夜不收報稱九月
二十日敵人約有一萬往馬邑縣灰泉子朔州等處去
訖二十一日敵人約有三萬餘騎往朔州馬邑縣圪老
瓘去訖二十五日又據鎮西衞指揮稟帖報稱九月十
七日敵人由朔州邊入十九日前敵兵八騎至本衞離
城六十里地名後子窪等處大營在於太原前衞小辛
莊等處其餘黨漫散於本衞右所大寨等處偶值天雨
通宵不止未嘗大肆攻搶附近地方多無疎虞等因稟
報前來二十七日又據太原左衞指揮稟帖報稱蒙委
本職於九月二十三日到天門關二十四日帶領官軍
前到地名鐵漏窪溝離關一十五里溝微窄處垜石牆
一處山頂上臨邊集石塊二十堆秤搭溝山上垜石牆
一處隨石牆下挑壕一處集石塊三十堆柞山岔小路
四處天門關至凌井驛三十里俱石山溝通無斬削去
處二十七日帶領各軍前去垜壘夾驢石口等因陸續
稟報到臣卷查本年八月二十八日先准鎮守山西副
總兵手本為傳報鄰境重大聲息事八月二十四日該
鎮守大同總兵官差夜不收楊雄傳報敵兵二萬餘騎
拆邊進入紅寺兒灣下營本鎮遊兵調去朔州住劄但
恐敵兵侵越三關地方兵力委的不支等情前來已經
差人齎文前去巡撫延綏都御史處煩照兵部題奉欽
依内事理將聽調官兵督發前來偏頭關防禦隨准巡
撫延綏都御史咨稱准鎮守延綏總兵官手本查得本
鎮竒遊兵二枝兵馬俱蒙總制三邊軍務兵部左侍郎
調往西路哨守定邊等營堡一帶地方所徵官軍無從
督發等緣由前來臣恐大敵一時侵犯兵馬寡弱何以
支持隨即移文副總兵如遇有警暫將禦冬黃河把總
指揮所統兵馬調去防禦間本月十二日准鎮守山西
副總兵手本及據三關遊擊呈各開稱本年八月二十
四日已時准大同總兵官手本將本鎮遊兵調去朔州
應援後與大同人馬合營分哨行至地名金家莊被敵
將遊擊祝雄左小指右腿肚左肩甲俱砍傷重不能領
兵況今大敵尚在鄰封乞要委官暫代遊擊祝雄領兵
防禦各等情俱各稟報到臣看得本省三關山西所屬
東路與大同渾源應州西路與大同朔州馬邑等處地
方相為掎角山南兵力寡弱全恃渾應朔州馬邑地方
以為屏蔽近日前項地方不可倚恃而本省山南地方
承平無備恐大敵深入未免地方受害一面案行鴈門
兵備道三關八角守備官及岢嵐保德河曲代州繁峙
等州縣各所屬地方俱要歸併堡舍預備器械銃砲多
積甎石灰瓶等物防禦一遇有警各就收歛人畜堅壁
清野一面行委都指揮使前赴老管堡代綂遊擊兵馬
選委都指揮僉事帶領官軍前去鎮西衞等處地方把
總指揮帶領官軍前去代州等處地方指揮帶領官軍
前去天門關等處地方各防守去後今據前因為照前
項敵人自今年正月以來屢犯我邊或逐赶出境或斬
獲首級今乃於九月十七日大舉至邊深入我境東至
繁峙縣地方西至鎮西衞五所大寨地方目今雖已出
境而大營尚在朔州邊地住劄察其形勢及各官所報
較之往年侵邊情狀頗異一枝入洪州地方以綴大同
東路之兵一枝既入老營堡地方旋入復出以綴大同
西路之兵使兩路之兵各自為救不能應援鄰封之師
而大營則深入徑下五所大寨可以肆然出境而無邀
截之患其為機謀亦深矣且調延綏應援之兵又却不
至再照本鎮極臨邊境兵孤將寡而外援不至況今敵
計深密異常即今正係馬肥弓勁敵騎馳突之時彼敵
人之性未必遽厭若再大舉深入其何以支哉伏望皇
上軫念三關地方為中外分界重地勅下該部早加議
處及行大同延綏援兵如遇敵人大舉深入三關地方
隨即應援勿得自分彼此致誤邊事庶敵人入無搶掠
之利出有邀截之患則我地得安彼勢亦挫不敢復為
深入之舉矣邊方幸甚微臣幸甚緣係傳報大舉聲息
事理未敢擅便為此具本專差謹題請旨嘉靖十五年
十月初一日
來降人口傳報聲息事
謹題為來降人口傳報聲息事嘉靖十五年十月初六
日據守備寧武關地方以都指揮體統行事指揮使稟
帖報稱本年十月初四日已時據朔州南窯子長哨夜
不收傳說平虜衞來降敵人說大舉敵人在大邊黑石
崖駐牧各殺牛羊整理鍬钁熟食要搶南邊地方等因
稟報到臣看得所報前項強敵先次大舉擁衆深入我
境仰仗皇上神威遠布敵退出邊今又復謀入邊雖敵
情難測聲東擊西未必即來然敵人之意在乎并吞況
先次累入未經敗挫其氣頗驕復来之舉難保必無且
各殺牛羊整理鍬钁熟食似有攻穵城堡之意況先次
延綏援兵預調不來而大同援兵亦復未至倘若一時
深入而三關兵力寡弱其何以支如蒙勅下該部再加
議處合無行文大同延綏撫鎮官員敵果大舉入邊三
關本鎮調取兵馬各督發聽調竒遊等兵星夜兼程前
來偏關住劄隨敵聲勢應援截殺若或敵勢衆大深入
久住聽臣亦調宣府遊兵應援庶邊鎮有賴而地方無
虞矣緣係來降人口傳報聲息事理未敢擅便為此具
本專差謹題請旨嘉靖十五年十月初七日
請官專管庫藏以便收放防革奸弊事
謹題為請官專管庫藏以便收放防革奸弊事據山西
太原府代州知州申照得本省先年稅糧徵派本色本
州原設監收同知一員經收邊儲等倉場糧草正德十
年間奉布政司明文會議得平陽太原二府澤潞等州
縣稅糧馬草坐派三關各營堡折收價銀解司差官類
解兵備道案發本州因缺監收去任知州代收出給通
關銷繳銀兩聽候三關并振武衞官軍月糧料草之用
嘉靖元年以後監收同知管理收放中間多有吏員出
身往往因事問革被盜皆因職微官卑人心不服及查
得每年解到糧草價銀三十餘萬兩每月三關支放一
萬七八千兩有之二萬兩有之見今該積銀三十一萬
餘兩況本州相離偏頭關并各營堡路途四百餘里寧
武關一百八十餘里鴈門關四十餘里每月差委官旗
赴州支領錢糧甚是不便況係邊餉重務為照大同庫
藏設有部官今本州監收同知官小力難支持錢糧重
大亦與大同事體相同查得寧武關先年設有官庫專
一貯放糧價合無將本州原收三關錢糧乞改本關適
中地方比照大同事例奏請部官一員職專管理防革
奸弊庶使官軍支給兩便錢糧不致疎虞緣係邊儲重
大事理卑州未敢擅專擬合就行為此今將前項緣由
理合具申伏乞照詳施行等因具申到臣看得代州知
州申稱本州設有監收同知專管收放三關各倉場糧
草價銀每年三十餘萬兩節年監收同知任内往往被
盜問革皆因職微官卑人心不服及要改設寧武關適
中地方比照大同事例奏請部官一員職專管理防革
奸弊一節不為無見但事干改設監收軍餉重務會案
行據山西布政司等衙門左布政使副使都指揮僉事
會議呈報與前相同議照將勇兵強而後邊疆可寧士
飽馬騰而後兵威可振故足食足兵王政之要而不可
有所偏重也昔有漢之興蕭何不絶餉道至與韓信並
稱為傑而我國家防邊禦敵凡有大兵重鎮如宣府等
處皆有郎中總督軍餉親自收支時有大警往往又以
大臣督餉如近年大同之變總制軍務則兵部侍郎總
督糧餉則戸部侍郎司糧儲之官顧不重哉今山西三
關之地偏頭關有副總兵老營堡有遊擊將軍守備而
下衞所關城營堡并黃河禦冬官軍三十餘處及二府
五十餘州縣修守民壯又數千餘名歲辦糧銀三十餘
萬兩而總司之者一代州同知耳又往往多吏員出身
及年老之人前項糧銀皆其自收自放是其司兵柄者
則比之宣府等處亦甚重而司糧儲者比之宣府等處
為太輕矣夫以卑官下品之人而司重利彼其日暮途
阻中間虚出高收被挾聽囑自守且不能矣況夫重利
所在大弊從之其豪強勢要之包攬衞所司隊之扣尅
積年奸書之侵索肆溢百出彼又何以能禁之哉故其
官往往多不能以自全或既罷官猶守支數年新官無
肯接管者知其利重弊多先已扣尅其餘矣況偏頭關
老營堡在本省極西北之隅而代州在本省極東北之
隅相去數百餘里而寧武關則在適中之地城中舊有
庫藏其公館數處亦頗宏大比之他州縣不同若於此
處住劄收放則各官關領銀人員甚為利便誠有如代
州知州所言及山西布政司等衙門左布政使等官所
議者如蒙勅下該部再加議處合無比照宣府等處事
例稍加低昂差主事一員奉勅管理親自收受各府州
縣解到價銀并勘酌本折坐放各衞所司隊官軍俸糧
草料及因時因地酌量主客兵馬糴買糧料草束稽察
姦弊或給批前來三年改選其代州同知查照偏頭寧
武二關同知事體遇有部官坐到本處倉場糧料草束
收放如此則姦弊可革豪強可禁錢糧不至缺乏而邊
兵有賴矣緣係請官專管庫藏以便收放防革姦弊事
理臣等未敢擅便為此具本專差謹題請旨嘉靖十五
年十月初十日
大舉聲息事
謹題為大舉聲息事嘉靖十五年十月十九日酉時准
鎮守山西副總兵差夜不收報稱本月十五日敵人二
萬餘騎從平虜井坪至朔州前後寨劄營十六日開營
由温嶺灰泉梁水溝三股頭兒過神池土棚至義井坪
下營十七日早起營由大辛莊等處擡營徑往西南去
訖偏關老營堡兵馬十六日午時到八角堡合營不滿
四千員名支糧料襲敵尾當差火牌夜不收調大同兵
馬未至待敵兵分散開營搶擄再報在野人畜已二日
前收歛盡入堅固堡寨等因具報到臣卷查本年八月
二十九日先為傳報鄰境重大聲息事已經差人齎文
前去延綏巡撫衙門請調兵馬間本年九月初十日續
為哨探聲息議調鄰兵預防寇患事將敵人近邊兵馬
不敷議調援兵等情具題并差人齎文延綏大同各巡
撫衙門請兵俱未督發前來本年十月初一日又為傳
報大舉聲息事將敵人入境援兵不至等情備本具題
本月初六日又為來降人口傳報聲息事已將來降敵
人傳說大舉敵人在大邊黑石崖駐牧各殺牛羊整理
鍬钁熟食要搶南邊地方攻穵城堡等緣由具題及又
調取兵馬間本月十八日止准巡撫大同右副都御史
咨稱遊擊將軍統領本部兵馬前去朔州聽候應援等
因回咨到臣兵馬亦未到鎮臣會同副總兵案行鴈門
兵備僉事轉行三關守備等官將沿邊一帶地方緊要
城堡修築城垣隘牆挑穵壕塹坑窖并分布步軍民壯
各嚴謹防守及預為收歛人畜堅壁清野其腹裏地方
臣會同巡按山西監察御史備行司府州縣修城池築
堡寨操民壯嚴保甲操舍餘防隘口謹烽堠脩戎器發
火器動錢糧嚴號令明賞罰防禦外今准前因臣已會
行副總兵與遊擊所統兵馬合營隨敵向往追襲行令
各城堡守備各守疆域防禦截殺其腹裏要害去處行
委都指揮張源統領寧武關下班官軍前去静樂等處
按伏截殺指揮於信統領太原三衞隨操餘丁前去天
門關防守指揮李承祖統領馬步官軍前去忻口等處
按伏遏殺以備不虞切緣北敵近日以來累次大舉深
入形勢異常臣嘗三次具題上徹宸覽兩次告急調兵
鄰封荷蒙聖恩累次勅下該部查議亦蒙本部酌量緩
急處置周詳其鄰封援兵今竟不至即今敵人率其徒
衆直至大辛莊等處擡營南下與静樂縣地方相近倘
乘虚深入腹裏地方承平日久人不知兵為患非輕而
本鎮兵孤將寡委難支抵伏望皇上軫念邊方重地勅
下該部再加議處合無行文大同延綏鎮撫官員作急
督發竒遊等兵星夜兼程前來隨敵聲勢應援截殺如
或敵人深入久駐查照臣先次具題許臣亦調宣府遊
兵應援庶敵人少挫不敢肆然而入邊鎮有賴而地方
可保無虞矣緣係大舉聲息事理為此具本專差親齎
謹題請旨嘉靖十五年十月二十日
十分緊急重大敵人累次深入攻圍城堡事
謹題為十分緊急重大敵人累次深入攻圍城堡事嘉
靖十五年十月二十一日夘時據寧化守禦千戶所署
印千戶丘山稟帖報稱本月十七等日敵人不知其數
從寧武關支鍋石口等處進入搶掠十八日寅時分約
有三千餘騎到於本所城北一股四散各屯村搶掠殺
人放火一股東北攻圍城池墩臺本所署印千戶丘山
隨即督率官軍舍餘并鄰城居住静樂縣民人上城分
撥四面各用弓矢器械火砲石頭砍打至本日申時分
方纔退回離城八里石佛屯大舉敵人住劄放火燒房
搶擄人畜等情本日戌時又據偏頭關守備楊璲稟帖
報稱本月十七日午時分據原差平寇衞傳事夜不收
段三稟稱十六日本城走回人口來說邊外還有六萬
敵兵十七八要搶山西本月二十二日又准副總兵差
夜不收武剪兒口報大舉敵兵不知其數前後聯絡三
十餘里深入鎮西衞地方往西南去訖各等情稟報到
臣看得前項敵人近來糾集徒衆累次大舉深入本年
八月二十五日越過大同鎮渾源應州廣昌等州縣及
過界山直入繁峙縣地方九月十八日越過老營堡偏
頭關八角所等處直入鎮西衞伍所大寨地方十月十
七日又從平虜井坪朔州由温嶺灰泉梁水溝過神池
土棚義井至大辛莊直至静樂縣界至寧化所攻圍城
堡今又糾合大衆前後聮絡三十餘里深入鎮西衞地
方西南去訖為照前項敵人先年固有深入之時然皆
數年一至旋入即出未有如近日前後不三月間四次
深入而每入動則數萬至於今次之入敵營聯絡三十
餘里勢甚浩大而攻城放火大異尋常且敵既入鎮西
衞地方則長驅南下無復武備腹裏地方承平日久人
不知兵孰能為之支抵正使敵無他志得利即回又安
知既去不即復來而本鎮兵孤將寡副總兵及遊擊將
軍合兵不過四千餘員名累調鄰兵匹馬不至而敵勢
浩大如此雖使豪傑之士遇之寡固不能以敵衆一固
不能以當百而況臣等凡庸之輩哉臣事在剥膚心誠
危懼伏望皇上軫念民命至重地方可虞十分急迫勅
下該部早加議處查照嘉靖十二年宣大重大聲息事
例調發遼東延綏遊兵各一枝前來聽臣及副總兵調
用事寧各歸本鎮或照臣近日節次具題調大同延綏
遊兵應援及敵久住深入亦調宣府遊兵庶敵人少挫
不敢再為深入之舉矣邊方幸甚微臣幸甚緣係十分
緊急重大敵人累次深入攻圍城堡事理為此具本專
差親齎謹題請旨嘉靖十五年十月二十三日
風憲官員患病危迫事
謹題為風憲官員患病危迫事據山西按察司分巡河
東道兼理兵備僉事王世隆呈據河東運司經歷司承
准使司照會切照巡按山西等處監察御史沈鐸自巡
按河東徧歷蒲解二州猗氏等十二縣清審鹽丁除革
奸弊因風土不宜飲食不節遂起痰𠻳寒熱之疾藥石
罔效近來前疾愈甚況舊有怔忡腸風痔漏等症不思
飲食日見本官病勢狼狽不敢隠默況鹺政係干邊儲
事關三省不可一日缺官合行照會本司即便轉呈施
行等因到道為照本院自接臨河東本道亦嘗巡歷相
隨親見本官委有前疾且今復作愈重誠難料理鹽法
擬合呈報為此今將前項緣由理合呈乞照詳奏報施
行等因具呈到臣看得所呈惟恐尚堪調理復差醫官
李九思前去胗看得本官委有前疾亦報到臣據此切
照巡按山西等處監察御史沈鐸自受命以來徧歷州
縣清審鹽丁大小鹽政理處得宜風力丕著憲度克修
人心畏懷地方仰賴正宜始終其事以荅羣望但委因
風土不宜致成前疾況本官夙有怔忡腸風痔漏等症
新舊之疾一時交作藥不即功體日以弱不能經理一
切政務必須久於静養方可望其生全如蒙伏望皇上
軫念鹽政重務事關三省不可一日缺人合無勅下該
部查例行令本官回籍調理病痊赴部聽用仍别差御
史一員前來接管鹽政如此則不惟本官得以荷皇上
曲成再造之恩而鹽政亦不至於廢弛矣緣係風憲官
員患病危迫事理未敢擅便為此具本專差親齎謹題
請旨嘉靖十五年十一月初六日
苑洛集卷十四
