苑洛集卷十二
明韓邦奇撰
滿江紅廣武道中
漠漠霜天孤城下九秋時節飄零處寒燈獨照荒山幾
疊渺渺長空哀鴈呌凄凄野戍悲笳咽望秦川今夜到
明朝頭應白來時候柳可折纔回首流芳歇嘆玉關
人老歲光奔迫代馬踏殘青海草塞風吹落雲中月愧
浮沉今已負平生應悲切
金菊對芙蓉閱兵鴈門登城
樓起層城城蟠絶岫旌旄上拂雲天看龍蛇陣繞虎豹
關嚴班聲一喏桑乾沸青霄外震裂恒山有英雄驍將
黃金繡鎧白玉雕鞍北望殺氣騰騰更飛霜漠漠萬
里行遥把壯心引動鼙鼓填然(君子聞鼙鼓之聲則思戰伐)合當痛
飲黃龍府縱兵十日蒐畋好生擒开罕招徕冐頓約束
樓蘭
滿江紅哀仲禮
四野停雲哀猿哭瀟瀟渭水傷心處青山雨歇白楊風
起十二樓中誰是主(昔宋儒不忍倍其師云主家十二樓妾身當三千忍妍主衣裳為人)
(作春著)三千門下空珠履想當時雪夜渡冰舟成何濟(仲禮)
(每同諸友雪夜趨講席者三冬渡洛水每三鼓始歸)五經義十九史班馬才關閩
志但萋萋荒塜寒莎遍地長夜沉沉何日曉綿綿此恨
何時已看穹碑歷歷寫衷腸千行涕
踏莎行(趙氏二子仲典仲禮皆以奇童稱仲典十七秋試歸病於途死仲禮十九秋試)
(歸病於途死二子生時其母夢紫龍入室即飛去人見二子奇特謂必大成皆夭歿異矣)
綠柳沙迷(宇文泰所植千株在沙苑)白樓烟裊(白樂天同州懷友皆二子原所)莎青
花落鵑聲杳紫龍兩兩没遙天雙雙玄鶴歸華表子
建才高甘羅年少論經綸那有君懷抱竟一抔黃土掩
英賢想九原痛恨乾坤老
滿江紅吳中秋
時序驚心庭臯下梧桐一葉才回首春光幾許早來秋
色遙憶去年燕市酒忽看今夕吳中月最飄零無定似
浮萍功名客江千折山萬疊壯志寒歸心切筭人間
業帳何時了絶百歲奔忙愁裏過楚臺漢塜君知得若
待黃粱夢醒始知休真癡惑
踏莎行春思
夢轉紅英愁生綠綺小窗獨對應無語雨餘花氣細侵
簾畫梁燕子雙飛去情緒千端家山萬里鄉心不為
功名繫沉雲重隔華山青長河不斷空流水
滿江紅客思
雪浪連天還幾陣隂風怒作正此際潮生越海吳江楓
落萬里孤舟漁火對滿山溟雨灘聲惡縱缾中有酒洌
如泉那堪酌愁似海心如爍多病體難支閣說海棠
開了便酬初約七夕重陽都已過楚臺空負朝雲合望
長安雲樹阻歸程成蕭索
踏莎行盟臺
落日荒荒停雲脈脈行人共指盟臺說相如曾此挫強
秦汗青萬古稱豪傑韓信興劉陶朱霸越英雄自有
謀王策當時一怒顧長刀將軍頸上空流血
玉樓春客中春
檻外桃花紅似血岸上柳條青可折美人何處春醉眠
獨倚高樓看明月樓上玉簫聲斷絶江上琵琶還慘
切夜深風送海潮來回首秦關腸欲結
踏莎行韓信廟
高嶺連雲繁烟帶雨長楊滿路悲風起將軍墓上草蕭
蕭荒祠白日眠狐鼠九里山前未央宫裏凄凉往事
煩胷臆烏江汾水兩悠悠東流不盡英雄淚
西江月春思
殘雪已消往事東風又報春愁珠簾不捲玉香鈎庭院
遲遲清晝細雨繁花上院輕烟碧草汀洲一聲啼鳥
水東流春在小橋楊柳
沁園春重陽
木葉初飛重樓鴈過又是重陽有缾開清洌樽中酒綠
枝含瘦冷籬下花黃佳節難逢茱莄細看劇飲高歌總
不妨君聽取但此身粗徤莫更思量古今總是亡羊
漫得失輸嬴夢一場看龍山事往夕陽明滅楚臺人去
烟草荒凉半瞬流光百年浮世回首西風易斷腸對知
音且頽然一醉山月蒼茫
鷓鴣天鎮虜臺宴諸將
戈戟叢中玳宴開正同諸將捉生回十年高卧希夷峽
此日還登鎮虜臺長劒舞巨觥催帳前金鼓震風雷
李陵碑外天驕遁遥見旌旗報捷來
西江月同前
臺下縱横鐵騎筵前錯落金巵風煙不警太平時正是
賞心樂事流水落花片片小橋垂柳絲絲韶光那覺
是邊陲此日須抛一醉
臨江仙三月三十日
芍藥牡丹開已罷明朝不是春光鶯兒撩亂送斜陽繁
華應不盡蜂蝶且休忙幾架薔薇依碧檻新荷更滿
芳塘水晶簾外細飄香推枰聽玉樹移座倒金觴
西江月易水
西望遠山落日南來暮柳繁烟鳥啼花發自年年成敗
興亡幾變白水河邊壯士黃金臺下英賢到頭惟有
斬燕丹干古令人哀嘆
祝英臺近妾薄命
夜光闌紗窗曉啼鳥正當戸春夢岑岑遍繞天涯去恨
來還自尋思五更風雨應不到東君去處東君處如
有這箇風光應思我難度況又東風早晩縈飛絮看看
太半韶華匆匆過了是誰把青春孤負
臨江仙重陽
藍水經霜清徹底玉山遥送青來寒雲浮雨過庭槐白
衣攜酒至黃菊幾枝開盛友還逢佳節賞獨憐多病
形骸登臨未減昔年懷西風齊著力送我上高臺
永遇樂妾薄命
鶯舌輕調燕泥新綴蝶夢先醒籬落誰家夭桃臨水横
放一枝紅影此時無奈青樓音信却似缾沉玉井歎青
春容易抛擲早過二分光景珠簾半捲銀屏獨倚還
把雲糚重整檢點韶華嬌柳夭桃誰占東君窮此君還
似楊花無定點點和烟芳徑但無言憑欄悄悄此心自
省
謁金門春樓
珠簾捲樓外春愁無限雨過荼䕷春色減落紅驚滿院
枝上燕慵鶯懶誰與韶光為伴煙柳絲絲迷望眼闌
干空倚徧
風流子京華
京華佳麗地風光好難解故園思況洛苑雲山渭濱花
柳安排春色日待人歸金臺下數聲青燕語幾點白楊
飛喚起庾愁驚回楚夢不須秋到便想鱸魚虚名和
虚利中何用苦苦為這棲遲那黃粱易熟白駒難羈教
旅魂無著鄉心如碎晝長人遠且飲芳巵最是不堪消
遣午醉醒時
臨江仙塞上
烽火戍樓明萬里昏昏漠月蕭關數聲羌笛夜漫漫邊
愁聽不盡鄉淚望澘然逢人莫說封侯事暮雲白骨
沙寒煖河流血幾時乾將軍多廟筭不久凱歌還
臨江仙同前
月明敵騎乘秋入兵氛處處塵烟霜清草白曉尤寒塞
風吹黑水天霰暗隂山將軍親授黃龍鉞提兵十萬
當先不擒冐頓不回轅怒披金縷甲直指玉門關
滿庭芳
九夏初長午隂方轉綠檠翠葆團團芰荷風動香度畫
屏前簾捲晝閑人靜驚心處時序推遷三春裏嬌鶯乳
燕今已老花間此身還却似亭池萍泛飄泊自年年
歎一生湖海兩髩闌鬖蕭索思鄉王粲更憔悴多病文
園虚窗下不堪情況白日抱琴眠
風入松客春
畫樓簾捲篆烟微煖雨霏霏雲山極目家千里天涯何
日歸期寂寞庾愁似海飄蕭潘髩成絲鶯兒壓折海
棠枝飛上薔薇深紅淺綠應無數逐東風滿院芬菲最
是惜花心切只憂花落春歸
燭影搖紅端午
荷綠翻風榴紅鬭日端陽節湖光百里碧波搖是
處華筵列菰角玉紅銀白泛金觴香蒲瓊液綵懸
艾虎錦奪龍舟佳人豪客笑語聲諠誰知此際
堪悲咽騷魂千載尚悠悠日暮吟湘澤幾點黃梅
雨歇欲懷古俄成悽惻不如醉了還勝似醒時免
煩胷膈
中秋月別舍弟
同在天涯君歸也(協)日暮長途煩蒸溽暑孤館泊誰家
蘆溝橋下望灞陵一樣銷魂塞水流沙月滿蒹葭飄
零也渭水川川秦山疊疊無奈嶺雲遮迢迢今夜(協)想
池塘客夢岑岑還繞京華
踏莎行夜餞良謀進士入函谷已已
畫閣東頭荼䕷架底一輪明月天如洗潘安年少更多
才馬卿抱病春尤劇愁溢朱醅情添綠綺天涯易落
驪歌淚說明朝人渡灞陵橋夢魂隨繞函關去
踏莎行送童推官
霜滿遥山雲連荒戍征車獨策天涯際幾番回首望京
華風煙不斷關河樹鄭國流風晉陽邊地幾年遷逐
飄零處近聞天子奏神功紫泥不久徵君去
醉蓬萊七夕
正素秋新霽玉宇澄凉金風蕩暑月上珠簾却鈎簾不
起遠岫雲生奇峯忽出比山峯還翠綠蔭瑶階紅香寶
檻碧天如水靈鵲橋成銀河喜度迢迢今夜年年此
會灞水銷魂有橋平如砥人在流沙看看已老只經年
别淚天上人間歡娛何處悲愁何處
蘇幕遮風雨春暮
昨朝風今夜雨雨横風狂偏在梁園裏斷送春光春幾
許寂寂紅芳漫委青苔墜(詩落花寂寂委青苔詞餘紅落盡青苔院)蝶蜂
忙鶯燕語共怨東君不替花為主無計留春春欲去多少
春愁且對殘紅醉(殘紅且愛且惜也)
木蘭花慢重陽
碧梧寒景物呈秋象好秋光正玉鴈南飛金風西動白
露含霜缾中茱萸酒綠東籬下還見菊花黃試問人間
佳節一年幾度重陽共知音一醉紫霞觴得徜徉便
短髮蕭蕭從渠落帽也自無妨龍山高人已往看龍山
依舊晩蒼蒼樂處須開笑口休思身在他鄉
襄城遺曲瑟奏
多才自累百感攢結天涯渴病思歸客渭水新豐家山
在那些南南北北奔馳歲歲年年飄泊悽切悽切好悽
切鴻鴈又來也天末數聲哀聚散梧桐葉幾陣西風瑟
瑟玉簫聲斷秦樓月秦樓月星河縹緲萬里波搖照徹
長江千折長江東下何時歇六代繁華都泯滅夜半寒
潮蓼岸荒洲石頭建業
踏莎行秋江
赤葉凋霜黃花冒雨鴈聲秋斷寒江渚一篙新水海潮
來滿山宿莽嵐煙起紅蓼灘頭白蘋岸底小航深繫
漁郎醉笑瓜洲壩下利名人向夜來還逐風波去
黃粱夢謝仕歸
見青山猛自驚又黃粱一夢醒喜高鳥脫樊籠寶劒空
鳴滿柙兵書都没用有慶雲天上生看甘泉地下湧
說風火九邊寧豫大豐亨白髮書生心自醒
漢宫春過驪山山下有華清池温水數泓
綉嶺温泓自豔妃浴後池水難澄至今千年粉臭百里
脂腥想當時帶得洗兒湯傾入華清秦下客往迴過此
風來掩鼻趨行辱没山靈并天鑪騰碧地竈燒紅不
如滻河飄雪灞水逆冰却教人到與馬嵬泥一樣看成
君聽取漁陽鼙鼓方知哲婦傾城
長安月驪山
望驪山秦宫凌漢周火連天到如今繁華理瓦礫恩愛
(褒姒)付塵煙周家長秦家短眼前一樣凋殘嘆温泉玉
娥(貴妃)參乘翠輦嗚鑾到如今西風吹水冷孤月照沙寒
飛霜樓明珠殿無人更倚朱闌
踏莎行劉道長生子
麟鳳呈祥熊羆夢協明珠掌上圓如月萬家燈火慶長
年初辰明日元宵節閥閱高門箕裘世業天公固永
仁人澤馮京原是玉皇童釋伽親抱來銀闕
浪淘沙華陰諸生賀翟長教會試
師道最尊嚴綘帳高懸門前立雪盡英賢況有文章堪
樂與桃李翩翩暫且擁青毡不日鵬摶明年春滿杏
花天聖主臨軒親策士身上金鑾
踏莎行于少保石將軍
乘勝驕兵憑凌中夏高才謀國于司馬將軍一砲定江
山至今閭巷傳詞話(小說家編成石家詞話優人唱說)莫說南宫見存
東駕虎符誰向襄藩下智哉長史止王車難將一手瞞
天下
踏莎行客中清明
萬點紅芳千條金絮韶光爛漫春無際愁人抱病在天
涯却如赤葉霜枝墜舊塜笙歌新墳涕泪紛紛冷雨
迷烟樹杏花村有酒縱如泉對壺觴反著鄉心碎
水仙子秋思
月娟娟空上海棠枝(已無花)風瑟瑟催殘楊柳絲露零零
易落梧桐淚倚西樓看鴈歸隔天涯萬里相思休說
到夢中是假暫歡娛還勝醒時夜迢迢夢也還稀
折桂令金陵
上高城嘆息金陵望不盡萬樹楸梧何處是六代宫庭
陳宋繁華齊梁文藻王謝流風都做了一場話柄還落
不得半箇虚名只有那江漢多情依舊朝宗寂寞殺夜
半石頭潮打空城
駐馬聽春思
春思依依習習和風春晝遲看他遊春杜甫喜見春來
又怕春歸耽春不覺髩如絲向海棠還問春消息燕語
鶯啼碧闌干外春光有幾
同前
春雨霏霏綠柳絲絲春漸肥看他萬花枝上都是春光
蜂蝶休疑擔頭春酒隴頭詩風流人是春光主燕語鶯
啼碧闌干外春光有幾
滿庭芳洛陽懷古
深秋旅程邙山雲起洛浦風生風悲雲慘斜陽映往事
傷情牛羊坂是英雄墳塜禾黍場是帝王宫庭今和古
成長夢只丢下些虚名虚姓糢糊在斷碑中
綿搭絮邊城春到遲
昏昏漠日下荒臺望遥天極目凄凄春盡邊山花未開
對寒杯百感興懷家鄉萬里白髮還催何處是渭水秦
城雪滿紅崖鴈不來
同前邊城秋來早
邊沙慘慘逐人來見西風纔報新秋赤葉蕭蕭霜已催
上高臺百感興懷你看那燕關趙塞都做了古往今來
當不得弔古思鄉野戍悽悽却又畫角哀
駐馬聽寄答世寧進士壬申
别意悠悠又是西風萬里秋那堪雲迷白鴈露冷黃花
月滿朱樓柳條折斷水東流思君一夜把潘腰瘦多少
離愁輕塵弱草人非如舊
緜搭絮咸陽懷古
滿堤衰柳暮蟬鳴倚西風駐馬高崗極目咸陽百感生
嘆英雄霸業成空望不盡寒莎烟荻尋不著漢闕秦宫
只丢下些剩水殘山雲物凄凉落照中
清江引曉秋
銀箭催更天漸曉金井梧桐落(勞協去)西風小閣寒殘月
疎簾照王仲宣此際愁多少
綠樹滿庭清氣生寶鴨消銀鼎風傳玉鴈聲霜没金蟬
影就不是宋玉也愁難整
樓上殘更鷄呌徹銀蠟還明滅笛飄别院風砧急長廊
月蕭條庾信愁難說
河漢西傾生白露三四寒鴉語黃花月下殘紅葉風前
舞張衡到此把愁添做五
駐馬聽餞堯甫舉人時在關中弘治乙丑
夜色蒼蒼酒滿芳樽恨轉長那堪聲沉玉漏香盡金鑪
燭冷銀缸離情纔說兩三行簷前却早鷄三唱休題起
行裝却早把殘魂銷盡不須到灞陵橋上
水仙子同州道中懷古
落花不見採蓮舟亂柳難尋沙苑樓莎青白塜清明後
長春宫麋鹿遊把豪華都做了一望荒丘長揚坂繁烟
埋恨夕陽亭落日生愁留不住渭水東流
滿庭芳送宗周舉人已已京師
陽關柳新玉河波煖燕閣(協稿)春深斜陽滿目增愁悶别
酒重斟北邙坂英雄休問霸陵橋芳勝休尋越兜起離
人恨似這等浮名絆引只待長卧華山雲
朱履曲邊城夜雨
對寒燈邊城今夜望長安家山在那些鴈南歸人没箇
去時節風瑟瑟催殘漏雨瀟瀟打紅葉多管是替愁人
來添悶也
駐馬聽過北邙
落日荒荒羸馬西風度北邙但見寒鴉古木衰草平原
殘柳長崗纍纍高塜卧斜陽知他是何朝何代何卿相
展轉思量榮華富貴古為今樣
終歲奔忙十度驅車過北邙當時朱顔綠鬢如今短髮
蕭蕭古貌蒼蒼五十年一枕夢黃梁到醒來回首堪惆
悵世路茫茫山河如舊人情新樣
寄生草晉陽懷歸
晩霜遙玉壘寒晩雲多金臺迥想蓴鱸禁不得西風動
對鶯兒彈不出南薰弄望烟霞丢不下東山景急歸來
却早是白頭人到此時看破了黃粱夢
又
又不是貪山水又不是愛神仙人家筵席也終須散諕
殺人鶴唳華亭嘆愁殺人鳥盡淮隂怨聰明人須早過
是非關英雄漢挑不起功名擔
肯排山山能撼肯倒海海可翻只是我意兒裏不要緊
心兒裏懶沒來頭無限閑拘管不中用多少閑文案黃
石橋收了子房編玉門關掛起班侯劍
又
我本是釣鰲人做不得攀龍客(協上)千萬般怕負了皇恩
大二十年償不盡經綸債兩三翻空惹得青山怪歸來
一嘯海天空醉時節還覺得乾坤窄(協上)
洛陽橋春柳新岳陽樓隂風動蔓草長休迷了淵明逕
華峯高還尋著希夷洞五湖深繫不住陶朱艇養閒身
猿鶴伴丹霄鑄衰顔龍虎蟠金鼎
你看那三傑忙你看那四皓閑漢家青史都把名兒顯
白樓綠柳是吾家苑渭濱河曲與漁樵伴對知音還取
古琴彈散幽情細把羲經點
朱履曲思歸
我也曾披金甲坐鎮玉關我也曾步玉階侍講金鑾都
是一場傀儡閙喧喧也未必山林好也未必省臺安得
抽身便宜了千千萬
新水令帶過折桂令秋思
客窗風雨苦瀟瀟幾番將離魂驚覺(協呌)晩沙秦苑迥秋
水灞陵遥極目迢迢又天涯一夜曉短髮彫搔病不
相饒愁不相饒為病多減了酒量為愁多瘦了詩腰酒
量減劉伶潦倒詩腰瘦庾信蕭條鴈下空壕葉落庭臯
不曉事草砌寒蛩夜深時絮絮叨叨
朱履曲子房從赤松子遊托也
廷尉司蕭何械繫未央宫韓信誅夷那英雄早已見先
幾赤松子人何在黃石公數真奇知情的只有箇越范
蠡
新水令帶過折桂令别仲華進士辛巳
曉亭三疊奏陽關共離情春愁黯黯鶯聲遥入座花氣
細侵簾梅雨無端把韶光一夜換休怪我懶上雕鞍
量這些過隙浮蹤消幾度千里關山柳折金絲酒斟玉
斝詩滿雲箋魏俊逸才高子建晉風流年少潘安苑草
芊芊渭水川川(二句佳景也)也知到後會多期再來時只怕
我兩髩斑斑
鴈兒落聯得勝令閩中秋邀楊喬夫飲弘治乙
夘
斫霜螯紫蟹鮮傾秋露芳樽滿小園中綠橘垂疎籬下
黃花綻碧亭亭窗外兩峯寒却不覺身在瘴江邊金陡
潼關道(子家也)天台玉瀑泉(喬夫家也)望鄉園萬里雲山遠且
追歡醉如泥錦瑟前
苑洛集卷十二
