苑洛集卷四
明韓邦竒撰
廬州府同知贈通議大夫都察院右副都御史頋
公暨配周太淑人合葬墓誌銘
晉顧榮之後有裔孫廬州府同知曰似翁士則孝廉治
則循良號似齋鄉學士仰而尊之也稱似翁以子南京
刑部右侍郎秋山公巡撫時贈通議大夫都察院右副
都御史云太淑人女稱曰淑婦稱曰順克逑君子亦以
秋山獲封云翁生於成化乙酉七月初八日卒於嘉靖
壬辰正月初九日享年六十有八太淑人生於成化戊
子十二月二十有六日申時卒於嘉靖丁未十一月二
十日丑時享年八十秋山及兄弟將以戊申年(闕)月(闕)
日合葬於姚之烏戎湖山之陽以端溪少司空王公
瓶山大卿項公狀問誌銘云翁諱蘭字斯馨浙之紹興
府餘姚縣人也其先本會稽人八世祖曰華甫以明經
膺元世祖聘授安慶知府左遷餘姚鹺司副使始附籍
餘姚高祖考諱斯道字汝立號一齋以鄉貢為樂平府
經歴妣陸氏曾祖考諱善敬字克恭妣丁氏祖考諱敏
義字邦直妣汪氏父諱駿字天馴號澹庵贈都察院右
副都御史母應氏贈淑人皆以秋山貴也太淑人姓周
氏亦姚之大族也父諱瑞母徐太君門第相若故結好
云翁幼而穎敏從伯父驌學禮經又從邵公文盛邵博
學敦德名儒也自是翁所造益宏矣弘治甲子月湖楊
公典鄉試得先生卷動容稱羡遂登名魁亞明年乙丑
南宫弗偶入太學監期將滿聞澹庵公疾告歸養大司
成楓山章公留行俟附選翁固辭章公大加噐重踰二
年澹庵公卒翁居喪葬祔虞祥一循古禮正德辛巳授
大名府判職專捕盜翁多為間諜所在擒捕無遺地方
以寧壬午河南大盗上堂擁衆犯山東河北中外以為
憂翁躬率驍勇扼其北渡無隻馬犯境者恒滑諸郡縣
瀕河善崩築塞之費歲以萬計㭬聲不息旋即衝决少
司空章朴菴公檄翁治其事河政大脩用省而功倍矣
濬滑民饑翁煑粥多所存活又以米價騰貴緣鼠孽潜
熾商旅弗通也乃分遣義兵四出廵邏舟車始無阻趨
利者盈道價折若有年甲申入賀至保定有盜將犯翁
問知翁也曰是大名慈惠顧使君兒郎軰豈得相犯竟
引去翁佐郡七年撫廵當路薦者七奬勞者四十餘銓
部上翁最贈澹庵公如其官應淑人封太安人太淑人
亦封安人己丑擢廬州府同知甫三月聞應太淑人訃
歸葬一如澹菴公禮逾三年卒鄉之大夫士識與不識
咸悼惜之太淑人幼警慧織絍烹調不習而能在閨時
遇父母疾即憂不自安太君曰吾女以事父母者他日
事舅姑當婦德矣及笄歸翁事汪祖姑澹菴公應淑人
備極孝養澹菴公喜曰得佳婦矣翁遘疾幾三年太淑
人湯藥省伺朝夕忘瘁及翁官大名廬州每當行縣太
淑人必扃鑰門戶戒僮僕無私出每家宴輙語翁曰民
猶子也財民命也撫其子而忍夷之命將誰與我人謂
翁之賢太淑人内助居多翁歿諸孫皆幼太淑人躬自
訓飭務令讀書知禮節俾罔墜於家聲又督諸婦務勤
儉去奢靡皆身先之性好施予䘏貧至觧衣脫簮珥翁
好學不倦士多從之遊其最知名則桂林工部侍郎蒋
公淦屠公楷兵部郎中鄭琬同郡廬江尹吳廸進士俞
大有南康判沈有年沒後十餘年提學徐少湖舉入鄉
賢祠大名守張鄮西舉入名宦祠两血食焉太淑人雖
未學文然曉識大義當封時齋戒焚香拜闕受恩既而
泫然流涕曰我先大夫勤苦沒世獨不見此傷哉秋山
每迎養輙不往曰我冢婦也當奉先祠秋山轉刑部以
太淑人年高延緩圖終養太淑人不悅曰汝但盡心王
事勿以吾為念汝不行吾不食矣秋山始之官嘗聽諸
孫讀舜完廪事曰吾家免此矣又聞讀小學失節事大
餓死事小曰諸婦聽之但不願見此也子男四逹同安
訓導遂所謂秋山者也正德中諫上廵遊杖之闕下遠
早卒逵國子生孫男八廉大理評事衮國子生庶序奱
俱學生麃爕褒曾孫男四女二銘曰難諶者天可諶者
仁維仁之先克孝於親維仁之實施德於民允廸君子
似翁其人嗟嗟乎似翁道遠而位邇畜亨而施屯乃蕃
衍於嗣世奚必於其身端溪之狀所謂不可欺者天足
以上格鬼神者邪維太淑人閑閑内行維此顧氏一門
之盛遡其源咸太淑人中弼之餘慶也於衍猗衍姚山
之野外列四獸中容萬馬欝欝佳城以待仁者永福永
譽千百世之下
一峯屈先生墓誌銘
太華之隂渭水之南有斐然君子屈先生卒年八十矣
先生温乎其恭肅乎其矩坦坦而易侃侃而直廣顙美
髯神徤骨聳風格峻偉望者生敬焉竒自童子時即識
先生今竒已班白矣而先生卒嗚呼傷哉先生孫生員
作奉都御史華峯先生状來問銘華峯先生為先生姪
鄉之名德時之貞臣也其言固足徵云先生諱弘智字
鑑之號一峯姓屈氏其先楚之公族漢高帝徙齊楚豪
傑於關中始為華隂屈氏曾祖唐始宏厥家祖文通以
才行著聞洪武中高皇帝欲官之文通不欲仕附軍籍
免守令辟脩西嶽廟禮遇之且令一子為生員父韶字
九成弱冠充縣學生以文章顯名關輔入國學祭酒司
馬公噐重之試陞上舍後授山西隰州同知有遺爱見
三原王端毅先生墓碑母李安人勤儉治内以婦道稱
族里先生生而穎秀七歲入縣學三髻能文遇試援筆
立就每出竒語既長博通子史前後提學憲使多噐重
之或錄其文傳示諸生故關内士多願交先生而先生
亦好納識豪傑由是先生名益著然阨於天凡十一應
鄉試竟不第初成化乙未創建白河縣臨川伍憲使徵
先生充白河生先生曰俊乂之士便當魁名天下乃不
能自立于鄉邑而欲就僻邑之廪哉且吾父母老非人
子遠遊時也至正德辛未創建紫陽縣寳應朱憲使以
先生年幾六十弗第徵應紫陽貢亦不就庚辰先生年
七十矣乃嘆曰古者七十致仕吾尚可為諸生也哉士
之弗遇古今亦不獨弘智也棄其廪就閒信陽何憲使
亦素重先生與之諸生服終其身自是杜門謝事當世
顯貴人雖素交厚亦不與面惟理先壠脩祭祀教子孫
耕讀而已暇偕華峯先生講說今古辨析聖賢微旨每
至分夜或燕服便巾徜徉於華麓渭濱之間忻然自得
曰此皆樂地也先生情静識遠畏義好德恒以天理人
心隂隲感報勸示家人因人之行而預占其禍福皆中
云配李孺人亦以内則聞子男二長鈍娶張氏繼馮氏
次介娶牛氏女二長適聽選官李松次字縣學生牛文
騂卒孫男七奮聘丁氏企聘丁氏作娶馮氏喬娶府檢
校李世芳女倬偉常童俱幼孫女四長適都司吏萬泰
次字丁受餘未字曾孫男一天赦鈍等卜是年十一月
十日將葬先生於臨渭祖塋之次銘曰彬彬先生有斐
其儀經明行脩乃阨於時嗚呼先生如圭如璋如瑚如
璉君子之章白河弗屑紫陽是棄鵬摶之志鴻漸之翼
天不可道實命不同其羽可餙匪塞匪窮匪塞匪窮令
名不已而耕而讀爾孫爾子維渭之南維華之隂馬鬛
崇崇欝草茂林匪地之祥維德之吉先生康哉過者是
式
岢嵐州判官周公墓誌銘
公諱文盛字時中别號中立其先陕西富平人洪武初
調潼關遂為潼關人高祖清曾祖璟祖鏞父廣隂陽學
正術母洪孺人公天性剛敏儀度魁梧弱冠為衛庠生
鄉試累不第弘治癸亥歲貢入國學正德丙子授鳳陽
夀州管馬判官適郡大旱數月不雨尋復大水漫城公
竭誠致禱皆有竒應撫院檄監正陽鈔關關者利府也
當是任者多自敗公獨無所染商人稱便焉關有江西
豪商汪強專關利往往局負諸商商人苦之然素險徤
善持官府隂私人莫之誰何公既監關民吳淮者訟強
負其貼舡金強初傲然不服公以計出其所負金以示
之強語塞嚴刑以徇關人畏服庚辰武皇南征時權彬
用事諸將依憑寵靈威福生於造次公兊馬淮揚間軍
務又重馬芻茭且萬計公處之裕如也夀之額馬歲徵私
歛不勝其擾公奏言馬每匹宜徵銀十八两而民困始蘇
至今以為例後以公事誣罷廵按任君辯復之然代者已
至矣公即浩然西歸家居及三年有以出處之迹不白激
公者公復就仕補山西岢嵐州州久缺長貳事弛民玩公
至不一月政法大脩後署興縣適歲大饑流民集至興人
欲逐之公曰彼民即吾民也給米僧寺為粥以賑偏頭等
處賊衆數百人據寨為亂劫寨民令不敢動及賊敗言
民皆盜民亦洶洶自為備上司疑之以屬公公單騎詣寨
民争出自辯所活甚衆或曰民與賊同處今辯之或當公
以故縱其何以辭公曰辯冤得罪所甘心也戊子致仕
歸公生于天順甲申八月十有四日未時卒于嘉靖辛
卯正月十有八日已時享年六十有八配余孺人子男
二長鳳來例授散官娶宋氏次鳳翔太學生娶宋氏孫
男五女二鳳來等將以今年(闕)月(闕)日葬公於金盆
城祖塋之次鳳翔奉孫生承賓狀來問銘銘曰賢哉公
也世之沾沾立名者寧殺人以自㓗萃冤積枉上干天
和越至於今矣偏頭之伸理何其廣也淮陽之役顧不
難哉憲臣太僕其凡幾也馬之擾乃遏於公夫非有才
度者乎若夫退漫城之水回彌時之旱稽之庶徵亦不
可謂之適然也嗚呼賢哉
嘉議大夫都察院右副都御史西野曹公墓
誌銘
正德己巳五月二十一日未時公卒初丙寅以來八黨
擅權而瑾尤肆毒中外稱為内相凡藩郡入為京官必
重賄方免禍曰方曰千方者萬金也干者千金也見則
長跪稽首内相不為禮丁卯公自廵撫延綏都察御史
回院公弘治中所造士也不習諛阿禮又不知賄事適
朝廷十日不御門或曰盍先謁内相公曰未見天子而
先謁權宦邪不見瑾固含怒後見瑾又長揖不拜瑾佯
問入京幾日示見遲意公曰十日瑾又言都御史知回
院故邪公曰聖恩也瑾復問何以報稱公曰都御史風
憲官振肅紀綱激揚淑慝耳瑾怒目揖公出公歸即上
䟽乞休不報旬日再䟽亦不報時瑾嚴勘天下錢穀以
中士夫禍勘使者希瑾意言延綏布糧浥瀾過緣主者
公適丁外艱所司奏公當守制瑾乃罷公官聽勘竟誣
公償布五百粟千石立限繫家屬緩則將籍公家公亟
盡鬻世産完報然瑾怒未觧也公隐憂發憤端坐不疾
而卒明年庚午瑾誅朝廷遣官諭祭且給金營葬及今
葬事且不能如制而墓銘尚缺即此葬誌亦足以徵公
長者云公姓曹諱鳳字嗚岐别號西野河南汝寕之新
蔡人也高祖諱世隆曾祖諱恭祖諱英考諱端以公御
史時封如公官性度夷爽廉信不苟妣劉亦以公貴封
孺人貞静慈淑為中饋式天順丁丑十二月初九日午
時生公前一日孺人出舂於外歸見火光如車輪當其
前明日公乃生公生而靈異比就外傅略加訓說即了
大義甫三髻舉子業精粹度越諸生尤以檢身歛心為
務天台陳公選大儒也督學中州甚噐重之曰曹生非
他生儔也成化丁酉以詩經鄉試中式辛丑登進士除
徽州府祁門知縣少年初試或為公難之曰祁土浮俗
偽且徤訟當思以處之公曰若使我先逆民耶逆必設
機械不得則重刑將有悞罹法網者卒不以偽逆祁民
凡訟至分下都長虚心考其成隐奸巧詆莫遁其情然
亦不深疾也祁民爱之於是祁門治行為最而當時徽
之諸邑莫不推先祁門者三原王端毅公為冡宰雅知
公弘治己酉公考績謁部奏薦陜西道監察御史陕西
王公鄉也當孝廟熙洽之世公獨持風裁崇論正議多
所嘉納嘗奏事失儀鴻臚紏上上特宥之謂左右曰此
曹御史也好官當略其細過辛亥御史奏績於是封公
及劉孺人皆獲封焉廵按江北潁僉事某敖虐不戢公
將論之然僉事素善持人短長且嘗忤公而潁新蔡又
甚邇或謂公曰此易興謗階宜寬之公曰身為風憲而
避嫌不激濁必將挾私而傾善矣竟劾罷之一路肅然
御史七年陞蘇州府知府蘇州富饒甲天下俗廼奢靡
且崇祀非鬼親死則多火之公下車首置義塚以畀貧
者而禁火葬定婚喪禮不得過制凡餞迎時序一切務
從儉素違者刑之毁滛祠政平訟理而當時各郡又莫
不推先蘇州者弘治壬戌述職入覲時宰臣奏宴天下
賢有司於廷公與焉盖異數也尋陞山西左參政湖廣
右布政擢都察院右副都御史廵撫延綏地方孝廟時
寇久不入疆場無警武備稍弛公涖鎮則嚴部伍實倉
廪謹操練明賞罰推誠馭下將士感悅各思效力終公
之任寇至數止邊外無内掠焉回院而遭瑾禍卒享年
五十三歲云公性清介孝友誠謹私居終身不御紈綺
不畜婢妾不問貨殖父母兄弟無間言與人和易不為
矯激之行處鄉黨恂恂煦煦若無廟廊貴者宦跡所至
遺爱在民祁門則竪碑立祠蘇州則誌列名宦延綏則
將士戴服至今猶有過其宅墓而問且拜者至其不屈
身於權瑾危行大節稱重於天下余總河道時公孫亨
守兖以循良聞上交下交無抗行無過禮余心異之及
詳公狀乃知公家法源流公豈真屈而莫伸邪配劉封孺
人繼郭氏子男一大夏以亨貴封承德郎刑部山西司
主事娶張氏封安人女三長殤次適邑庠生員吳一中
早孀守志季適生員張葵俱劉出孫男三長立生員娶
孔氏繼張氏仲亨即守兖而著治者也今陞湖廣按察
司副使娶王氏繼孫氏俱封安人季亶崇王府典膳娶
李氏曾孫守訓守純守約俱幼劉郭今悉合葬於公域
主事封君以翰林吳公状来問銘銘曰仰維古之君子
居常奉職而不求異於人及其臨大利害則皎然屹然
而不淄不磷吁嗟乎末世於凢沾沾之節儀人莫如我
何者而攘臂為之至於一關大利害則退然遠避索然
消沮而心膽堕地矣休哉𢡟哉夷考公行古之君子公
與之并維汝之陽有蘆其崗隐隐隆隆公之幽堂視此
銘章非公一人之慶乃邦家之光
中順大夫四川等處提刑按察司整飭松潘兵備
副使前山邵公墓誌銘
公諱鏞字伯倫别號前山邵氏之先太平府當塗縣延
福鄉人高祖諱興從高皇帝渡江功陞羽林右衛右所
正千戶後文皇帝北征改長陵衛仍籍羽林曾祖諱貴
祖諱偉父諱瑛以公貴封承德郎南京戸部四川司主
事母徐封安人生子三長欽仲鉞皆先卒公季也幼聰
敏端重大異羣兒年甫十九弘治辛酉鄉試中式正德
戊辰登吕柟榜進士以親老懇乞南部授戸部四川司
主事三載考績封公徐安人皆獲封大司徒悉公廉慎
數委徵商税公皆辭不奉檄懼利所也尋陞郎中司有
羡餘數千金悉藉之官人皆推重郎中而郎中聲稱籍
甚鄰舍郎公出妻數毆其妾妾苦甚自垣缺奔入公舍
公適宿風徐安人轉送一同官郎家而公乃以形迹疑
竟出知雲南府公身蒙重謗略不自沮益自砥礪雲南
郡乃稱治廵撫何公尤深賞識何公征十八寨擒捕者
衆公殫心推鞫少疑似即開釋乃務好已者顧譏其太
自信弗恤也前軍亦俘數百臨刑稱冤雖言語侏&KR0867;難
曉而情状慘切可矜公以身蔽之為求死語覈果無得
俱放歸復諷紀功風憲多方辯驗從事者多斬玀婦冐
功公驗以水法即仰伏異狀莫掩其偽自是玀婦無横
死者捷奏有白金文綺之賜前守下車慮要囚越獄輙
重箠之多死公食饑療病矜恤周至然獄亦無虞也後
公去日哭聲振戸外貧民逋負者多錮死公令他有罪
者代完而免其當人两蒙惠城門閉其中两司以上至
始啓郡守即不得由公白啓之銅課掌於中官公取以
隸府其他善政隨事施澤滇人戴頌撫按交章論薦知
府嘉靖癸未陞四川按察司副使備松潘松潘去成都
千里山險途隘轉輸甚難公設法逓運人不告勞邊餉
充溢軍儲折色收發副使道主之火耗羡餘留之道公
止收批文銀之出納付之衛有尅减即罪主者護衛軍
守南路者谿澗僅容一騎諸軍魚貫而度賊偵護軍來
乃多阻險計殺之兵司無可奈何賂以茶銀始免公設
謀掩捕夷其巢立一堡三墩於上絶松邊一巨害撫廵
聞於朝倉大使田文秀為土番強酋所殺虜其妻女公
勒兵捕獲斬二十三人被虜妻女官送還鄉邊地人不
知學公拔秀延師躬臨考閱及今士彬彬若内郡風洞
關山高入雲表四時積雪不消北風一作六月如冬戍
士畏寒多亡去公厚給衣糧節其代期申嚴號令恩威
並施士無亡者遇寇發主帥惟遣將校公乃撤盖乘馬
身先士卒主帥自是亦被執出參將某不法公按治之
軍中畏服廨之西築運籌亭日居其中左右立二碑左
圖山川險易及土番出没之處右刻其豫儲選將之法
攻戰噐械之詳撫按復交章論薦副使而副使以親老
乞休章三上皆不報初雲南一知州私土官後母欲爵
其子且受重賄而誣殺土官事覺贓露公當知州抵罪
法及公入蜀知州姻家者同寅深恨公會其弟御史雲
南清軍云知州枉釋之犯罪者通判賍多弗能完清軍
謂通判引公實分賍否則禁死矣通判從之適公遣僕
至雲南領未支薪金清軍偵獲之曰此乃公賍然有字
可辯則滅其鑿因劾公公累䟽具悉事白薪金給公丙
戌入覲竟以鄰舍郎及此事疑罷公官公長嘯拂衣而
歸既而喜曰得遂吾養親願矣自是事二親竭孝無方
初南宫不第歸益勵志讀書每焚香告天願减夀一紀
得早遂禄養孝實天性也後封公徐安人次苐卒葬祭
以禮事兄嫂撫諸姪恩禮篤切親友貧無棺者賻之女
不能嫁者賙之家食二十餘年一字不入公門絶口不
談時事惟二三知友飲酒奕棋而己巳酉夏疾作每誦
淵明自祭文曰陶子將辭逆旅之舘永歸於本宅且曰
吾足矣吾足矣至秋將屬纊謂其子恒吉曰顧七知我
托為我狀能白我受誣二事吾瞑目地下矣二事鄰舍
郎妾奔雲南府分金也又曰必苑洛子誌我墓遂卒恒
吉奉状請苑洛子按狀而申之夫自昔賢人君子蒙誣
負毁者多矣然未有不卒白也歐陽文忠有帷簿不根
之謗馬援有薏苡明珠之疑然千載之下豈以二公為
貪墨滛婪人哉實安能掩也公生於成化壬寅十二月
二十七日酉時卒於嘉靖己酉七月十六日丑時享年
六十有八配金安人子男一即恒吉生員娶某氏女一
琭姜適錦衣百戶林岱早卒孫男一曰如阜尚幼恒吉
將以年月日葬公於大店坊喬家山之新阡銘曰司農
利所飭爾簠簋滇南訟獄實得金矢赫赫憲使松潘底
平爾鎻爾鑰斯干斯城孰塞爾晉孰蹶爾行載鬼一車
貝錦乃成歐陽文忠帷簿不根明珠薏苡嗟嗟馬援不
理於人不獲於天嗟嗟君子自禱心田矧有顧七我勒
銘章靈神洋洋瞑目玄堂
河南府通判王公墓誌銘
公諱道字純甫世居澤之陵川故曰陵川王氏公遜其
懿故號曰倥侗氏陵有六泉故又號六泉氏鄉試中式
授朝邑令陟臨洮府判起復河南府故人稱為王判氏
高祖曰九成志操孤潔不樂進取曾祖曰玘祖曰景祥
經明行飭為儒學生父曰璋七品散官母曰韓孺人著
家範故又稱為世德王氏(潘大夫登其堂題之曰世德王氏之堂有記)公生
六歲而韓孺人卒大母張孺人保育焉時其寒燠饑飽
而衣哺之節其出入起居而提携之防陵損而護衛之
擇師友而教誨之是故公獲成立焉其行也脩其飬也
孝其士也名鄉人禮之邑宰竒之諸生推之是故朝邑
之政舉焉正德丁丑公至於朝邑嚴捕緝故盗賊息明
聽斷故詞訟簡清荒税故貧困蘇崇文獻故典籍具服
上禮下故聲稱洽是故天官推擢焉嘉靖丙戌公至於
河南河南多盜設判捕之公知盜故弊令曰里人弗發
覺者有常刑受命弗戮力者有常刑以賂故縱者有大
刑怙勢藏匿者有大刑是故四境寧焉廉以督運而軍
餉充信以撫嵩而礦徒服智以徵税而逋欠完是故刺
史稱能焉藩臬交徵公奉臬司檄藩司怒之是故服公
官刑焉公既著賢聲於嵩洛未𢡟賞而蒙逸罰心不平
之遂棄官歸陵是故飲恨而沒焉配婁孺人克相夫子
實儀中饋是故稱内德焉子男三充耕儒學生歲試魁
多士大科可期是故明公之遺慶焉娶婁氏充耘娶仇
氏充耔未娶女二長適壺關郭廉次適高平申去疾成
化丙申十二月二十六日公生嘉靖己丑正月初七日
公卒享年五十有四四月二十日葬孕秀塋是故為之
銘焉銘曰於維公河渭之間其名揚伊洛之間思不忘
公匪禄之將而善之為光匪夀之祥而惠之為昌孰奪
爾年孰蹶爾行天道明明貽榖爾嗣終有慶太行之陽
公即幽堂匪時月之良支壠之康公澤荒哉永無疆哉
劉太孺人墓誌銘
太孺人卒子僉憲公介書捧状來告曰孤義不蒙於覆
載母太孺人奄忽捐背嗟母太孺人當我劉氏家運衰
微辛苦萬状比孤義稍致通顯而孤義不省不能俯仰
於時旋即遷謫幾年來東西南北數萬里母太孺人皆
随孤義以驅馳涉河渭陟隴坂渡大江越太行經山海
窺塞垣勞悴極矣兹棲於遼西將籍升斗之禄稍供子
職乃遽及此天下之人多矣悠悠蒼天何其專降割於
我家也孤義籲號莫迨所望仁人君子摘母太孺人之
實誌而銘之庶孤義少伸情事於萬一而母太孺人亦
庶永慰於冥漠矣按状太孺人姓朱氏汾州衛人膚施
縣丞贈文林郎監察御史劉公之配山東按察司僉事
公母也父諱某母某媪太孺人生而性閑慧貞謹柔嘉
針絲纂組精巧絶人劉翁聞其淑女也聘為贈公配劉
翁者贈公父也以貢士授朝邑縣丞廉介有聲太孺人
既歸贈公務盡婦道事翁姑竭力孝敬處贈公弟妹和
順無間言内外賓至中饋雖不豐腆然亦甚整潔翁姑
自慶得賢婦焉事贈公恭敬如賓贈公讀書至夜分太
孺人女工亦至夜分鷄鳴燃燈促贈公起誦以是贈公
學業有成提學歲試輙高選比家衆析居時贈公既屡
窘於科目止有廪一石田六畝而僉事公兄弟皆幼弱
日用饔餐或告乏太孺人日事針剪杼機易粟以資用
又無婢僕可倚翁姑而下衣服飲食凡刀尺舂㸑太孺
人皆親操之艱難困苦安心處之略無戚容故劉氏雖
貧而不至凍餒者本太孺人内助之力也僉事公兄弟
既知學贈公立教頗嚴而太孺人嚴又甚二子畏太孺
人過贈公一日僉事公與人奕太孺人撻其背數之曰
爾父艱難育爾成立乃為此破落事豈書生之所宜為
者哉嘉靖庚寅贈公以貢士授陜西膚施縣丞壬辰贈
公卒于官太孺人扶柩歸葬痛贈公志有未酬每召二
子語曰爾父平生篤學期登大科竟不如願汝軰宜奮
勵讀書以成父志庶少慰欝欝之魂於地下也因泣下
二子亦感泣甲午僉事公鄉試中式乙未登進士拜監
察御史推恩贈公太孺人獲封贈焉尋堂官不好僉事
公乃謫僉事公秦州判今稍遷至按察司僉事分廵遼
陽次子尚禮庚子鄉試中式授陕西富平縣知縣人謂
太孺人之教至是有成而贈公之志亦可慰矣庚戌冬
十月太孺人疾作僉事公遠近迎名醫藥皆不即功十
一月初三日卒于正寢遡太孺人生于成化辛卯十一
月二十一日至卒享年八十歲太孺人雖女子不事詩
書然質美暗合有若丈夫學士者歲時享薦祖考粢盛
酺醢之屬割烹炊㸑手自為之一菓蔬未祭不得先嘗
僉事公間以遷謫事告訴笑曰當時順從亦無害既任
直取禍何恨然亦命也崇素儉不事奢靡僉事公既有
禄製羅綺請時服之曰華服必他出方可著不從每見
僉事公羅牲割雞輙戒曰爾俸幾何而欲日具甘旨也
僉事公雖一錢尺布必致之太孺人而太孺人亦不以
絲毫私與人遼陽之行僉事公以邊塞遠險非所以奉
老親欲具疏終飬請命太孺人曰不可恐人以汝為避
難也子男二長即僉事公諱尚義先為吾朝邑令治行
循良建築新城起重樓曲處得宜數月工成規模宏遠
然無分毫科取於民士民至今稱之娶宋氏封孺人次
即尚禮娶閻氏女二長適朱濟次適靳朝用孫男四繼
龍繼光繼益繼臯女四長適監生吕構次適常安次字
王某次字安某僉事公等以今年某月某日啓贈公之
壙奉太孺人之柩而葬焉銘曰屈之久者終必伸錫之
天者感於人龍蛇之蟄以存身嚴冬之後生陽春女工
易粟資家貧孺人早歲何邅迍模灰畫荻接孟鄰慈萱
立教過嚴椿二子文章郁彬彬鵬飛鯤化摶蒼旻僉事
昔為西臺臣孺人寵封龍章新晩年眉夀福洊臻朝夕
禄養牲鼎陳子孫濟濟列鳳麟堂前綵服舞簮紳考終
仙逝正八旬華表百尺磋貞珉巍巍馬鬛高嶙峋佳氣
欝葱永穸窀
馮翊眭公墓誌銘
眭氏世居馮翊之寺前鎮今馮翊盖萬室之郡莫與眭
氏並焉公子祥瑞琦皆倜儻有智略雖未究於詩書即
其作止有士君子風睦氏之興三子之力也公諱敖字
大有少習舉子業未就乃純藝黍稷遠服賈家遂饒裕
成化中携祥行貨過臨清小灘有盜詭為傭任輸于杭
既成劵忽有翁杖而告曰彼傭實盜也將殺汝父子矣
翁忽不見公大驚故以少值構盜毁劵公好施樂成人
之美里之貧弗能婚喪者每資給之戚里或大會則以
孝弟勤勉誨之治家尚嚴諸子姪雖甚爱也然稍涉非
道即痛懲之必改過乃與顔色公生於永樂二十年六
月十五日亥時卒於弘治三年十二月初九日享年六
十有五初眭氏未甚豐也公父浩永樂間商於汴拾客
百金客泣尋金欲死公究客實亡金者與客金故人謂
公三子之才及公不死於盜者浩與客亡金所致也配
張孺人子男三長即祥次瑞次琦女三瑞男禄次楠琦
男帥祥等將以嘉靖四年閠十二月十九日葬公於鎮
西洛山原先塋之次來問銘銘曰楊氏放雀宋氏渡蟻
一念之仁福祉與之矧浩捐金以活汴客予匪望報天
實鑒德乃篤生敖以及于祥暨瑞暨琦家乃用昌
太行逸人墓誌銘
丁丑冬苑洛子里居婁君西以書通謁曰西固願見惟
先生是與之苑洛子見焉西辭去苑洛子曰美哉西也
雅而恭敏而識者也足以興乎越明年戊寅冬西又介
書持哀來告曰孤西不穀天乃弗殛罰及于先君先君
歿焉孤西昔得見先生於心不忘也顧先君之行冺然
無傳孤西所弗忍也惟先生是與之是孤西之志而先
君之光也孤西斬然衰絰之中奠哭焉事而弗能來也
而又非儀也其將若之何苑洛子受之而為之銘太行
逸人者山西澤之陵川人也性篤於孝母病護床逸人
時為縣學生曰夫士也誦習之謂何顧因以分養吾安
能忍之朝夕從子職即簡策也數年廢業婁氏既大家
父老且治事逸人曰力田為秋也生子為老也夫孝者
不勞親以立名用情者不遺近而務遠功名於我何有
哉謝儒冠而就養焉逸人善占步有司薦而官之命以
事逸人請辭有司再命之逸人幡然曰斯不可以自見
矣乎不然人將等我以匏瓜也捕盜而盜緝督運而運
先里之訟者多就而求直既而曰吾已試矣夫豈吾真
哉夫仇奸非智也司利非義也無命于上而聽于下非
法也又將安用之乃徜徉於太行山水之中飄飄乎若雲
外之鶴浩浩乎若海濱之鯨閑適脫落物莫得而羈焉
自號曰太行逸人逸人姓婁氏諱瓉字廷噐自六世祖
裕以明經為鴻臚序班遷通判河中府復遷知青州府
裕生斌陽信縣丞斌生彦威彦威生確確娶崔氏繼娶
李氏實生逸人配武氏子男三長東娶李氏次南先逸
人卒次即西縣學生娶徐氏女六長適郭惟精次適朝
邑縣知縣王道次適都永思次適蘇朝臣次適王良臣
次適趙相惟精永思皆縣學生孫男二曰凌雲生員曰
凌漢女五曾孫一曰承基逸人生于某年月日時卒於
正德戊寅十月二十一日申時享年六十有七東等將
以明年己邜正月十一日附葬於李家掌先塋之次銘
曰太行之巔&KR1456;&KR1456;其石君子樂之田之宅之太行之麓
草木蕃蕃君子封之如振如軒生與之游没與之休彼
太行兮仁者之儔
贈昭勇將軍潼關衛指揮使姚公暨配封太淑人
劉氏遷葬墓誌銘
公諱鎮字公鼎號玉崗姚氏之先古河中府六管村人
村今隸蒲州相傳系出舜公族今其村有舜祠族人歲
時享祀幾世祖魁中元至正戊子鄉試官淮安府桃源
縣學教諭既謝事聞河中大荒卜築揚州府興化縣遂
為興化人桃源公與里沙善人交好里人仰重桃源善
人名其地為桃沙庄云桃源子庸至正辛丑進士歴官
永平知府進階右參議永平公子五庚一庚二庚三庚
四庚五我太祖高皇帝龍飛五庚仗劒從屡立戰功庚
一公陞雲南瀾滄衛指揮同知庚二公遼東鐡嶺衛指
揮使庚三公直隸潁上守禦千戶所正千戶庚四公以
小旗從文皇至北平護衛寔公啓建祖也庚五公韓府
護衛小旗庚四公生倫為公高祖補小旗陞總旗總旗
生厚陞薊州衛百戶從文皇征北敵因留北平洪武三
十二年文皇靖内難百戶領兵克雄縣景州真定陞副
千戶策應永平攻夹溝火寕戰鄭村垻勝之三十三年
戰白溝河攻濟南陞正千戸克滄州陞薊州衛指揮僉
事大戰東昌下之扈蹕還北平三十四年二月文皇自
將南下僉事為前鋒戰夾河藁城大捷進懷遠將軍指
揮同知三十五年克東阿戰肥河大店靈壁克泗州渡
淮文皇入正大統論功蒙綵段襲衣白金之賜進昭勇
將軍指揮使初文皇既舉兵平都司力抗王師不能進
然天下素畏文皇英武乃選貌若已者十人金甲名馬
各帥兵突出平軍望見大驚潰十人者昭勇其一也永
樂改元之明年上以潼關中原要地調掌衛事命每歲
正旦入朝而以衛直隸宣府賜襲衣文幣且以符驗授
之許乘傳往來是年冬秦王入朝夜至關左右呼門甚
急昭勇曰朝廷禁門深夜不得啓也王怒止關外至京
面上垂泣曰潼關姚指揮慢朝廷甚夜不容臣入關上
但微笑旬日正旦昭勇來朝上問秦王不得入關事奏
曰潼關國家重地也臣止知陛下非知秦王上顧左右
曰如姚指揮真鎻鑰之臣賜寳鈔明年上將北幸值昭
勇來朝勅還鎮奸細撒伏臘假僧過關緝獲斬之後開
言官交論不當先誅奸細者上曰言官論是但即斬奸
細則指揮軍威大振指揮處亦是也會按西鄙事得當
上甚悅十八年四月卒上悼惜之遣官祭昭勇生深襲
指揮使功陞都指揮同知宣德中鎮守寧夏北敵大舉
入寇鎮守負流矢大戰斬獲甚衆捷間賜錦衣白金名
馬奏建潼關衛學鎮守生琮襲指揮使掌衛事配李淑
人生公貌偉氣清讀書好古太保劉公見而爱之妻以
仲女是所稱劉太淑人也新都楊公椿督學湖廣過關
公謁楊旅邸楊謂其子廷和曰是兒英年美質他日佳
士也可與交遊廷和者世所稱石齋先生也少師大學
士自是金蘭縉紳聲譽日洽云會送姑適陜西左布政
孫公得竒疾卒於長安先一日見緋衣白馬使者曰使
君有請不可久稽也明日雷雨大作公歸矣後以子諫
官贈昭勇將軍指揮使太淑人既出自名族幼閑女則
公没時始年二十七誓欲死殉翁姑以禮制開諭從之
自是奉翁姑撫子女以孝慈聞既而翁姑前後繼卒皆
葬祭如禮遇婢僕以恩常曉諸子曰若軰亦人子也勿
以奴名之姚氏内範至今井井皆太淑人遺澤云亦以
子諫官封嘉靖庚子兵備副使何君以太淑人貞節事
言諸廵按御史樊君已覈實上聞矣公生於正統戊辰
七月二十二日卒於成化戊戌六月二十九日得年三
十有一太淑人生於景泰壬申十月初八日卒於正德
甲戌十月十一日享年六十有三子男二長即諫先淑
人卒娶曹氏太子太保豊潤伯之女次詢散官娶渭南
張同知之女女三長適光禄少卿孫大經次適潼關衛
指揮使黎諄次適百戶鄭簡孫男二勝祖諫之子襲指
揮使掌衛事娶靈寳楊布政女次同祖詢之子儒學生
員卒太淑人卒時勝祖合葬公於祖塋之側宗伯周公
洪謨嘗銘諸墓矣兹以祖塋道脩艱於時享乃卜關東
七里玉中之金盆將以嘉靖壬寅八月二十九日遷葬
焉來問銘銘曰姚氏閥閱世顯以武彬彬玉崗力學好
古我思蓬麻英髦是媚方仰大成緋衣已至貞貞淑人
恒一其德母儀婦道式我内則孝孫虔虔欲便時享遷
於玉山金盆之崗
苑洛集卷四
