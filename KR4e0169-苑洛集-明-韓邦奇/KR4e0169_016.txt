苑洛集卷十六
明韓邦竒撰
大舉聲息事
謹題為大舉聲息事嘉靖十六年八月十七日辰時據
鴈門等三關遊擊署都指揮僉事祝雄差夜不收口報
敵人約有三萬餘騎從渾水并青糜子二溝出到八柳
樹地方至林家坪下營二十里長約有三里寬後有灰
塵十里不斷本日申時又該鎮守山西三關副總兵右
軍都督府都督僉事周尚文差夜不收口報八月十四
日平敵衛傳報夜不收報說平敵衛大邊墩石垜山敵
人分作六股頭行約有四萬往南行走十五日周總兵
領人馬要去八角截殺十九日又該大同副總兵郝鏜
差夜不收口報副總兵帶領本部人馬於本月十八日
於大同起行本日又據鴈門兵備副使禀帖報稱據寧
武關守備雷澤差夜不收報稱十六日未時分有敵人
四萬餘騎自八角地方西窪村擡營行至鎮西衛地名
五所大寨往西南不住徐徐行走總兵官周尚文督率
遊擊祝雄守備雷澤等合兵一處隨敵向往跟襲截殺
本月二十日又據大同參將李彬差夜不收口報李參
將帶領本部人馬已到與周總兵人馬合營應援等因
節報到臣卷查先於本年六月十一等日節據鴈門兵
備副使節次報為火砲聲息事已經會本具題及嚴行
三關遊守等官嚴加隄備并行文宣大等鎮遇有警報
各查照兵部題奉欽依内事理各帶領本部人馬前來
應援去後今據前因除選委太原左等衛指揮宫勲等
各帶領馬步官軍於寧化等處臨邊要害地方按伏截
殺寧化所宫勲岢嵐州張文愷靜樂縣李承祖嵐縣竹
勲興縣頓登及選委原任守備指揮張文總領五處官
軍相機調度又選委指揮袁漢吕調陽各帶領人馬前
去袁漢天門關吕調陽忻口各按伏截殺并給各官輕
便火器及嚴督三關遊守等官各嚴明號令相機戰守
仍行兵備副使分布軍壯於十八隘口設伏其各地方
官員有無失事及有無斬獲功次候敵退之日另行具
題外緣係大舉聲息事理為此具本專差親齎謹具題
知嘉靖十六年八月二十一日
大舉敵人出邊事
謹題為大舉敵人出邊事嘉靖十六年八月二十四日
據太原左衛中軍指揮同知劉勝禀帖審得周總兵原
差夜不收報說本月二十日敵人在鎮西衛地方三井
下營二十一日三井起營行至狼窩山下營二十二日
狼窩山起營行至鄧家山見陣本日從巖頭寺往西北
行走本月二十五日又據鴈門兵備副使禀帖報稱本
年八月二十三日未時據本道原差夜不收前去八角
等處哨探回還報稱敵人於本月二十日在於鎮西衛
地名三井村開營二十二日仍從舊路北去人馬追赶
等情本日又據中軍指揮同知劉勝禀帖報稱本月二
十五日祝遊擊差總旗朱友貴報稱本月二十二日敵
人從巖頭寺青糜子溝鴿子窯東山馬頭山等墩紅門
迤東出口去訖等因節報到臣卷查先為大舉聲息事
節據鴈門等三關遊擊署都指揮僉事祝雄等差夜不
收報稱有四萬餘騎擡營行至鎮西衞等處地方臣選
委太原左等衞指揮宫勲等各帶領馬步官軍於寧化
等處臨邊要害地方按伏截殺及嚴行三關遊守等官
各嚴明號令相機戰守仍行兵備副使分布軍壯於十
八隘口設伏備由於本年八月二十一日具題訖今據
前因除地方有無搶戰人畜及各官有無斬獲功次候
查明另行具題外為照敵人大舉深入臣已先行具本
題知今敵人既已出境若待查明具奏臣恐上厪皇上
西顧之憂緣係大舉敵人出邊事理為此具本專差親
齎謹具題知嘉靖十六年八月二十五日
大勢敵人擁衆深入急調隣兵會合迎敵官軍奮
勇斬獲首級奪獲戰馬軍器人口等事
謹題為大勢敵人擁衆深入急調隣兵會合迎敵官軍
奮勇斬獲首級奪獲戰馬軍器人口等事據守備偏頭
關署都指揮僉事程九疇等各呈前事備報到臣會同
鎮守山西副總兵周某議得敵人隂蓄機謀糾集套衆
吉囊等部落慣戰羣類侵越三關犯我晉省投來人言
意搶綾段人畜久不露形偶爾舉衆陽從大同邊界墳
嶺等處倉卒入我境界暗由夾道西來意在攻我無備
幸得差哨早報信砲分傳臣等差人分投省諭隄備敵
從偏關平凉泉等墩進邊烽火通明柴堆并焚四野早
知人畜趨避無虞前敵深入臣等查照總督軍務都察
院右都御史兼兵部左侍郎周某節行咨文及兵部題
奉明旨但遇警急徵調隣兵互相應援事宜分投差人
即調隣兵繼後協力日夜逐追據報前敵散去搶掠岢
嵐等處止留一半守營將士乘彼分勢奮不顧身向前
齊力用命射砍三日鏖戰五次仰仗皇上神威聖武傷
死敵人甚多但交鋒之際不及斬首多被鈎駝去訖鋒
前斬獲首級奪獲戰馬軍器等件功雖不多士氣少振
敵人深入由貳邊至於老營堡八角三岔五所大寨一
路往還五百六七十里兵衆相挾俱未得搶追逼計窮
擡營前到鎮西岢嵐劫搶人畜止是半日因兵後擊前
敵各山旋馬當日掣回擡營遁去搶掠人數因兵追戰
太半丢棄自回鄉土緣敵營部落數多别糾來侵事計
難測除行各關守備遊擊各整兵馬仍行沿邊各路墩
臺守瞭人員比常十分加謹隄備及申明催督前項敵
經衛所州縣各令鄉屯急添堡寨各編堡頭設置柴堆
輪撥夫守遇砲傳燒柴堆人畜早知收堡堅壁四野外
查得沿邊州縣衛所惟靖樂興縣申報前敵未到地方
其各衆經行鎮西岢嵐寧化嵐縣行令雁門兵備副使
行查未報欲候查到慮恐遲悞除將斬獲隊首奪獲戰
馬軍器開送巡按山西監察御史紀驗明實及各敵經
地方有無搶掠人畜另行具奏外臣等先將敵來日期
并官舍旗軍通事人等衝鋒殺敵奮勇當先三日鏖戰
五次殺傷前敵鋒前斬獲首級奪獲戰馬軍器等項有
功官軍緣由具奏伏望皇上軫念邊兵以寡敵衆苦中
得生乞勅下部仍行查勘明白照例奏請陞賞以勵人
心以激將來再照當鏖戰之時彼衆我寡敵人旋繞綴
擊我軍不解甲者五日不飲食者三日人心危懼幸得
副總兵周尚文隨機應變申近來未行之軍法斬退縮
違令之軍人揭竿懸首然後衆心始堅殊死效力敵衆
望見懸首以口咬指是以我軍得以保全敵人終於退
遁緣係大勢敵人擁衆深入急調隣兵會合迎敵官軍
奮勇斬獲首級奪獲戰馬軍器人口等事理臣等未敢
擅便為此具本專差親齎謹題請旨嘉靖十六年九月
初六日
欽遵勅諭因時察勢益兵據險以防敵患以衛中
華事
謹題為欽遵勅諭因時察勢益兵據險以防敵患以衛
中華事嘉靖十六年五月二十七日欽奉勅巡撫山西
都御史韓某副總兵都指揮僉事傅鐸近該監察御史
徐九臯奏稱各邊武備廢弛請命大臣行邊逐一經略
修舉等因朕以爾等久膺邊方重寄特兹勅諭爾等親
歴各處嚴督所屬逐一點視何處軍馬缺乏所當選補
何處兵甲損壞所當修葺墻垣壕塹有無高深墩臺城
堡有無完固器械有無齊備糧草有無充足或修或補
督令有司着實用工或增或益不許虚應故事其軍職
官員如有貪懦無為役占軍士以致操守不嚴備禦無
法者爾等參奏拏問凡利有可興弊有可革者聽爾便
宜處置應奏請者具實奏聞爾等須悉心整理務使邊
備修舉地方寧謐庶副委任如或照前因循廢弛以致
臨期誤事責有所歸年終通將整理修舉過事蹟造冊
奏繳以憑查考爾等勉之慎之故勅欽此欽遵臣遵奉
勅諭除選軍行鴈門兵備副使吕阼見今召選馬匹行
令山西都司都指揮鄔祐兵備副使吕阼行太僕寺卿
郭五常陸續買補馬二千七百餘匹兵甲并器械臣會
同鎮守山西副總兵右軍都督府都督僉事周尚文動
支官銀修葺過三關八角等處軍士什物盔甲弓箭旗
鼓響器等項器械完備墻垣壕塹臣行令兵備副使吕
阼將坍塌邊墻壕塹賺馬品字坑窖并通人小路逐一
包砌補修剷削截斷挑穵各深闊陡峻墩臺城堡臣會
同鎮守山西副總兵右軍都督府都督僉事周尚文將
沿邊一帶添築墩臺一十八座堡寨五十一處崖窨百
十餘座臣又以老營堡舊城狹薄不堪容衆固守軍皆
分番終非土著臣謹以召募新軍一千餘名常備將輪
班官軍改回本處防守臣親歴本堡督同先任兵備副
使賈啓沿山履野逐一驗看經畫於堡東展築城垣一
座週圍三面共長三百六十八丈六尺底闊二丈八尺
收頂一丈八尺高二丈垜口小墻高六尺敵臺三座上
蓋舗舍各一間堡内起蓋營房一千五百間編立千文
字號分給新軍居住官廳一所大小房二十五間石砌
水口一處磚劵東南門二座幫修過舊城北面連敵臺
三座東西共長一百五十八丈九尺西南二面并東北
角一處共長二百八十八丈九尺各底闊一丈收頂六
尺高二丈垜口小墻高五尺裏面攔馬小墻高二尺七
寸俱已完固糧草臣行令管糧主事許登瀛見今督催
糴買其軍職官員貪懦無為役占軍士以致操守不嚴
備禦無法者查訪明白之日另行指實參奏照得山西
三關一帶沿邊地方寧武以東隘口及山岡平漫之處
雖敵騎可通然有隘可據若得人以守敵終不能長驅
而入寧武以西與敵切近為隣則漫然平曠敵騎可以
長驅無阻而原設兵將比之他邊甚少城堡亦甚稀疎
然前此敵人顧少侵襲者何也以大同重兵為之屏蔽
也且由老營堡至八角所等處土曠人稀無所擄掠必
深入至鎮西衞地方人畜堡寨始繁縱有所得及其返
也又有大同平朔等處之兵截於前老營偏頭等處之
兵乘其後往返必須數日則大同鎮城重兵亦皆會集
據險邀擊往往失利而去彼雖意欲奪險然亦有所畏
憚不敢輕入故三關之地兵雖寡弱老營堡等處雖極
臨邊境地方平曠而敵之侵襲比之他邊為少也臣等
又查得山西汾州潞州平陽等衞所官軍撥去大同防
禦者七千餘名官軍月糧仍在山西支給夫以山西官
軍戍守大同山西糧儲供給大同者正以其屏蔽山西
也且敵之侵襲三關必由大同邊境而入今者大同之
境時被侵襲切於自顧勢難他及而世平時久事失其
初大同三關又各自分彼此如此則三關之地已為大
邊極塞而老營堡一路平曠若此兵馬之寡弱若此將
官城堡之稀少若此敵騎擁衆南下其何能支哉兵法
曰勿恃其不來恃吾有以待之今待之者無其具也惟
恃其不來耳此在我者如此也臣等載觀近日敵之入
來深謀秘計與昔不同向也無甲胄今則明盔明甲勢
甚剽疾矣向也短於下馬不敢攻穵城堡今則整備鍬
钁攻穵城堡矣向也不知我之虚實夷險雖或深入不
敢久留今則從容久掠按轡而歸矣向也羣聚而入羣
聚而出忽若飄風今則大舉决於一處分掠各邊使不
暇應援矣向也兵無紀律烏合而來星散而去今則部
伍嚴整旗幟號令分明矣向也不焚廬舍今則放火焚
燒矣其故何哉有中國之人為之謀畫有中國之人為
之鄉導有中國之人為之姦細有中國之人遺易之以
鐵器况事變之時投入敵中者又皆慣戰有勇之人也
此在敵者如此也度我度彼勝負從可知矣臣等聞之
萌芽不剪滋蔓必長履霜不戒堅冰斯至今大同之兵
既不能為三關屏蔽也而三關之兵馬不增將官不選
城堡不加規畫臣等惟恐今年深入明年深入今年得
利而回明年得利而回漸不可長大起於細邊人塗炭
不足言也數年之後敵且生心矣臣等竊見各處大邊
如宣府延綏等處敵皆不得肆然而入何也一則兵力
強盛一則關山險隘一則百戰之餘豪傑彙生皆未有
如老營堡之空虛為可乘者也敵若狃於常勝妄興異
謀圖入中國惟此途為甚便臣等嘗詳察晉地之界自
大河以東由石隰岢嵐靜樂寧武至鴈門歴紫荆居庸
直抵山海關一帶界山崇岡峻岅固天所以限封疆而
保障生民者也中古以來類皆守於險外以為重險之
固紫荆居庸之外則有宣府一鎮鎮城既設重兵復設
五路參將大小城堡各設守備操守把總等官原額旗
軍一十二萬雁門之外則有大同一鎮鎮城既有重兵
復設三路參將九州縣大小城堡各設守備等官原額
旗軍八萬餘名其城之堅必不可攻也其池之深必不
可越也馭邊設險之道誠莫有加焉寧武以西其險則
在興嵐石隰等處古人皆以此地建節國家亦守於險
外置偏頭老營諸城堡然止設一副總兵一遊擊并近
日巡撫奏設止有四守備騎兵惟九千餘名而興嵐等
處則又棄而不守其城數日之間可攻而破也其池頃
刻之際可負土而平也且宣大既有巨鎮重兵而内猶
守居庸紫荆鴈門之險今偏頭等處既已兵孤將寡而
興嵐等處乃又棄而不守敵騎長驅而下更何所恃以
為藩屏哉我國家設險馭邊自遼東以至甘肅經理周密
獨偏頭等處乃一大空缺故臣等以為敵若妄興他志
圖入中國必由此地而入也夫善動者因其時先機者
通其變當今之時變而宜通之時也以臣計之岢嵐州
實彼此之界有險可據宜設一參將益兵三千神池堡
要害之地宜拓一城設一守備益兵五百八角之東寧
武之西八角之西偏頭之東適中之地亦各為一堡各
設一守備或於五寨前後設立據險以便截殺亦各益
兵五百所益之兵聽臣等召募或於民壯中戶大者僉
取副總兵宜陞為總兵推選謀勇都督領之駐劄寧武
其偏關仍一守備益兵八百可也提督都御史不必兼
理巡撫山西一省止巡撫沿邊一帶地方忻代保嵐石
五州所屬及雁門石隰二兵備并都司布政司管糧官
按察司管屯官并守巡冀寧道及參遊守備俱聽節制
其餘山西布按二司府州縣官員賢否軍民詞訟歲辦
差役俱不必管理庶得專意經略邊事老營堡宜設一
所以管常備新軍夫不一勞者不久逸不暫費者不永
寧是不過給馬七千匹發銀十萬兩工程可計日而定
也其山西汾州等衞所防禦大同官軍仍掣回山西三
關防守遇有警急與大同互相應援如此則不惟三關
之兵威可振而大同之勢亦遙為之壯矣如蒙勅下該
部再加議處仍行總督宣大偏關等處地方軍務都察
院右都御史兼兵部左侍郎周某博訪羣議覆題如果
臣之所言少切時務伏惟聖明俯賜采擇焉臣等不勝
隕越待罪之至緣係欽遵勅諭因時察勢益兵據險以
防敵患以衛中華事理臣等未敢擅便為此具本專差
親齎謹題請旨嘉靖十六年九月十二日
慎重邊疆以保安地方事
謹題為慎重邊疆以保安地方事據山西布政司等衙
門右參政等官趙錦會呈蒙巡撫山西右副都御史韓
某批據本司等衙門左布政使等官衛道等會呈據各
經歴司呈抄蒙巡按山西監察御史案驗奉都察院巡
按山西九千六百五十九號勘合准兵部咨該太師兼
太子太師武定侯郭勛奏陳前事計開一欵山西三關
地方廣闊先年因在腹裏經略未備近年官軍十分數
少鎮堡倉場糧草在在空虚遇有警報束手無策任其
搶掠若不思患預防抑恐將來為害匪細乞勅兵部會
同戶部不必專按舊日繩墨虚應故事必須著實舉行
如某關可以添兵馬若干在某衛食糧某處可以添糧
料草束若干可彀主客兵馬幾時之用務要計出萬全
永保無虞方免將來之患矣等因具題該本部議擬覆
題奉欽依准議欽此欽遵移咨備劄轉行三司會同議
處回報施行抄呈各司會議間續抄蒙巡撫山西右副
都御史韓某案驗准兵部咨前事案行各司即行掌印
官會同雁門兵備道從長議處要見某關衝要該多添
人馬若干某關偏僻該量添人馬若干編入行伍應與
某衛食糧務要計慮周詳會議停當具由呈來以憑會
奏施行蒙此依蒙該布政司左布政使衞道會同按察
司按察使丁汝䕫都司署都指揮僉事鄭東雁門等關
兵備副使吕阼議照山西地方大同三關一帶皆畿輔
藩籬防敵重地大同逼近北敵故當時經略亦備城堡
聮絡軍馬浩大敵雖有勇可保無虞三關稍近腹裏以
大同為之屏蔽故當時經略未詳職等查得雁門關之
東自大安口迤西至本關及寧武偏頭關向南至河曲
縣等處地方延袤一千三百餘里代州守備所統官軍
不過一千七百餘員名有馬者不過五百餘員名寧武
關及神池土棚陽方口王也兒梁等處及西八隘口乃
敵人出没要路守備所統官軍不過二千餘員名有馬
者不過一千餘員名至於偏頭關儘在西北尤為孤懸
夏秋之間尚隔一河冰結之後彼此同地總兵守備兩
營所統官軍不過二千三百餘員名有馬者亦止二千
餘員名老營堡雖設有遊擊一員統領官軍三千餘員
名此外雖有守城步卒中半老弱不堪調用夫以不滿
萬之兵守千餘里之地而當數十萬之強敵實是衆寡
不敵近年以來敵志張甚知我虚實每扣三關深入腹
裏萬騎星馳飄忽如風雨東奔則忻代受毒西下則興
嵐被擾況各衛軍旗逃亡數多營伍空虚兵力寡弱沿
邊備禦十分疎略而敵勢日強誠可為之寒心也今照
偏頭關去雁門甚遠寧武關居三關之中為今之計合
無將副總兵官移鎮寧武適中之地令其往來調度隨
機戰守地方有警易於策應偏頭關改設參將一員益
兵三千於岢嵐州添設守備一員益兵五百神池堡拓
築一城設守備一員益兵五百八角堡之東寧武關之
西八角堡之西偏頭關之東適中之地亦各築一堡各
設守備一員或於五寨前後設立據險以便截殺亦各
益兵五百俱與三關遊守相為犄角彼此應援其所益
之兵或召募土著強勇或僉於民壯中大戶盔甲弓箭
取於本省所屬衞所歲造馬匹請給太僕寺寄養馬七
千匹或馬價銀二三萬兩於本處收買撥付騎征各營
應用把總管隊等官於各衛所指揮千百戶内熟於邊
務者選擇推用召僉新軍近寧武如神池八角之東者
附隸寧武所八角之西者附隸偏頭所各收籍食糧終
身開除子孫願繼者聽仍照近日兵部題准召募土軍
事例每軍各賞銀三兩以資置辦軍装什物庶乎人心
樂從又查得大同備禦山西平陽汾潞等衞所官軍七
千餘員名原非舊規向以正統土木之變暫留戍守遂
成定例每年輪班遠戍異鎮月糧猶在山西支給且訪
各軍到彼不過買閑私門徒充厮役而已方今敵人勢
大住邊未退且聞敵中走回人口往往傳說不久集衆
大舉深入搶掠譎詐之言固難盡信防禦之策不可不
嚴合無將前備禦大同官軍七千員名掣回撥派三關
仍照舊規分為春秋兩班更番戍守如有不足召募新
軍以充其數掣回官軍除在衞應有月糧外在邊仍每
軍日支行糧一升五合新募軍人止給月米如徵調遠
出亦各照例支給行糧芻糧如有不足行布政司照數
派徵支用再照將者三軍司命地方安危繫焉三關地
方止設副總兵一員每於都指揮内推用責重任輕無
以鎮壓人心懾服外敵似宜改陞總兵官職銜推選謀
勇都督充之如此則軍威壯而邊防增重將勢強而地
方改觀三關一帶可以永保無虞借或大同有警亦可
尅期調用矣呈乞照詳蒙批議處固已詳的但事體重
大及原額歲支歲入錢糧總數及應增之數尚未入議
將官之宜參宜守兵馬之宜减宜增城堡之宜廣宜狹
仰再會議回報繳蒙此案照先為前事已經會議呈奪
去後今蒙前因該布政司署印右參政趙錦會同按察
司署印副使章僑都司署都指揮僉事茂鎮雁門等關
兵備副使吕阼覆議得除原議掣取大同備禦平陽等
衞官軍改戍三關事體利便無容别議外今照偏頭關
副總兵改設總兵官推選謀勇都督充之移住寧武道
里適中揆以時勢似為相應但本官原係副總兵所治
仍須添設參將一員益兵三千名馬二千匹及查得岢
嵐州乃古來秦漢中外之界尤戎馬出没之衝長城基
址猶存又查神池堡接壤温嶺為平敵之衝亦敵馬侵
凌要害重地先議於岢嵐州及神池等堡各添設守備
一員益兵五百抑恐兵微將寡終不能以防遏敵患職
等愚計合無於岢嵐州添設參將一員增置官軍三千
員名馬二千五百匹神池相地拓築一城設守備一員
益兵八百員名馬五百匹八角所之東寧武關之西偏
頭關之東適中之地各立一堡各設守備一員或於五
寨前後設立據險以便截殺亦各益兵八百員名馬各
五百匹庶幾外實而内亦不虚新募軍人仍照近日兵
部題准募軍事例各賞銀三兩募軍附隸鎮西衞并偏
寧二所收籍食糧通計所益召募土兵以八千四百名
為率每名月支米一石每歲共計該糧一十萬八百石
掣回平陽等衞官軍仍舊分為春秋兩班更番戍守每
班以三千員名為率兩班六千員名每員名月支行糧
四斗五升每歲共計該糧三萬二千四百石二項共該
糧一十三萬三千二百石每石折支銀六錢共該銀七
萬九千九百二十兩馬六千匹為率每匹月支草三十
束料九斗每歲止支六箇月計草一百八萬束每束折
支銀一分五釐共該銀一萬六千二百兩料三萬二千
四百石每石折支銀五錢共計該銀一萬六千二百兩
通前共計該銀一十一萬二千三百二十兩查得布政
司會計内坐派三關夏秋稅糧馬草起存本折全抛共
徵銀三十三萬八千五十二兩有零屯田子粒大約徵
銀一萬二千餘兩三關實在兵馬大約每歲支用銀二
十八九萬兩計數雖若有餘然中間遇災蠲免拖欠等
項勢亦難免每年合於河東淮浙等鹽内請發八九萬
兩庶足前項增益兵馬支用其修建城池公館工料及
召募新軍給賞該部量發銀數萬兩應用如此則兵食
足而邊防有備守禦嚴而敵患潛消矣惟復别有定奪
為此今將前項緣由理合會呈伏乞照詳施行等因會
呈到臣會同巡按山西監察御史看得布政等司署印
右參政等官趙錦等會議呈稱掣取大同備禦平陽等
衛官軍改戍三關副總兵改設總兵官推選謀勇都督
充之移住寧武本關添設參將一員益兵三千名馬二
千匹及稱岢嵐州宜添設參將一員增置官軍三千員
名馬二千五百匹神池堡拓築一城設守備一員益兵
八百員名馬五百匹八角之東寧武之西八角之西偏
頭之東適中之地各立一堡各設守備一員或於五寨
前後設立據險以便截殺亦各益兵八百員名馬各五
百匹召募新軍各賞銀三兩募軍附隸鎮西衞并偏寧
二所收籍食糧通計所議召募土軍掣回平陽等衞官
軍更番戍守增馬六千匹糧草共該折支銀一十一萬
二千三百二十兩又稱查得布政司會計坐派三關夏
秋糧草每歲徵銀三十三萬八千五十二兩有零屯田
子粒大約徵銀一萬二千餘兩三關實在兵馬大約每
歲支用銀二十八九萬兩計數雖若有餘然中間遇災
蠲免拖欠等項勢亦難免每年合於淮浙河東等鹽内
請發八九萬兩庶足前項增益兵馬之用其修建城池公
館工料及召募新軍給賞該部量發銀數萬兩應用一
節臣等議照事無定體惟變是趨治有先機因時而動
山西三關比之他邊原額軍馬寡弱錢糧數少近來敵
人形勢異常氣勢日甚習知中國險易虚實往往糾合
羣衆大舉深入舍隘就易避實擊虚將來為患殆不可
測所據添設將官增益軍馬建拓城堡處置錢糧相機
防禦乘時經略正在今日此太師兼太子太師武定侯
郭勛所以有前項論列而參政等官趙錦等所以因有
此議呈也如蒙勅下該部再加查議如果臣等所言少
裨邊務伏望皇上俯賜采擇施行則邊方幸甚臣等幸
甚緣係慎重邊疆以保安地方事理臣等未敢擅便為
此具本專差親齎謹題請旨嘉靖十六年十二月二十
八日
舉薦文學官員以備擢用事
謹題為舉薦文學官員以備擢用事臣惟天下之治係
教化而教化之原在賢才今之提學實主教之官也苟
得其人則賢才成而教化立治豈有不成者乎臣訪得
山西等處提刑按察司僉事趙廷松操履嚴肅氣節著
聞既有立教之本詩文典雅舉業精純又有立教之具
誠一時難得之才也如蒙勅下該部再加訪察果如臣
言將本官遇有提學員缺推補則庶乎教化可裨而人
才有造矣緣係舉薦文學官員以備擢用事理未敢擅
便為此具本專差親齎謹題請旨嘉靖十七年正月日
舉賢才以禆治道事
謹題為舉賢才以禆治道事臣惟我國家以科目取士天下賢
才盡在網羅之中登其選者莫非俊乂之士高下相去
實為不遠惟在習與不習耳夫人才固為難得而造就
尤為難成習之於累年而棄之於一旦誠為可惜臣謹
以所屬地方聲名著聞年力未衰者四人各因所長具
實上陳臣訪得原任兵部左侍郎兼都察院右副都御
史劉源清忠義之性實本於天成經略之才有驗于施
設退閒已久增益良深此其文武皆通堪任提兵之官
者也原任國子監祭酒王道識遠而志高心純而學正
式觀造詣無負斯文原任河南按察司副使王崇慶簡
冊日隨文章為侣甘窮約以終身樂恬退而無悶此二
臣者清修篤志堪任文學之官者也原任山西布政司
使右參政胡松深遠之見明敏之才修職無負於言退
身益勵其志此則浚明亮采之器隨事而能效者也伏
望聖明俯念人才之難勅下吏部再加訪察如果臣言
不妄將各官隨才起用其於治道不無少補矣緣係舉
賢才以裨治道事理為此具本專差親齎謹題請旨嘉
靖二十四年三月日
遵勅諭專職務舉薦所屬賢能官員事
謹題為遵勅諭專職務舉薦所屬賢能官員事臣奉命
總理河道所屬直隸南直隸山東河南地方甚為廣闊
中間賢能官員甚多然臣所奉勅書止是掌印管河兵
備官員其他佐貳官員雖有賢能臣固不敢濫舉其雖
係掌印官而於河道無干者臣亦不敢濫舉其雖於河
道著有賢勞然任淺如整飭曹州等處兵備兼管河道
山東等處提刑按察司副使王傅整飭沂州等處兵備
山東等處提刑按察司僉事徐鶴齡濟寧州知州張崇
德陞任管河兼管水利河南等處提刑按察司副使吳
惺臣亦不敢並舉外臣訪得山東等處承宣布政司使
左布政使葉照施設詳明器識宏遠慎端嚴之操足表
率乎一方抱經略之才克撫馭乎大鎮整飭大名等處
兵備兼管河道河南等處提刑按察司副使喬瑞明達
之才端廉之操督兵而武事修舉兼訟獄之公平管河
而水道疏通更吏民之畏服直隸大名府知府張謙寬
嚴得體端潔自持約戒精詳諸邑較若畫一差徭酌審
歲省幾至萬金山東東昌府知府歐思誠通敏之才練
達之器勤恤民隠而澤及於困窮剗剔弊端而事振於
廢墮兖州府知府曹亨操持廉謹才器老成善撫來乎
流移而人多稱頌克釐正乎積弊而政報循良直隸河
間府管河通判牛恒温雅之質明敏之才官謫而志不
隳政舉而人不擾大名府管河通判張文明勤於管河
明於斷獄孝友著聞於鄉國操守無玷於官箴直隸大
明府長垣縣知縣郝良臣官久而守益堅宦成而事愈
振開舊河以通水利節浮費以省民財以上各官皆其
克修職務有禆河道者也乞勅吏部再加訪察果如臣
言將各官量其資才擢用則賢能者進而人知所勸矣
緣係遵勅諭專職務舉薦所屬賢能官員事理未敢擅
便為此具本專差親齎謹題請旨嘉靖二十四年三月
日
謝恩事
刑部右侍郎臣韓邦竒謹奏為謝恩事本月初七日臣
以衰病不能供職具本乞恩休致十五日准吏部咨内
閣奉聖旨韓邦竒不准辭吏部知道欽此欽遵備咨到
臣感戴聖明洪恩天高地厚罔極難名謹伏枕流涕叩
頭奏謝為此具本專差親齎謹具奏聞嘉靖二十四年
十月十七日
陳愚慮以奠江防以固重地事
參贊機務南京兵部尚書臣韓邦竒謹題為陳愚慮以
奠江防以固重地事職方清吏司案呈奉本部送准兵
部咨該本部題職方清吏司案呈奉本部送吏科抄出
南京戶科給事中李萬實奏前事内稱南京城外新江
浦子二口並據南北之衝犄角相資長城天塹王公設
險此其要圖然新江近在附郭向屬操江浦子遠隔一
江全無統攝雖屢經先任都御史簡霄及南京兵科給
事中萬虞愷奏行南京兵部等衙門覆議當時堂屬等
官各懷胸臆之見不推體國之誠謂五衞久屬本部一
旦分轄操巡顧體面則嫌於損威惜成規則嫌於作俑
止錄常行奏覆遂至沮格不行不知事當興革則遇變
而通苟利國家則同心共濟但去藩籬爾汝之私自無
彼此異同之碍查得浦子口應天等五衛并作一營原
額逃亡十去其六其指揮千百戶等官坐擁重資荒淫
驕蹇軍之富者安享於家貧者商販於外每遇守備操
練臨時顧覓應名兵部點操有官期年僅一再至將皆
紈袴卒盡浮游目不辨旌旗之位耳不嫺金鼓之音折
箭敗戈韜囊倚壁習懶成癖安所用之甚者禦貨乘機
坐窩為盗根連窮詰掩覆多方皆因統馭無人以致驕
玩太甚況二口事體既分臨轄各異譬之秦越原不同
心設有緩急憂虞安肯互相應援是平時在浦子既坐
享其安而有警則新江獨受其敝若得備查簡霄萬虞
愷原奏著實議處將浦口五衛仍屬兵部衙門但江防
事宜兼聽操巡約束閑暇則照舊營操以備不虞有事
則調遣策應以為聲援其應否量撥操船悉聽該部酌
處應輔車相倚而勢不孤號令一新而兵自足況職方
原屬不改其舊部院節制無害其同似亦事之可行者
也等因奏奉聖旨該部知道欽此欽遵抄出送司卷查
先為再陳愚見以裨江防等事該操江都御史簡霄南
京兵科等科給事中萬虞愷等題本部覆奉欽依行准
南京兵部等衙門會議得浦子口五衛本為拱護京城
與南京各營事體相同自來不係操江管轄是以器無
戰船軍非水卒會典亦無開載遵行年久且無江操器
具而徒屬操江管轄恐於事體無益等因照舊不必更
改今該前因通查案呈到部看得南京戶科給事中李
萬實奏稱新江浦子二口並據南北之衝然新江口向
屬操江而浦子口全無統攝以致官軍驕玩緩急不肯
應援要照簡霄萬虞愷原奏將浦子口五衛仍屬兵部
江防事宜兼聽操巡約束調遣為照江洋一帶南有新
江北有浦子二口邊臨大江水陸咽喉極其要害新江
口屬之操江有戰船水軍以防江寇浦子口屬之兵部
聽守備操練以禦陸衝設備之策無不盡善但二口瀕
江俱當衝要江面廣闊鹽盜為多先年雖有小警隨即
撲滅無足為患近年盜賊出没無時屢肆猖獗官軍不
能追勦往往失事以故嘉靖十八年操江都御史簡霄
具奏於先二十三年兵科給事中萬虞愷復奏於後俱
各酌量地方身親目擊要將浦口五衛亦屬操江管轄
操習水戰以備應援深為有見但先年查議拘定成規
惜割分轄事成掣肘不便施行以致本官復有此奏要
將五衞仍屬兵部江防事宜兼聽操巡約束既不失舊
屬之成規又不失部院之節制甚於江防有益事體相
宜但事干南京守備參贊等衙門未經覆議遽難准允
合候命下仍咨南京兵部會同都察院及科道各掌印
官將所奏浦子口五衞仍屬兵部衙門江防事宜兼聽
操巡約束閑暇照舊營操以備不虞有事調遣策應以
為聲援及應否量撥操船演習水戰等項逐一虛心會
議務使弭盜安民江防可障作速具奏以憑覆議上請
定奪施行如此則通變得宜而江防有備矣等因題奉
欽依移咨到部送司通行欽遵查照外卷查嘉靖十二
年巡江御史宋宜題為陳愚見以安地方事内稱浦子
口與龍江關對峙南至江浦縣北至六合縣江浦則屬
乎上江六合則屬乎下江而浦口獨處其中兩無所屬
雖築有城堡設有守禦及應天等衞所然守禦官臣不
得而督責巡捕官臣不得而委用合無行令守禦等官
聽臣委用等因該兵部議擬移咨南京兵部會同操江
都御史查勘浦子口地方巡捕守禦官員從長議處應
否聽巡江御史督責委用中間有無違碍議處明白具
奏施行該本部尚書劉龍等會議得浦子口號為京營
本為拱護南京而設然器無戰船軍非水卒不與操江
之事者正以雄據江岸備江北鳳陽一路之警以遏其
過江設立以來止聽南京内外守備參贊衙門節制正
德年間該操江都御史范鏞奏請本浦守禦官員應否
聽其節制該兵部題奉欽依南京操江都御史設立已
久事有定規不可增損合無本部移咨南京兵部查勘
浦子口五衛果係沿江要害地方未設守禦之先俱係
操江管轄就將守禦指揮聽受都御史節制若自來不
係操江管轄宜從照舊不必更改等因具題又該兵部
覆議題奉聖旨准議咨部通行遵照嘉靖二十三年乂
該南京兵科等科給事中萬虞愷等奏為陳愚見重操
江以固祖宗根本重地事奏内開稱新江口近在城外
則屬操江而浦子口遠在江北反屬兵部操江節制但
行於新江營而不行於浦口營形勢相依事權不屬萬
一江上有事則新江口有孤立無援之勢而浦子口得
坐觀推避之安若得隸操江聽其節制與新江口相為
應援此誠歸一事體頗切江防等因奏奉聖旨兵部知
道欽此欽遵該部議擬題奉欽依備咨前來又該本部
尚書宋景等會議得應天等五衛官軍設立浦子口營
操備防守與京城各營事體相同且南京據有江險而
守險當不止於江洋是以南有新江口水操以備上下
二江之警北有浦子口營五以遏淮鳳陸路之衝水陸
操備不同均為拱護南京而設各有專責不無深意設
立以來止聽南京内外守備參贊衙門節制續又聽科
道及本部委官點察控制之司不為不多糾察之法不
為不詳且無江操器具而徒屬操江管轄恐於事體無
益適使衞所多事况先經覆議照舊不必更改奉有欽
依遵行年久臣等似難别議題覆通行遵照外今該前
因通查案呈到部臣會同南京都察院署院事右副都
御史王守南京吏科署科事南京戶科給事中李萬實
南京戶科給事中李萬實南京禮科給事中鄭維誠南
京兵科給事中甄成德南京刑科署科事南京禮科給
事中鄭維誠南京工科給事中林懋舉南京浙江道試
監察御史張鑑南京廣西道試監察御史朱木南京四
川道署道事南京江西道試監察御史趙錦南京福建
道試監察御史李九功南京山西道試監察御史王民
南京江西道試監察御史趙錦南京湖廣道試監察御
史歐陽震南京廣東道試監察御史金豪南京雲南道
署道事南京福建道監察御史楊順南京貴州道試監
察御史陳澤南京山東道試監察御史李尚智南京河
南道署道事南京福建道監察御史楊順南京陜西道
署道事南京湖廣道試監察御史歐陽震看得戶科給
事中李萬實所奏要將浦子口守禦應天五衞官軍俱
屬操江節制及浦子口指揮千百戶荒淫驕蹇軍之富
者安享於家貧者商販於外每遇操練顧覓應名甚者
禦貨乘機坐窩為盜二口事體既分安肯互相應援其
應否量撥操船悉聽該部酌處一節無非振揚武備輯
寧地方之意臣等議照我國家以南京都城根本重地
據長江天險分京城各衛官軍為五營在城三營神機
營大教場小教場京城之外二營江南設新江口水軍
以禦水寇江北設浦子口陸軍以禦陸宼水陸二軍南
北掎角互為聲勢使水寇不得以登岸陸宼不得以渡
江雖二軍不同皆以拱衞都城五營通屬内外守備參
贊尚書節制設立以來永為遵守若以浦子口之軍撥
船習水則水軍獨增而陸軍全無水戰未習而陸營已
廢北來之寇何以禦之浦子口之軍既不可改為水軍
則雖屬之操江亦為無益且操江官之職止以操演新
江口水軍以拱衛都城為務其軍亦不得調遣他出本
官欽奉勑諭操習水戰整理戰船振揚威武壯固根本
是也故自設新江口水軍以來江海之寇衆寡不一未
嘗一經調遣其操江兼管巡江擒捕盜賊自有沿江一
帶衛所有司巡捕官軍火甲人等賊勢重大又得通調
沿江一帶衛所有司軍夫所屬不下數萬又何仰於浦
子口之軍哉况係祖宗累朝舊制先後部院科道各官
會題照舊累次奉有欽依難再别議其指揮等官荒淫
驕蹇等弊誠或有之則申明先年題准比照京營事例
科道官及本部委官不時點查嚴加禁約各官如有縱
放軍士安享商販顧覓應名者具實參問其有乘機坐
窩分贓者犯出依律重治本管官員受財故縱者一體
治罪再照新江浦子二口皆係京營今新江口之軍每
年春秋操期守備參贊諸臣各一次閱操嚴行賞罰則
浦子口之軍當春秋操期内外守備參贊官亦合各一
閱視嚴行賞罰如此則舊制不至於更改而戎務亦不
至於廢弛矣伏乞勅下該部再加詳議上請定奪緣係
陳愚慮以奠江防以固重地及奉欽依内事理未敢擅
便為此專差親齎謹題請旨嘉靖二十八年六月二十
五日
苑洛集卷十六
