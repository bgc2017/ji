知稼翁集卷上宋黃公度撰
賦
省試天子以德為車
治盛天子尊臨帝居每安行而在德遂取用以為車獨
操馭世之權履茲寳位克廣長民之道端若安輿夫惟
上纂洪圖俯綏赤子外以動化於羣下内以操脩於一
已正宸心而御極其術何先運大德以為車莫安於此
豈不以貴主大器富包普天一猷為兮立兆民之表正
一號令兮舉萬國以風傳是必動有彜訓事無過愆稟
聰明睿智之資坐而撫御體篤實輝光之大用以周旋
由是儼萬乘之威儀聳羣方之瞻視為輗軏以寓其賞
罰謹銜轡以張其綱紀恭儉無爾偽之載忠信有在衡
之倚其用若是非德曷以言無不聽前瞻進善之旌政
在必行下順納民之軌懿夫名德之輿也名久必泯權
主之車也權傾則危曷若此厚以載物動而中規同五
帝以載驟與三王而並馳世底安寧之治上無顛覆之
為出必自於聖門靡聞過舉行每遵於王路㒺蹈非彜
故得仁義由行兮虞舜與稽聖神廣運兮唐堯是則器
蔑小人之盜輿有君子之得侍從僕御無非正乘豈假
於王良出入起居㒺不欽諫何煩於廣德厥後循治軌
者世乏顯顯蹈覆轍者日益駸駸不能任重而致遠豈
知執古以御今以至化不流行無復置郵之速治亡祇
懼徒嗟朽索之臨上方慎保基圖務綏黎庶中以視履
動而順豫旣無隕越之失又絶奔馳之慮然則有大物
者無他在審其御
解試和戎國之福
上聖圖治遠戎請和民獲安而不擾國膺福以滋多俯
親庶俗之情信行蠻貊誕保有邦之祐時戢干戈嘗聞
帝王盛時無不撫綏中夏治失其術則咸尚詐力御得
其道則悉歸陶冶惟天子脩盟講好德莫厚焉俾戎人
稽首稱藩國之福也莫不膚使交聘丹誠遠通厚賜之
子女玉帛俾脩其朝覲會同用珪章而結好無甲胄以
興戎我無詐而爾無虞遐陬内附災不生而禍不作百
順來崇時其萬國懷柔四方澄寂内不聳於邊鄙外不
擾于強敵措乃國於龜鼎脫斯民於鋒鏑良由禮招擕
而柔服故得道建極而敷錫揉茲荒裔俾為不二之臣
介爾中邦永保無疆之歷大抵異域之情兮乍臣而乍
叛中國之治兮或替而或昇征之弗克者尚且聞於敗
䘐絶之弗通者猶未免於憑陵曷若此無老師而耀武
無好戰以矜能下有方來之比福如川至之增所以事
彼昆夷果見周家之盛會於戎子因知晉室之興彼有
湯后征南宣王伐北或隆肇造之業或啟中興之德雖
曰奉天而致討豈不蠧財而傷力必也禮懷遠裔道交
鄰國鞏王業以永固祐聖時於㒺極氊裘氣暖行觀塞
草之長沙漠風淸坐見邊烽之熄前古既遠後王不思
惟務力制類非德綏侯空號於定遠將徒勞於貳師閉
玉關而謝質者不聞世祖罷朱崖而切諫者無復捐之
殊不知秦帝喜功必底亂亡之患武皇遠略迄成虛耗
之危上方施厖澤以撫綏冀羣心之輯睦務使邇安而
遠至蔑有兵窮而武黷故勤勤然誠意以通和騈臻百
福
解試賢人國家之利器
賢進在位時稱得人為國家之利器實社稷之名臣挺
生命世之英素韜大業推作有邦之用宰制羣倫惟王
以一已之微受四方之寄謂萬機尤難於獨斷非衆材
孰與之共治顧此先知先覺是謂真賢施諸有國有家
茲為利器文武兼備功名兩全國論未當兮斷制爾待
政體未善兮剸裁爾專基永隆於不拔患潛消於未然
足倚大事斯為巨賢五百年哲匠間生才名不世千萬
里遐衝坐折英銳無前挺竒草澤之間露穎巖廊之地
昔之窮也固嘗蓄銳以待敵今之達也詎可藏鋒而避
事故或小而製錦兮恢恢遊刃之施大而補衮兮恪恪
官箴之備隱而未見姑為囊穎之藏動則有成豈若鉛
刀之利彼有稱為大寳者蓋有取於瑰竒號以重器者
示可鎮於傾危未若此剛節素稟堅忠不移厲其鍔則
淸廉之操淬其銛則智勇之資其用若是何利如之倘
令追琢文章詞鋒益銳假使削平禍亂智刃攸麾茲蓋
有學校漸摩兮與之陶成有爵禄砥礪兮使之勉飭動
每濟世功斯利國專外閫則排折患難立中朝則剪鋤
姦慝良由上聖之善任遂使百工之效職邦有史魚之
矢直道而行邑皆言偃之刀歌聲不息厥後任文吏者
但事刀筆為武士者孰宣爪牙位徒參於上列利何補
於公家譬終日操鏽而薄效不就雖窮年用力而寸功
莫加遂令頌激王襃鑄將求於巧冶賦陳賈誼鈍切嘆
於鏌鎁惟古聖明求茲英俊以敵愾則援干櫓於禮義
以禦侮則全甲胄於忠信由是而治天下焉其有餘刃
詩
僊霞道中阻雨
薄暮雨霏霏歸心恨不飛客程三日阻家舍半年違澗
澁水争道山空雲觸衣憑誰洗光手取出太陽輝
題金沙驛
閩越飽溪山何如蜀道難驛行仍怯嶺舟駛復憂灘行
李三秋杪居民百戰殘今宵投宿處茅店倚層巒
過使華亭悼七友(緣赴試漕臺覆舟於此)
惡石亂峥嶸胡為君此行功名成底事舟檝悞平生天
遠寧容問灘流本自鳴林猿如會意故作斷腸聲
奥村晚望
山逐寒雲斷天隨暮靄低稻畦迷上下樵徑自東西故
國存書劒他鄉尚鼓&KR0911;涓埃期補報未敢卜幽棲
初秋夜坐
納凉北窗下景象有餘淸林暝惟螢影庭幽但竹聲語
闌驚坐久露重覺衣輕不寐饒詩思徘徊參斗横
久雨阻西郊之遊
忽忽春將半冥冥雨未休過從喧屐齒追賞負觥籌詩
句那排悶鸎聲巧喚愁晴郊饒勝㮣何日許同遊
和宋永四兄集句(泳)
時事干戈裏年光卷帙中有懷憂社稷無力靖華戎世
路日多梗齋扉晝掩蓬悲歌撫長鋏爽颯氣摩空
會同年共樂臺
蘭省三千士莆陽十五人此時鄉曲會異日廟堂身名
塞乾坤隘恩沾雨露新天邊三鴈遠回首獨凝神
賀孫使君(藎)
文宿動三吳于門應大儒中秋寒律近九葉瑞蓂敷錦
被棲郎舍朱幡鎮海隅金鰲淹從槖銅虎暫分符德蔭
紛桃李仁風暖袴襦祝公椿夀永千歲贊蘿圖
次韻宋永兄傷時二首
舉目江河異傷心漢闕低未聞軍折北誰復將征西志
苦甘嘗膽身先願執鼙時惟王事急六月尚棲棲
目斷吳天遠魂飛楚塞低六龍廵漠北萬騎遶淮西寒
月籠烟燧霜風遞曉鼙征夫蝴蝶夢休傍故園棲
和徐子由(夀仁)題晝寂軒
木落孤城迥苔封古寺深結廬依近地隱几愜幽心細
草秋仍綠脩篁晚更陰紅塵門外路六轡漫如琹
戲集老杜句再和
背堂資僻遠要路亦高深未負幽棲志回看不住心寒
花隱亂草飛鳥度層陰獨遶荒齋徑新詩近玉琹
次方咨謀(疇)韻賀鄭宋英弄璋
渥洼産龍種筦簟兆熊禧木星光芒舒紫熖玉出崑山
珠出隋徐卿憂何有于門高可期啼聲已識是英物成
立行看少壯時瓦盆盛酒醺四座我獨不許陪宗支眼
穿難望䓗牙鏹吻燥不沾荷葉巵涓滴於人甘分絶枯
腸強索祝兒詩祝兒效張良熟讀韜鈐為帝師祝兒效
陳平磊落胸中吐六竒天驕捧首遁漠北豈容郊壘尚
纍纍勿效文章致身者畫餅虛名天下知
松峰菴即席示同年
才子連鑣俯近坰霜風散逐馬蹄輕芳樽屢約同年會
要路行看異日情境僻却嫌絲管沸坐闌轉覺笑談淸
松峰自此宣高價不使慈恩獨擅名
徯諸同年和章久之無耗再用前韻
勞君擕酒出郊坰強緝巴詞醉墨輕我輩詎能捐習氣
伊人底事寡詩情漫令抆目朝朝望無復揮毫字字清
冷淡生涯殊不惡想應着意諱窮名
庚申元日
繭足度殘臘回頭又一年文書疎病眼事業付高眠盥
櫛從朝懶衾裯覺夜便南隣競春色車馬日喧闐
陪孫使君宴歸路口占呈應求宋永二兄
五馬風流在昇平笑樂空時難寸心異歲晚一樽同畫
角寒雲外藍輿暮雨中歸來狎兒女殘燭耿紗籠
早春紅梅盛開有感
不與雪霜分素豔却隨桃杏競芳辰自知孤潔羣心妬
故著微紅伴早春
少年桃李競青春回顧寒梅已丈人強欲施朱追俗好
誰知飜是失天真
正月晦日寄宋永兄
萬事縈心空歲月一分春色已塵埃簷前雨脚何時斷
陌上遨頭幾日來寒束幽花如有待風延啼鳥苦相催
明年此會各南北趁取官閒共酒杯
和陳應求(俊卿)韻兼呈方次雲(翥)
策蹇衝泥到野扉故人相對破愁眉話因別久卒難盡
情逐杯深那更辭十里雲山乖素約一番桃李負幽期
蕭蕭半夜空階雨亂滴枯腸百斛詩
次雲見過留宿有詩因賡其韻二首
茅舍囂塵外青燈笑語中相逢今夕欵忽憶去年同瓶
澁傾無綠爐寒撥更紅卧聞窗雨響簷溜受斜風
惜别情無頼狂吟意有餘琹尊閒院落花柳暗村墟行
樂真聊爾論交莫後予褁糧山下約來往未應疎
家僮歸得王慶長(宓)消息知留浙中秋舉
倦僕去復返憐君歸未能吟餘幽砌月夢破短檠燈地
僻人稀到書成鴈莫凴秋風霜翮健天末看飛騰
春日懷王慶長
夜雨纔霑地朝暉已照墻潤畦舒菜甲暖樹拆茶槍敵
騎潜沙磧關河息戰場王孫緣底事萍迹久他鄉
久不得浙耗
獨酌澆愁酒慵翻信手書折腰行俗吏投足且吾廬歲
月鶯聲老江湖鴈影疎依棲五侯第旅食近何如
贈弟稚圭(桂)别
行色動高蓋題詩寄短箋離亭春草外吉水暮雲邊鵰
鶚摶霜翅驊騮受玉鞭槐黃湏努力好語及秋天
寄呈察推二兄廷直(埴)
尺素書憑鴈足傳側身吟望楚江邊關山去我仍千里
風月思君閱二年蓮幕宦情今好在莆川春色故依然
相逢若問官閒事為道麄裘飽晝眠
漫成
時事含胡裏年華轉燭間利名多噂沓貧賤覺安閒致
主知無術歸休幸有山茅堂一尊酒時得慰愁顔
千里共明月
僊掌露初凝高空月迥明雪霜千里色關塞一時情永
夜驚烏鵲中原有弟兄清輝憐獨對良會苦難幷目斷
一天遠愁随兩地生倚樓何處笛淒切送殘聲
鳥影度寒塘
秋色滿瀟湘天寒玄鳥忙數聲離疉嶂片影度横塘風
翮摶寥廓烟蹤入渺茫乍随萍荇沒還共水雲長冷浸
千尋碧斜侵兩岸霜凝眸西塞遠疎點帶殘陽
和余子美(洵)即事二首
昏昏午汗浹桃笙醒眼清詩仗友生俘馘遥傳泮水捷
琹書初解杏壇盟開尊頼有論文酒舍肉應無遺母羹
好種桑麻歸杜曲行藏休更問君平
黌堂歸去葛衣輕怪底形容太瘦生抖擻慳囊償酒債
安排嶮韻主詩盟妖韶梅老自餘態滋味韓休薄大羹
強策駑駘追逸駕不堪才力但平平
夏日陳應求見訪
酷暑避脩竹繁隂侵短楹形骸方枕簟車馬忽柴荆對
酒情無極哦詩韻更清昏鴉催别急天末片雲横
苦熱
玉井晨不冷茆簷午欲焚月搖看畫箑榴吐認紅裙迥
野都如火竒峰空自雲衣巾負芒刺曝背有人耘
秋興二首
秋入蒹葭霜正威數聲歸鴈塞痕微欺人白髮蕭蕭得
未老丹楓故故飛朔野玄黃多戰骨江湖風雨一蓑衣
百年麄飯從衰朽萬事塵寰有是非
牙义老木抱江城城古江寒相對清雲鴈不逢音信杳
沙鷗無數往來輕露華今夜凝僊掌詞藻他年動帝京
淮海一身猶卧病關河千里未休兵
和宋永兄詠荔支用東坡刑字韻四首
枝頭血色萬年萍錯落横天粲彗星昔日楊姬勞走驛
一時王姥欲俱刑浪傳石蜜來他域巧似珊瑚出漲溟
僊種世傳工益夀飽嘗端勝衞生經
蜜甛誰數楚江萍枉道偷桃是歲星長夏日烘憐國色
去年霜薄赦秋刑侯堂舊許祠南海使驛曾勞走北溟
名種尚堪重品第未甘陸羽著茶經
脩竹繁陰覆綠萍壓墻朱實鬭星星明珠落掌驪龍睡
丹殼歸盤白馬刑曾指畫圖誇北客至今漬蜜動南溟
可憐傖父流涎久何日烏山始一經
一時紅紫逐飄萍風雨殘枝尚綴星西國葡萄甘僕隸
白家躑躅強儀刑誰移僊種從丹府不使靈荄遍八溟
大業豪華今寂寞佳名空著海山經
寄林謙之(光朝)
冰壺玉麈逼人寒忽漫過逢豁肺肝千載有人扶古道
一時傾蓋盡儒冠不妨我輩詩腸在要取他年酒量寬
萬卷白頭成底事販屠之輩任艱難
方次雲伏枕久不入城獨宿知稼堂有懷
吹笛清宵何處聲隔窗斜月聽人行夢回案上青熒火
魂斷城頭長短更三伏故人憐卧病百年薄宦任浮生
春風尚憶茅堂話相對哦詩天未明
贈日者黃明遠
幅巾别我五周星今日相逢眼暫明一第男兒身自致
曾將蹤跡問君平
迓泉守晚宿囊山
山木轉斜暉秋風動客衣露華侵坐冷星宿傍簷稀樓
迥鐘聲隱更長燭影微年來倦奔走早覺利名非
慈竹
慈竹陰初合新梢翠欲流晚搖千尺影冷撼一堂秋笋
迸苔痕折葉蒙山色幽鳳凰棲息稳端為此君留
返照
返照隐西山烟村一水間路長人自急林暮鳥知還楓
巷秋長掃蓬門夜不關風塵猶劇盗歲月但催顔
倚薄
茅簷供倚薄藜杖費扶擕天入平蕪闊山含宿靄低樹
聲風便旋野色晚淒迷容易營生事秋田稻欲齊
迓楊守宿九峰
木落閩山暮雲深野寺秋寒花空照眼濁酒不禁愁宦
拙羞奔走時危且滯留迴廊供徙倚萬慮寄冥搜
偕方次雲餞孫守月下同歸戲成
北陌争迎丞相車南郡新分刺史符弩矢紛紛夾道趍
旌旗獵獵照通衢一時冠蓋事奔走車馬不許停斯湏
賢愚貴賤俱物役始覺名利真區區我亦年來忝簮紱
苛禮羈人日湮汩往來叨沐主人恩陶母不悋千金髮
平明聯轡逐西風歸路三更踏明月解貂野店貰濁酒
醉罷高譚偃溟渤風塵薄宦君勿悲猶勝低回場屋時
烏帽白袍青竹榻短檠終夜照紅蠟
奉别王宰先之
盡角城頭繞怨音秋風握手别杯深三年故國相從地
萬里青雲欲别心醉罷林霜催菊老夢回江月轉棠陰
預愁曉色離亭外衰草撩人思不禁
醉中别李元泰(宇)
同雲幕幕暗前山急雨颼颼釀小寒桃花欲開尚羞澁
梅梢已老半闌珊話别一尊休草草丈夫相識期歲老
綈袍萬一未㤀情春風莫惜歸來早
和陳應求春日見寄
滿目繁春事題詩寄所思輕寒欺酒力宿雨褪花姿經
世知無術追歡要及時郊原賸晴景莫負去年期
和余子美春日緩步
道屈時危且茹藜不妨去魯儘遲遲一軒容膝分藍宇
十里携笻闖麥岐杜老皓頭真可惜陶潛知命更奚疑
干戈淮上無消息愁絶南山獨步時
山行即事二首
落石奔沙岸頽雲擁樹根牛羊千古道雞犬數家村風
遞隣舂急春歸農事繁生涯随處樂翁嫗話柴門
席改尊猶在心間屐自遲角巾欹短樹風帶罥疎籬作
難憂強敵全生混野麋晚來幽意愜歸路恐多𡵨
宿鷲峰菴題壁兼呈林孚卿(桴)諸友
抱被招提聽晩鐘昔遊回首七春風斬新花木軒窗外
依舊樓臺烟靄中永夜篝燈元自照故人尊酒偶然同
明年此日看騰踏先數班楊賦律工
和龔實之(茂良)聞戎人敗盟
請纓未快終軍志置火湏然董卓臍列郡奔馳喧羽檄
聖朝哀痛下芝泥盟寒關隴無來使春晚江淮有戰鼙
十載枕邊憂國泪不堪幽夢破晨雞
和宋永兄春日閒居
負郭濃春事高齋闢曉關晴雲浮越嶠芳草接荆蠻禄
薄難長飽才微分久閒年華兵甲裏吁駭鏡中顔
喜雨
皇天嗇甘澤為農生理休哀哉桑麻瘁得意蓬蒿稠一
夜溜簷雨曉屋喧鳴鳩驚濤注空壑秀色溢平疇田舍
無宿儲及此寬百憂陌上誰家郎惟恐阻春遊
偕徐子由余子侯陳應求游虎丘巗偶題壁韻
叶因分字聯句
一室函滄海羣公半列侯(余)放懷追許謝洗耳笑巢由
(徐)花暖蜂相趁泥香燕自求(陳)杖藜窮勝境染筆記春
遊(黃)
題翠峰寺西軒
寂寂春葩映短墻半山松竹奏笙簧無情幽鳥背人去
不慣村童笑客狂
送龔實之赴官南安十韻
氣合論文地魂銷惜别筵離亭芳草外飛蓋落花前北
闕舊通籍南州先著鞭郤詵丹桂早萊子綵衣鮮側耳
聆佳政成名及妙年因風能見憶得句會湏傳筮仕聊
棲棘駑才阻泛蓮交情期歲晚會面數秋天莆水浮春
樹桐城際暮烟龔黃真忝竊末路共騰鶱
暮春山間
緩步春山春日長流鶯不語燕飛忙桃花落處無人見
濯手惟聞澗水香
閒居
一水遠能白羣山隂更青静憐風細細閒任雨冥冥春
色供多病時情畏獨醒平生憂國意客至問朝廷
次韻余子侯遊石泉
竹杖㯶鞋意自便蘚墻莎徑色相鮮平疇漲麥雲連海
絶壁蟠松蓋倚天竟日虎巗延眺矚何時蟹井費攀緣
歸來幽獨不成寢山月侵廊鐘韻圓
秋日晚晴懷南山舊遊
霽色孤城外秋聲獨樹邊烟雲澄遠嶼風月渺平川戎
馬休何日登臨憶去年吾曹得疎放醉墨灑層巔
寄方次雲
近有清源信官期報早秋時危從薄宦情在惜同遊簮
笏趍新幕琹書别故邱君能訪茅宇尊酒話離愁
悲秋
萬里西風入晩扉高齋悵望獨移時迢迢别浦帆雙去
漠漠平蕪天四垂雨意欲晴山鳥樂寒聲初到井梧知
丈夫感慨關時事不學楚人兒女悲
和鄭叔友(厚)題真如
南郡趍新幕微官媿野人客懷投寺晩歸夢到家頻歲
月看蓬鬢塵埃聽葛巾相随一杯酒且慰百年身
和方次雲至日作
至日空相憶何時復此來素書煩蠟炬往事付寒杯夢
破風驚竹詩成雨綻梅江城低婺女回首亦勞哉
上汪内相(藻)生日
天意恢炎&KR0851;星躔降昴精典刑存大雅領袖屬名卿出
入三朝舊青冥萬里程磨鉛周太史視草漢承明詞采
今宗匠艱危急老成邃旒方側席高纛尚專城卜築祁
陽外懸弧晉水清先君桃李蔭比屋袴襦聲晝永黃堂
夢春晴綠野耕日邊稽召節幕下及稱觥盛業期伊吕
脩齡頌老彭一麾難久借四海欲休兵
送鄭察推叔友罷官之潮陽二首
官達身何補才名陸未沉不妨吾道在休較吏文深城
郭春將暮風雲晚更隂相看炎海闊魂斷欲分襟
春草故人去落花離緒多芙蓉少顔色薏苡盡風波塵
土非長策功名一醉歌周南暫留滯莫改歲寒柯
和蔡司法(賞)南安之什
一夜晴風吹曉霞平明聯轡踏飛花嵐光且對聖賢酒
世事僅同蠻觸蝸簿領迷人春易老漁樵滿地晝無譁
登臨未飽溪山興歸路星星月照沙
春雨中會西山佛迹
自喜平生山水心公餘猶及此登臨雲埋古寺鐘聲遠
花落空村烟雨深是處芳尊追勝槩幾人寒勒度疎林
都無春色一分在况有塵寰萬慮侵
陳晉江以壬戍四月上澣宴同僚于二公亭
百年遺址俯郊坰十里蒼波帶古亭隔岸樓臺春去遠
滿湖烟雨酒微醒苔碑缺落庭松老野鳥去來汀草青
風物不殊天竺路扁舟髣髴舊曾經
越十日陪使君汪内翰復來
雅製初仍舊佳名留至今城依刺桐古亭入芰荷深尊
俎賓僚集旌麾刺史臨自公多暇日及此豁塵襟
再别鄭叔友兼寄方次雲
鞍馬侵三伏萍蓬寄一身及秋歸計早到日附書頻炎
嶺休長客淸漳有故人過逢如問信為道各埃塵
三月三十日郊外即事
雨積稲畦白晴添麥壠黃野橋排鴈齒山路轉羊腸鳥
語有時好田家随事忙一年春盡日身迹更他鄉
夜坐梅樹下率爾
羌吹宣重籥胡床近小臺輕輕雲片度淡淡月華開壁
暗雨留蘚庭虛風落梅納凉公宇䆳清夜興悠哉
和汪端中陪府君遊東湖
漢家虎璽重分銅鑾坡厭直金蓮紅海角瘡痍煩大手
循良不媿古人風偃蹇霜風鈴閣寂蒙茸春色圜扉空
為郡風流見前輩隙日車蓋飛城東鰲首虛亭未泯滅
騷人古意無終窮香風十里菰蒲外喜氣一城尊俎中
中原景物久荆棘南渡衣冠隨梗蓬此地龜文符古䜟
盛觀略與承平同腐儒謬忝無雙裔聲價遠慙吾祖童
青衫幕府困奔走頼有新詩為發聾
晚自東湖擕藕花歸兒輩争插盆池香豔不歇
亦供兩日嗅翫因成
怪底兒童無遠圖埋盆注水插芙蕖人心不作非真想
便覺東湖入座隅
壬戌中秋㳂檄行縣與龔實之同宿于琹泉軒
搖落江城暮招提訪舊遊泉聲終夜雨竹影一堂秋露
湛衣裳冷山空枕簟幽故人憐寂寞抱被肻相投
實之有詩復次其韻
鞅掌從王事招邀媿主人彈琹秋葉落聽雨夜床親歲
月何妨紀詩篇莫厭頻要令千載下不但數姜秦
早發延福道間偶作錄呈
夜宿姜峰寺曉投劉店村秋光隨杖屨逸興滿郊原短
句時時得何人細細論鳳凰山下約回首欲飛飜
陪實之登姜峰絶頂鐫石
抱琴歷高峰拂石就晚陰空山對摇落懷哉千古心
鄭山鋪用實之韻
一溪清淺抱山根山霧溪烟白晝昏負郭可能無五斗
肩輿何事走空村
晚泊桃源驛奉懷幕府諸公
鞍馬泊孤亭人烟接古城半村留晚照萬壑送秋聲風
月思玄度文章媿長卿桃源何處在山驛至今名
秋旱熱甚尤苦登陟輿中戲成
少皥不用事八月猶苦熱南方本炎蒸况乃甘澤闕雨
師弛厥職旱魃逞餘孽金石鑠欲流汙池龜甲裂稼穡
亦已休田家生理絶敢意築場圃漸聞罌瓶竭租歛數
有恒不為愆陽輟州縣急錙銖鞭箠動流血吁嗟號帝
閽此語何由徹空村巫覡舞靈祠香火謁水旱制於天
祈禳恐虛設嘗聞桑林禱爪犧亦清潔萬國幾為魚堯
德豈其劣伹令備先具難必沴氣滅江淮十萬兵仰口
資餽轍太倉無宿儲有司憂百結腐儒從薄宦籃輿走
嵽嵲王事有嚴程亭午不得歇林烏呀無聲僕夫屢告
暍焉得變玄冬隂厓踏層雪
宿齊雲寺
行李秋將老停鞭日已西深村見人少孤寺與雲齊試
問霑微禄何如返故棲雞鳴不成寢乘月下清溪
題鳳凰寺
一代衣冠覇業休半山金碧梵宫留傷心廢宅松榆老
滿日寒塘菡蓞秋馬鬛未平餘葬地蛾眉不見但粧樓
憑高欲問豪華事耆舊無人僧白頭
鳳凰夜坐聯句
月黑前村笛風清俯檻琹老苔虛殿閉喬木故宫深宿
鳥依叢樹疎鐘出斷林夜堂留暑濕秋谷半晴隂事業
惟欹枕塵埃一散襟勞生倦奔走遠目寄登臨割據當
年事英雄萬古心青山空白骨華屋漫黃金酒薄何勞
醉詩成不廢吟艱危多感慨時序苦侵尋
題凉峰
倚杖清秋遠彈琴白晝長笙簫離館廢雲木晩風凉往
事空流水歸心滿夕陽相逢惜分手珍重故人觴
題雲臺寺
西風城郭尚炎威竟日琴尊歷翠微紅盡秋林楓正落
凉生晚寺雨初飛相從歲月交情舊此去塵埃會面稀
往事惟餘故侯塜白楊衰草露霑衣
聞太母還輿喜極成歌
嗚呼禍變稔前朝都城千雉摧天驕翠華北征沙漠遥
六宫萬里從翬褕我皇龍飛守宗祧周宣漢武見今朝
問安眎膳阻夙宵位極萬乘心何聊大哉聖孝回天眷
萬類革心非革面天邊驛騎急星電傳報騩輿涉淮甸
小臣喜極手欲抃乾坤一夜歡聲遍遥想千官會星弁
拜舞稱觴長樂殿
題大盈驛壁(六言)
西風落莫空館暮色迷蒙遠巒家近不妨酒盡夜寒陡
怯衣單
和李元泰(宇)豔歌
凉風愜人如故舊客燕殘蟬度清晝搖落三秋楚澤悲
相思一夜東陽瘦愁連黛入眉山重猶憶去年和泪送
魚沉鴈斷消息稀頻來惟有清宵夢
擬上張丞相(魏公)
五閏干戈極炎暉歷數新析圭綿六服卜鼎邁千春哀
痛朝姦稔夤緣國步屯近畿橫彗孛嚴禁失鈎陳魏絳
謀和敵包胥日哭秦翠華旋北狩清蹕且南廵霧塞紛
銅馬祥開表玉麟官軍推大弟耆老赴仁人唐祚興靈
武昭王問水濱悲纏刁斗急警報羽書頻關輔騰驕子
朝廷倚大臣夢符巖肖說天祐岳生申濯濯襟靈邁溫
溫德業純家聲真不墜廟略信如神行潔圭無玷心堅
竹有筠蒼生出塗炭黃屋待經綸蘇峻稱兵日姬公復
辟辰祚危旒在綴主辱涕盈巾諸將趍行殿孤軍入帝
闉乾坤收淑氣淮海霽煙塵尊俎辭樞極旌旄下蜀岷
霜稜函谷外春色錦江瀕流馬通飛漕推鋒截要津榮
親萬鍾禄許國百年身盛烈刊彜鼎丹忠薄昊旻流言
初抵隙積毀竟排真感激回天眷須臾秉國鈞精神千
載會霖雨八方均曉几趍環佩朝班領搢紳荆蠻淹月
定戎騎暮年馴奉韶移甌越承恩拜紫宸地遙分虎節
日暖想龍鱗潁上歸黃覇河間借寇恂台衡期必復風
俗再還淳嘆惜寒門士叨陪上國賓雕虫慙小技連蹇
分長貧短劍秋仍撫殘燈夜更親曳裾胡不可投璧懼
無因海運鵬孤翥泥蟠蠖未伸濟時公努力宇宙久荆
榛
惜别行送林梅卿(大鼐)赴闕
刺桐城邊桐葉飛刺桐城外行人稀客來别我有所適
問客此去何當歸林卿妙齡才秀發胸中萬卷涵溟渤
家聲合沓蓋九州里第嶙峋表雙闕朅來試吏天南方
驥縶焉能騁所長梅僊脫身東市卒杜老落筆中書堂
傳道淮壖減豺虎政須禮樂事明主之子軒軒霄漢姿
好向春風刷毛羽
送汪内相移鎮宣城
龍紀膺圖代龜書出洛年人文初炳煥神化共回旋大
雅藩籬鈌諸儒門戶專天將扶古道嶽始降名賢派别
軒皇遠江回楚邑偏英靈久蟠鬱簮笏舊蟬聯家學傳
桑硯詞場著祖鞭風雲千載會宇宙大名懸行潔圭無
玷才長桶有梴西都經術富東閣道山連蠧簡煩紬繹
羣書益貫穿才超班馬上道探老莊玄近代風騷變詞
人霧縠鮮俳優驚異體輕薄竟相沿作者今亡矣明公
獨勉㫋狂瀾資反正墜緒得扶顛内史趍欄藥中書落
筆椽直詞批勑尾清議列龜前法駕南廵日塵氛北刺
天新亭空涕泪神汴失鈐鍵慰將言彌切徵兵檄屢宣
奉天憑陸贄淮上困苻堅素祕龍韜策爰參虎旅權精
誠潛貫日勲業合凌烟耆舊朝廷倚文章海内傳三長
青史筆五典白麻篇思贍宫人蠟榮歸御榻蓮硏經魚
辨魯揮翰驥奔泉方徯金鑾作聊從銅虎遷瘡痍承帝
念愷悌沃民編鈴索晝齋永棠隂夜月圓豐登諸縣樂
治最八州先詔易宣城郡恩遺晉水壖歌襦恐來暮卧
轍惜言還漢守終丞相黃公且潁川長亭春草外巨鎮
日華邊况復師瞻久由來德望全芝函行召對鼎席即
詳延尚父西辭渭司徒北破燕斯民免塗炭吾黨頼陶
甄竹尺元通籍瓜時忝備員孩提曾識面父執絶隨肩
被遇憐才小懷恩覺體孱塵埃餘冗吏情緒足離筵歌
闋魂飛渚詩成淚染牋轅駒何局促巫步失跰躚舊治
應騎竹他邦未暖氊公歸勞驛騎地遠想台躔處士依
文舉賢臣頌子淵瀛州如許到未敢卜歸田
九日
天涯霜露羈離久海内風塵歸思賖萬里窮途雙白鬢
一尊濁酒對黃花頻年奔走哀王粲落日登臨憶孟嘉
絶塞歡娛易蕭瑟悲來忍泪望京華
還家
黎明呼羸僮拄策渡野水輕嵐翳初日古道步平砥麥
隴黃四出松竹翠相倚人間春告盡巖色秀未巳眼入
故鄉明語還親舊喜印非朱買臣金無蘇季子竊笑免
妻孥相過動隣里富貴豈吾謀薄游聊爾丼
早發東城迓憲車
五更驅倦僕發軔古城邊月色潮初上鐘聲人正眠自
憐筋力在無補歲時遷遠媿陶彭澤歸心獨浩然
暮春宴東園方良翰(喜)有詩入夏追和
要洗襟懷萬斛埃一尊相屬莫遲回顛狂柳絮將春去
排比荷花刺水開懶矣宦情甘冗長拙於句法強追陪
人生行樂須閒健千古朱顔同一頹
自法石早歸
避暑寓祗園黎明度遠村桑麻迷杜曲雞犬散桃源逕
草細將合溪流深不喧幽懷未能愜城郭已朝暾
和南安余宰題翠隂亭致爽軒二首
溪光山色兩幽深更結新亭倚翠林老木參天烟漠漠
虛簷掛日影沉沉三年此地留喬舄六月凉風颯楚襟
趁取公餘急行樂人生容易二毛侵
面勢揖孤峙交柯藏伯勞日臨公館寂人與此軒高對
酒屢中聖題詩應僕騷喬林思舊隱咫尺聽風號
癸亥秋行縣夜寓下生院倦甚慨然有歸歟之
興戲用壁間韻以盟泉石
何須輪擁朱不願佩懸玉青山得去且歸去謀生待足
何時足林間招提金碧開門外過客誰能來桂花落盡
無人問古墻秋逕生青苔舊山泉石故應好莵裘不營
亦可老此身已與三徑期未分淵明迹如掃
晚泊同安林明府擕酒相過戲集杜陵句為醉
歌行
疾風吹塵暗河縣去馬來牛不復辨黃昏始扣主人門
置酒張燈促華饌夜如何其初促膝人生會合難再得
簿書何急來相仍且將欵曲終今夕腐儒衰晚謬通籍
射策君門期第一天門日射黃金榜自怪一日聲輝赫
三年奔走空皮骨足繭荒山轉愁疾未有涓埃答聖朝
途窮反遭俗眼白懷抱何時得好開生前相遇且銜杯
儒術於我何有哉黃帽青鞋歸去來
賀吕守用中
紫帽山顛秋色高刺桐城頭風怒號乾坤冲融忽異態
千里和氣生旌旄昴星之精來瑞世要令致主唐虞際
骨相誕鍾嵩嶽靈風流不泯磻溪裔懷香握蘭今幾春
瑣闥畫省曾彌綸他年攬轡探禹穴平反所活凡千人
南土分憂寬主顧棠陰好在來何暮儒風郁郁蜀文翁
德量汪汪黃叔度相種由來多山東蟬聯八葉屬我公
百年耆舊謳歌裡萬里山河指顧中聲名合沓蓋九州
人物中興第一流風雲變化固有待蒼虬寧許池中留
青衫腐儒趨幕府香火祝公如衛武夾輔皇家不計年
長將朽質入陶甄
題定光寺(與洵姪期集)
為憐山色好百里赴幽期疉嶂生寒早脩林出日遲年
華空晼晚時事竟艱危咫尺故園在題詩有所思
思歸
醉眼乾坤大歸心日夜長風霜歲云暮塵土鬢成蒼俗
物猶能在危機只自防可無田種秫三徑未宜荒
張雲翔(摶)采蘭堂
丈夫貴成名人子重養志志養非鼎食名成要身致世
上萬男兒二者少稱遂樂哉張公子此事有餘地昔我
遊武林始與張君值津津紫芝眉落落青雲器驊騮步
康衢鵰鶚騰秋翅一官天南州艱難已嘗試悠然望白
雲歸來為隱吏軒裳非吾心菽水重親意築堂九畹邊
遠取南陔義膳羞務馨潔晨夕必躬眎老人嗜國香幽
懷時一寄春風敷柔絲色與恩袍類不效荆楚俗紉之
為佩璲不學會稽亭徒然脩褉事願言倚玉樹同作庭
階瑞他年粉署握永伴萊衣戲
次韻陳宜中(豐)擕詩見訪
朝來乾鵲啅簷牙昨夜燈開送喜花好事寧期貴公子
擕詩肯訪野人家客愁到此逢寒食薄宦羈人屢歲華
載酒他年問竒字故園歸去老桑麻
别方良翰
海上曾聞屬國歸歸來依舊壯心違風塵萬里長為客
管庫三年不救饑尊酒欲謀良夜醉庭花故就别時飛
看君好刷冲天翼莫遣江城過鴈稀
題詩口鋪
一水曳脩帶千山羅峻屛客懷今古泪人世短長亭歲
月身將老功名夢未醒長卿倦遊久歸思滿巖扄
過白衣莊
草樹天邊碧溪流雨外渾僕夫經燕岫筋力盡龍門斜
日當幽徑輕風度晚村築場茅屋底約略似東屯
題化度寺竹間亭
羸驂踏遍亂山青薄宦羈人醉未醒破午停鞭得幽寺
眼明初見竹間亭
行安溪道中
雞豚殆盡官軍過豺虎猶存野老愁萬一皇恩更寬大
會令戈甲變耡耰
道間即事
花枝已盡鶯將老桑葉漸稀蠶欲眠半濕半晴梅雨道
乍寒乍暖麥秋天村壚沽酒誰能擇郵壁題詩盡偶然
方寸怡怡無一事麄裘糲食地行僊
别吕守三首
家世唐蕭瑀風流晉謝安胸中畜邱壑筆下富波瀾耆
舊謳歌惜賓僚禮數寬龔黃初報政飛詔忽江干
自此調元去人今卧轍同棠陰閩嶺外星傳浙江東四
月黃梅雨千山荔子風離亭獨歸處回首意無窮
涉獵媿醇儒南州入幕初力疲三尺法塵滿一床書不
有劉寬恕何堪阮籍疎才微甘冗長感激辱吹嘘
白沙夜聞灘聲
錯認松風萬壑傳又如急雨碎池蓮青燈孤館元無寐
况復溪聲到枕邊
大水二首
巨浸滔天後遺黎復業初桑田皆變海老稚半為魚鑿
石開新道行人問故廬客愁那對此搔首重欷戲
浲水應垂儆高穹豈不仁發陳遵故事執咎定何人岸
落溪容改山摧土色新傷心問耆舊誰與弔斯民
題分水嶺兩絶
嗚咽泉流萬仞峯斷腸從此各西東誰知不作多時別
依舊相逢滄海中
閩越江南此地分鮑娘詩句尚能存客懷未覺今宵好
家住壺山烟雨村
題崇安驛
睡美生憎曉色催丹心自媿未能灰塵埃汩汩歲將暮
霜霧濛濛晝不開身外百端俱長物時危萬事入羈懷
君恩早晚粗酬了糲飯敝裘歸去來
題紫溪驛
離家一月斷家書家在閩山深處居路入江南隔分水
山猶不見况吾廬
至日戲題天福寺
去年至日老夫家呼兒具酒對梅花今年至日空奔走
豈止無花亦無酒薄宦驅人無已時客懷牢落強裁詩
君不見杜陵老詩伯年年至日長為客
至日題江山驛
客裏萍蓬媿此身天涯風俗對茲辰雲容山意商量雪
梅蕾葭灰漏洩春歲晚旅懷元自惡夜長歸夢為誰頻
遥憐兒女團欒處應念江山飄泊人
上陸鹽生辰五首
拂拂秋風生桂枝于門何日誕英竒請看素魄初圓夜
正是奎星呈瑞時
高議曾匡馬上翁聲名凛凛尉佗宫誰知千載經行地
猶有雲來紹祖風
嘉謨合補三公衮餘事聊分八使車想得忠勤徹旒冕
天涯洗眼看徵書
名家詩禮有諸郎飛入南宫鴻雁行不向人前稱閥閱
要須僊桂五枝芳
可但人間五福全飄飄真是地行僊摩娑銅狄成追憶
游戲塵寰五百年
和泉上人
芒鞋踏遍萬山松得得歸來丈室中破裓一身在懸罄
清談對客似撞鐘名家要看驚人舉覓句何須效我窮
春雨地爐分半坐便疑身住古襌叢
進元會詩
昭代干戈戢炎輝歷數長蒼生久蘇息寰海屢豐穰社
稷基新命朝廷舉舊章太平周禮樂垂拱舜衣裳拜夀
先長樂傳聲出未央冕旒端黼座儀物備明堂閶闔星
辰外旂常日月旁天顔春穆穆雲物曉蒼蒼雪色殘鳷
鵲韶音雜鳳凰嚴宸分羽衛荒服走梯航人正今行夏
民心舊戴商觀光環萬國班朔首三陽列辟鑾聲噦羣
工玉珮鏘奉常陳雅奏太史報殊祥於穆前朝盛丕承
奕世昌版圖還大禹風俗再陶唐已格無為治猶懷不
敢康幾年脩縟典今日付吾皇所願終寅畏無忘每贊
襄明良相際會長奉萬年觴
除夜
暮景流年速寒燈照夜長艱危仍薄宦時序更他鄉雪
暗吳宫下春歸越嶠傍明朝對佳節無處覓椒觴
元日次良翰韻
老去低徊強北遊春來消息望南州别離况復年華換
冨貴難令少壯留行李未知何處定屠蘇還解憶人不
可堪一夜寒江雨滴作羈懷萬斛愁
題方民瞻(愷)草堂
結宇囂塵外寓形天地間幽懷付松菊高卧對雲山門
巷來人少琴書竟日閒可憐朝市客名利老朱顔
和詠陳賢良華表
千年鶴表映溪濱一代鴻文動至尊仕路低徊唐老杜
才名合沓漢公孫家風不減太邱令盛事何如通德門
肯把浮榮衒流俗欲遺典則到仍昆
試院中蒙相君惠茶和錢教授韻
誤向文闈齒搢紳相君分賜壑源春窮摉千卷非吾事
滿引一杯如故人無復睡魔能偃蹇敢將詩律鬭清新
西湖好趁清明約泉活㳙㳙火不陳
將放榜用錢韻
銀袍健筆落雲烟入眼高文墨尚鮮隐隐蠶聲桑葉下
看看鵠立棘圍前空階夜響催詩雨平地雷轟造榜天
(是日大雷)試問西湖好風景何如華屋豔神僊
雨後陪省中諸公游竹閣
紅盡桃初實青濃柳欲花春歸人迹少山遠市聲譁空
有前朝樹(閣前有枯枿相傳謂陳朝樹)難尋處士家(處士謂林逋)登臨多
感慨况復客天涯
將歸
北首寒猶淺南轅暑正深馬蹄長道路鹿性本山林客
至能相勉愁來可獨禁功名竟何物造化久冥心
離臨安
細雨出江城潮回江正清未能捐俗累不敢憚嚴程落
日行人少空山獨鳥鳴離愁似春草觸處便能生
題須江驛詩後
歸來已負百花期閒拂塵埃看舊詩極目平蕪二千里
鄉心惟有杜鵑知
題白沙鋪
負郭可無三頃秫蓋頭幸有兩間茅還鄉且盡田家樂
舉世誰非市道交村酒一杯澆磊塊山程數驛更磽嶅
羸驂莫怪歸鞭急心在輕紅荔子梢
和超然翁韻二首
才微秖合老荆扉悞竊虛名及盛時藜杖端須為劉燭
匏芋聊復預齊吹亨衢騰踔非吾事客路逢迎仰已知
莫訝歸程秋向晚也應去魯自遲遲
西風回首故鄉情何日為園學邵平已辦孤帆衝夕浪
可堪萬壑更秋聲折腰為米追時輩當面輸心媿老成
飲罷歸來未能寢微吟擁鼻數寒更
不見
碧湘幽夢秋帷冷玉滴宵壺聲耿耿平生不作等閒愁
風月故人長引領青樓花開歡正新當時握手欲留春
樓空花落春竟去惟有紗窗鎖暗塵風流回首年華晚
愁與宫眉添宛轉不堪翠袖裛殘香六曲屛山為誰展
御賜閣額二首
傑閣侵霄漢宸章煥壁奎内庭頒寳宴中使揭璇題信
誓山河固厖恩雨露低寒儒倚天禄目斷五雲西
功掩蕭何第名超崔氏堂孤忠扶社稷一德契穹蒼金
碧飛翬外鸞虬結綺傍落成紛賀燕弱羽得高翔
西湖會同年和巫子先(伋)韻(時子先以臺制不赴坐)
一鸇獨立鳥羣空寂寞誰憐漢閣雄鴈塔他年曾接武
烏臺今日自生風平湖入座搖寒碧返照催人墮晚紅
目斷禁城驄馬客何時譚笑一尊同
黃憲生朝三首
國勢巍巍盛時髦衮衮生雲師綿世胄漢相舊家聲學
海波瀾闊神峰冰雪清天涯逢誕日目極曲江城
經術賢關望訏謨帝席前詞場聲擲地憲府力回天金
鑑風流在炎陬雨露偏慇懃理歸楫早覲日華邊
陰德千人活霜威五嶺寒三持使者節一着惠文冠臺
省班聯忝賓僚禮數寬微官慙束縛稱夀阻門闌
送陳應求赴官
莫辭酒且聽歌休被驪駒白玉珂主人勸客終今夕明
日長亭可奈何金風蕭蕭鏖餘熱砌蟲唧唧助淒切此
時景物不勝愁况是離人心欲折陳侯陳侯貌巖巖而
俊整才浩浩而清絶有如壺山之萬仞㠝岏夀水之千
尋瑩澈青芝赤箭藥籠儲金鐘大鏞廊廟須天生竒才
為時出容易棄擲天南隅君不見馬賓王新豐一逆旅
又不見公孫弘菑川一老儒逢辰立譚取卿相至今文
采照天衢廣文官舍雖落莫刀筆不與俗吏俱公餘更
勤五車讀未必不是北門西掖之權輿刺桐古城花欲
燃舊遊人物想依然憑君到彼訪二陸向道故人飽飯
度殘年
送弟(童)士季赴永春
贈君以宣城秋兔之穎佩君以嶧陽焦尾之琴餞君以
顯父清壺之酒送君以安仁金谷之吟筆傳洙泗之正
印琴彈單父之遺音酒以陶百里醇醲之化詩以寫一
時離別之心門前車馬氣駸駸黃葉飛飜秋正深風雨
對床連夜語江山異地欲分襟憶昔聯名唱行殿一日
聲華九垓遍自知無用甘林泉君亦何為尚州縣君今
未用嘆滯留丈夫勲業要晚收信臣千載循吏傳密令
當年褒德侯高才所莅無全牛民自不冤吏早休倘免
誅求急星火行看寇盜盡鋤耰
無題
雞蟲底處覓得失鳬鶴無心較短長醫國未能三折臂
憂時空費九回腸
送外兄方卿公美(廷實)赴廣東憲十絶
九重仁聖不忘遠庶獄哀矜軫慮深本恕定知黃覇用
無刑端契有虞心
遐陬赤子困侵牟跳弄潢池今幾秋從此聲威憺強梗
自然戈戟變鋤耰
石門酌水賦新詩舊事曾聞吳隱之習習清風化貪懦
不圖今見古齊夷
親輿昔侍角方總使節今持鬢未蒼竹馬兒童半相識
分明遺愛在甘棠
早晚芝函下九天不容瓜戍更期年蒼生屬望為霖久
肻使炎方雨露偏
聞道韶陽一畆宫居民奉祀曲江公憑君到日酹尊酒
醞藉風流事事同
怪底青雲嬾着鞭年來餘事覺真詮圜扉晝闢庭無訟
時訪曹溪六祖襌
千里江山一鴈聲廣文官舍冷如冰祁奚若未忘公舉
魏戊猶堪備内稱
新息功名晚始收送君今去跕鳶州男兒未上雲臺畫
莫念平生馬少游
十里紅旗擁使星一杯綠蟻話長亭明朝車馬各南北
誰唱陽關且細聽
和宋永兄罷官還家途中見寄四絶
三年惠政留巖邑千里歸舟犯惡灘烏鵲信傳知漸近
白鷗盟在未應寒
流年忽忽雙蓬鬢薄宦紛紛一旅亭惟有長官衫色在
至今猶與眼俱青
知稼堂中一味閒卷簾終日卧看山雖無微禄供貧病
幸有新詩伴往還
不比人心驚歲移且看鴈影逐春歸明朝已辦椒花頌
相對一尊忘是非
送余子美歸淮上
怪底窮途遭白眼依然别酒對青春百年甘旨為貧計
千里羈棲有故人道在不妨輕去魯功成他日會歸秦
江淮若遇南飛翼尺素無忘東海濱
西郊步武地春將老矣不能一往朝吉姪今日
為遨頭澁雨大作非惟人心難幷止或尼之
枕上得小詩資宋永兄一噱因呈昔遊兄弟
速尋舊盟勿為天公所玩
無復西郊訪綺羅任教佳景去如梭殘杯冷炙何曾夢
亂絮飛花積漸多舉世盡從忙裏過幾人能共醉時歌
不辭作意營春事急雨狂風可奈何
己巳九日陪陸使君宴共樂臺和莊倅韻
一年秋色垂垂老九日寒花處處同落帽何人羞短髮
危臺向晚易高風黃雲萬頃峰巒下白雪幾聲霄漢中
陌上行人盡回首使君開宴在層空
和宋去華(藻)愛日樓之什
百里平疇一望間綠蕪盡處見青山孤雲自在開仍合
白鳥羣飛去復還竟日茶瓜留客坐滿床圖史伴君閒
擕醪許我問竒字剝啄何妨屢扣關
和宋永兄愛日樓見寄八首
畫圖展處千山雪漁艇歸時一笛風為愛東溟日色好
側身樓外望壺公
陳樓高卧真佳士陶徑歸來有古風只恐功名不相放
驅人須作黑頭公
野意樓前滿秋聲樹杪回歲華行老矣午夢思悠哉碌
碌甘捐棄時時幸往來不才詩有債多病酒為媒
醫手無三折愁腸漫九回宦情聊復爾世事轉艱哉狂
態未能免新詩特地來從今罷歌舞焦尾聽無媒
軒組挽人力萬中無一回急流能退者捨我有誰哉此
意何時遂相擕歸去來東臯春雨足荷鍤聽鳩媒
齠齓擕書冊成名天上回如公希世者自古幾人哉山
藪詎宜去功名看鼎來人間無伯樂相馬失龍媒
秋心驚杵急遠目見潮回衰日可愛也楚風真快哉卷
開前聖對竹動故人來去魯遲休怪謀身恥自媒
山林往不返朝市去無回能樂窮通者真知出處哉次
山稱漫仕彭澤賦歸來堪笑脅肩子相從不待媒
和使君邵農之什
五馬邵農遠過宗丈貳車興詠遍屬郡僚顧
小子狂斐之章當詩人麗則之賦鵠未成而
類鶩狗不足以續貂蕪纇可羞斤削是望
交情自許膠投漆賓主相輝璧與琨賣劍早書循吏傳
種瓜時問故侯園百年耆舊須親訪千里耕桑戴上恩
一郡風流古來少筆端珠玉富歸軒
三瑞堂(陸守)
機雲二子才孤標妙齡馳聲典午朝今見遠孫來海嶠
儒雅雍容飾漢條德化醇醲春有脚天姿粹美玉不彫
無復犢牛充帶佩坐令𥜗袴成歌謠蘊藉斯人合臺閣
暫把一麾亦不惡鈴閣正午槐隂清訟庭無人鳥聲樂
政成瑞應一何多天香國豔騈花萼可但漁陽頌麥岐
會見西京紀神爵吾聞作善天降祥拭目泥封下建章
一時文采七閩郡千載風流三瑞堂坤珍效祉來未央
九莖怒芽抽且長胡不圖之獻天子播在樂府歌芝房
庚午秋觀進士入試
棘扉曉闢萬袍趨鄒魯雖微士所都三獻有人懷楚璞
濫吹何事試齊芋要令瘦語題韲臼莫把元文覆醬瓿
(鄉人以黜卷幕酒)袖手傍觀君勿怪箇中曾是老於菟
次韻宋永兄白髮
銀鬢詎如許金丹奈若何休垂髀肉涕莫擊唾壺歌世
事奕棋局人材在沚莪未須相料理大器晚成多
回文絶句
歌闋一尊清晝長曲池小景晚風凉波微動處見魚戲
荷半開時過雨香
贈炊僮
雞唱度纔三羸僮井臼探缺瓶分曉月古竈湧晴嵐口
腹真吾累庖廚賴爾堪支離不耕者對案敢無慙
和蘇伯承題恂恂軒
可但溫恭九族敦平生鄉黨更恂恂山林得趣身長健
門館無私物自春一室琴尊對咸籍百年膠漆付雷陳
共傳宅相工題品未數東坡德有鄰
春日書懷
才薄難任家國憂年衰未免稻粱謀權門雖好羞搖尾
世路多猜敢轉喉是處溪山可藏拙何人庭院許尋幽
便須火急營春事九十韶光一半休
次韻宋永兄春日放言寄秉彜(端)廣文兄
君不見邊孝先才得午枕一覺眠便遭弟子嘲便便又
不見馬季長橫經高堂坐絳帳背後女樂盈妖姸青春
一去少者老白髮不分愚與賢試看刻苦要稱天下士
何如落魄且作地行仙東風來習習新月照娟娟若逢
花觧語須用酒為年
唱和盈軸而燕集未期小詩請廣文兄為遨頭
煩君管領東君手收拾風光尊俎中與作遨頭共春燕
何須擁鼻學秋蟲誰憐老子興不淺自笑窮人詩轉工
趁取身閒酒價賤明年此日又西東
宋永兄見和春懷再賦仍約秉彜兄尋春西郊
朱轂常懷蹉跌憂蓽門長苦斗升謀此生幸不貧到骨
未死何妨酒入喉北里人隨春漸老西郊地與興俱幽
憑君更語廣文叟飯足還須醉始休
宋永兄一訪青帝而黃婆作惡累日戲作小詩
問安二首
鳴鐘伐鼔南山阿傾城車馬相戞摩萬釭高下照朱碧
百堵往來紛綺羅身入醉鄉頹紅玉月明歸路湛金波
挽君一出卧三日奈此陌上春光何
陌上春光遽如許花落花開任風雨誰憐四印居士賢
苦遭造化小兒侮古來醫手罕折肱老去流年劇飛羽
無復當時倒載歸羣童拍手山公舞
次韻宋永兄感舊五首
猶憶當年歌畫空乘歡直欲舉千鍾韶光半老不相識
樂事一生能幾逢戲蝶狂蜂隨意好閑花蔓草向人濃
當壚春色今何在病酒相如卧蜀卭
何用咄咄愁書空何用鼎食鳴金鍾流行坎止隨所值
穮蓘不憂年不逢金釵困嬾海棠睡玉斝淋漓琥珀濃
安能辛勤鍊石髓苦學成周人姓卭
齠齓談經動聖聰山川英氣向來鍾中書落筆萬人繞
天陛賜袍千載逢利鏁名韁身半老酒徒詩社意偏濃
莫欺犬子倦游久得志猶能通筰卭
待價君方藏尺璧知音誰解聽號鐘渥洼天上非無種
伯樂人間那易逢墨綬解來三歲改白雲飛處寸心濃
鴟翔鸞伏古如此直道不容非孔卭
三分春色二分空莫待春歸怨曉鐘詩句逼人何太甚
酒徒知巳信難逢百年夜永晝愁短千樹紅疎綠漸濃
尊俎班荆元不惡試張雲幕席苕卭
雨後春遊
鳴鳩乳燕報新晴更被提壺苦勸人萬點桃花落紅雨
十分蕉葉負青春醉鄉歸去疑無路詩筆拈來似有神
莫惜千金買一笑餘年樂事更關身
雨後行花圃
習習春風軟遲遲春日暄生意遍宇宙盡托青皇恩屛
翳剛作惡一夜如翻盆奔流萬壑怒比曉千山昏鳴鳩
喚我起杖屨行中園呼僮理僵仆春事無半存蓬蒿增
意氣蘭藥遭排根雖無桃李姸却有桑麻繁萬化相除
謝此理誰明論去去勿復辨榮枯任乾坤
偶成
野鳥春布糓階蟲秋絡絲呶呶空過耳終不救寒飢
贈泉守趙表之(令衿)二首
襌翁笑擁兩朱輪麈尾蒲團付底人千里謳吟真刺史
三朝出入老宗臣春風半道旌旗轉南國一番桃李新
莫把蹄涔留尺鯉早令圖畫上麒麟
扁舟昔艤浙江邊曾醉王孫玳瑁筵竹杖芒鞵晚城上
金荷銀燭夜堂前宦游我輩聊復爾聚散人間亦偶然
誰料天涯今八載青燈相對各華顛
春日宴共樂臺
畫棟朱甍插紫清連山帶水自紆縈閭閻高下魚鱗比
田畆縱橫碁局平花發鳥啼春耐事夜闌客散月多情
寸隂自古千金重一笑人間萬慮輕
秋夜獨酌
溪山態足身無事天地功深歲有秋投老相從管城子
平生得意醉鄉侯捲簾清坐月排闥橫笛誰家風滿樓
可是離人更遺物自緣身世兩無求
午睡起得富沙信
閒處工夫要破除茅堂一枕黑甜餘漆園栩栩看成蝶
邊笥便便舊貯書掃盡機心還罔象了無行迹便華胥
故人千里能知我遠寄月團供燕居
題順濟廟
枯木肇靈滄海東參差宫殿崒晴空平生不厭混巫媪
已死猶能效國功萬戶牲醪無水旱四時歌舞走兒童
傳聞利澤至今在千里危檣一信風
冬日道間
歲熟牛羊飽村寒鳥獸呼霜餘山骨露水落澗毛枯歸
艇收漁網行人問酒壚微軀任南北未覺旅懷孤
贈延福端老二絶
飄然瓶錫信行藏偶駐姜峰古道場欲識高人用心處
白雲堂下一爐香
我來欲問小乘襌慙媿塵埃未了緣忽憶去年秋夜話
共聽風雨不成眠
知稼翁集卷上
