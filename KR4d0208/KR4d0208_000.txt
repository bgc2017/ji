知稼翁集别集類三(宋)
提要
(臣)等謹案知稼翁集二卷宋黃公度撰公度
字師憲莆田人紹興戊午進士第一歷官考
功員外郎文獻通考載公度集十一卷卷端
洪邁序稱公度既沒其嗣子知邵州沃收拾
手澤彙次為十有一卷卷末載有沃䟦亦稱
故笥所存塗乙之餘纔十一卷均與通考合
又通考詞曲部别有公度知稼翁詞一卷合
之當為十二卷此本為天啟乙丑其裔孫崇
翰所刊稱嘉靖丙午得於陕西謁選人乃前
朝秘府之本尚有御印然併詞集合為一編
僅一百三十四頁分為上下二卷似不足十
二卷之數豈尚有佚遺歟公度早掇巍科而
卒時年僅四十八仕宦不逹故宋史無傳肇
慶府志稱其為秘書省正字時坐貽書臺官
言時政罷為主管台州崇道觀過分水嶺題
詩有誰知不作多時别依舊相逢滄海中之
句時趙鼎方謫潮陽說者謂此詩指鼎而言
遂觸秦檜之怒令通判肇慶府云云殆亦端
慤之士不附時局故言者得借趙鼎中之歟
其詩文皆平易淺顯在南宋之初未能凌躒
諸家然詞氣恬静而軒爽無一切淟涊齷齪
之態是則所養為之矣公度别有漢書鐫譔
今已佚此本從他本掇拾二叚併佚詞一首
附之卷末今亦併錄之焉乾隆四十二年六
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
知稼翁集原序
乾道五年冬順昌令黃君沃書抵中都來告曰先君考
功力學半世雖得一第而仕不克顯平生所為文僅十
一通願得序引以冠其首余方備機政未暇也越明年
出守長樂郡復多事少暇隙又明年順昌使其弟洧來
責前諾仲秋既望積雨乍晴天氣澄爽退食郡齋因取
考功文徧觀之典重溫雅如其為人其詩格律森嚴興
寄深遠雖未盡追古作要自成一家間與予里居唱和
數篇余讀而深悲之公以文章魁多士有盛名於時胷
中灑落議論宏壯識者期之甚遠而官止外郎年四十
八以殞所以傳世垂後者止此而已是可傷也昔白樂
天與元居敬善及序其遺文有曰黃壤豈知我白頭猶
念君唯將老年淚一灑故人文執筆愴然蓋有感於斯
言公諱公度字師憲戊午同年進士也莆陽陳俊卿序
高宗一馬化龍訖于㢲位自丁未至壬午三十六年間
策進士數千計擢居大龍甲者十有一人科名巍峩副
以屬望視富貴岐轍若長風掛席一息萬里於是文靖
梁公至宰相景明陳公冠樞極位尚書者三汪聖錫劉
文孺王宣子也它侍從者五李順之張子韶趙莊叔張
安國王龜齡也惟莆田黃公師憲名聲最卓卓而財至
尚書郎壽不滿半百夢幻覆手天殱此良大車云徂出
門折軸人到于今傷之爰初登第以行卷忤秦相君旋
為趙忠簡公禮接益銜之弗舍坎壈摧揠無復有為天
下惜人材之意一旦遇主則死及之嗚呼公既以詞賦
壓英躔故於詩尤精大氐鏗鏘蹈厲發越沈郁精深而
不浮於巧平澹而不近俗與強名作詩者直相千萬風
檣陣馬不足呈其勇犀渠鶴膝不足侔其珍悲秋之句
曰迢迢別浦帆雙去漠漠平蕪天四垂雨意欲晴山鳥
樂寒聲初到井梧知吾不知謫僊少陵以還大歷十才
子尚能窺其藩否公既沒其嗣子邵州君沃收拾手澤
彙次為十有一卷詩居大半焉它文悉從肺府源深流
長迨樂府詞章宛轉清麗讀者咀嚼於齒頰間而不能
已惟其不沽於用身不到鑾坡鳳閣中鋪揚太平之閎
休其所表暴如是而已魏國陳丞相既序其首而邵州
又欲予贅語于後憶四十年前與公從容于番禺藥洲
之上予作素馨賦公蓋戲而反之異於不相知聞者茲
不宜辭若平生事業則有參知政事龔公吏部尚書林
公之銘在慶元二年十月庚申煥章閣學士宣奉大夫
提舉隆興府玉隆萬壽宫魏郡公鄱陽洪邁序
