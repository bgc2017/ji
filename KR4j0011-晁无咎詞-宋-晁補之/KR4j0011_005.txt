晁无咎詞卷五
宋晁補之撰
虞美人(用韻答秦令)
荒城又見重陽到狂醉還吹帽人生開口笑難逢何況
良辰一半别離中平臺珠履登高處猶自懷人否且
簪黃菊滿頭歸惟有此花風韻似年時
浣溪沙
江上秋風高怒號江聲不斷雁嗷嗷别魂迢遞為君銷
一夜不眠孤客耳耳邊愁聽雨蕭蕭碧紗窗外有芭
蕉
萬年歡(寄韻次膺叔)
十里環溪記當年並遊依舊風景綵舫紅粧重泛九秋
清鏡莫歎歌臺蔓草喜相逢歡情猶勝蘋洲畔横玉驚
鸞半天雲正愁凝中秋醉魂未醒又佳辰授衣良會
堪更蚤歲功名豪氣尚凌汝潁能致黃金一井也莫負
鴟夷高興别有箇瀟灑田園醉鄕天地同永
一叢花
東君密意在花心飛雪戲粧林多情定怪春来晩放竒
花千點深深煙柳上輕風絲漫裊樓閣晩還隂雕梁
雙燕悄来音簾幕鎮沉沉西城未有花堪採醉狂興冷
落難禁應約萬紅商量細細留向未開尋
減字木蘭花(和求仁南郡都别)
萍蓬行路来不多時還遣去會有重来還把清樽此地
開隋河楊柳見我五年三執手紅淚多情待得重来
走馬迎
菩薩鬘
玉京不許塵容到疎慵只合疎慵老鷗鳥共烟波田夫
與醉歌忘懷無物我莫似陳驚坐勲業付長閒西山
爽氣間
鷓鴣天(杜四侍郎郡君十二姑生日)
吉夢靈蛇朱夏宜佳辰阿母會瑤池竹風荷雨来消暑
玉李冰瓜可療飢心悟了道成時不勞龍女騁威儀僧
祗世界供遊戲賢懿光隂比夀期
鳳簫吟(永嘉郡君生日)
曉曈曨風和雨細南園次第春融嶺梅猶妒雪露桃雲
杏已綻碧呈紅一年春正好助人狂飛燕遊蜂更吉夢
良辰對花忍負金鍾香濃博山沉水小樓清旦佳氣
葱葱舊遊應未改武陵花似錦笑語相逢蘂宫傳妙訣
小金丹同換冰容況共有芝田舊約歸去雙峰
凉州令
二月春猶淺去年櫻桃開遍今年春色怪遲遲紅梅常
早未露臙脂面東君遣春來緩似會人深願蟠桃新
鏤雙盞相期似此春長遠
引駕行(亦名長春)
春雲輕鎖春風乍扇園林曉掃華堂正桃李芳時誕辰
還到年少記絳蠟光搖金猊香郁寳粧了驟駿馬天街
向晩喜同車詠窈窕多少盧家壺範杜曲家聲榮耀
慶孟光齊眉馮唐白首鎮同歡笑縹緲待琅函深討芝
田高隱去偕老自别有壺中永日比人間好
菩薩鬘
百花含藴東風裏南園小雨朱扉啟春色一年年年年
花共妍清談招隱去莫認如賓處華髮好風光林間
此味長
點綘脣
回雁風微養花濃淡天容好似春知道吉夢佳人到
共樂春臺攜手蓬萊小同傾禱願春不老歲歲尋芳草
上林春(韓相生日)
天惜中秋三夜淡雲占得今宵明月孟陬歲好金風氣
爽清時挺生賢哲相門出相算鍾慶自應累葉乍歸來
暫燕處共仰赤松高轍想人生會須自悦浮雲事笑
裏尊前休說舊有衮衣公歸未晩千歲盛明時節命圭
相印看重賞晉公勲業濟生靈共富貴海深天闊
楊柳枝
素色清薰出俗華臘前花軒前愛日掃雲遮幾枝斜
月淡紗窗香暗透白於沙幽人獨酌對芳葩興無涯
驀山溪
鳳皇山下東畔青苔院記得當初個與玉人幽歡小宴
黃昏風雨人散不歸家簾旌捲燈火顫驚擁嬌羞面
别來憔悴偏我愁無限歌酒情都減也不獨朱顏改變
如今桃李湖上泛舟時青天晩青山遠願見無由見
又
自來相識比爾情都可咫尺千里算惟孤枕單衾知我
終朝盡日無緒亦無言我心裏忡忡也一點全無那
香牋小字寫了千千個我恨無羽翼空寂寞青苔院鎖
昨朝冤我却道不知休天天天不曾麽因甚須冤我
生查子
夜飲别佳人梅小猶飄雪忍淚一春愁過却花時節
相見話相思重與臨風月休似那回時無事還輕别
少年遊
當年攜手是處成雙無人不羨自間阻五年也一夢擁
嬌嬈粉面柳眉輕掃杏腮微拂依前雙靨盛睡裏起
來尋覓却眼前不見
青玉案
三年宋玉墻東畔怪相見常低面一曲文君芳心亂怱
怱依舊吹散月淡梨花館秋娘苦妒浮金盞漏些子
堪猜是嬌盻歸去相思腸應斷五更無寐一懷好事依
舊藍橋遠
江城子(贈次膺叔家娉娉)
娉娉聞道似輕盈好佳名也堪稱楚觀雲歸重見小樊
驚豆蔲梢頭春尚淺嬌未顧已傾城章臺休詠舊青
青惹離情恨難平無事飛花撩亂撲旗亭不似劉郎春
草小能步步伴人行
青玉案(傷娉娉)
彩雲易散琉璃脆念往事心將碎只合人間十三歲百
花開盡丁香獨自結恨春風裏小園幽檻經行地恨
春草佳名謾抛棄簇蝶羅裙休將施香殘燭燼微風觸
幔髣髴嬌嚬是
聲聲慢(家妓榮奴既出有感)
朱門深掩擺蕩春風無情鎮欲輕飛斷腸如雪撩亂去
點人衣朝來半和細雨向誰家東館西池算未肯似桃
含紅蘂留待郎歸還記章臺往事别後縱青青似舊
時垂灞岸行人多少競折柔枝而今恨啼露葉鎮香街
抛擲因誰又爭可妒郎誇春草步步相隨
點絳脣(同前)
檀口星眸艷如桃李情柔惠據我心裏不肯相抛棄
哭怕人猜笑又無滋味忡忡地繫人心裏一句臨岐誓
晁无咎詞卷五
