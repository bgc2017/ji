晁无咎詞卷二
宋晁補之撰
洞僊歌(留春)
花恨月惱更夏有凉風冬軒雪皎閒事不關心算四時
皆好從来又說春臺登覽人意多同常是惜春過了須
痛飲莫放歡情草草年少尚憶瑶階得雋尋芳驂驔
東坡適見垂鞭酕醄南陌又逢低帽鶯花蕩眼功名滿
意無限嬉游榮華事如夢杳傷富貴浮雲曾縈懷抱為
春醉倒願花更好春休老開口笑占醉鄉莫教人到
又(填盧仝詩)
當時我醉美人顔色如花堪悦今日美人去恨天涯離
别青樓朱箔嬋娟蟾桂三五初圓傷二八還又缺空竚
立一望不見心絶心絶頓成凄凉千里音塵一夢歡
娛推枕驚巫山遠洒淚對湘江闊美人不見愁人看花
心亂含愁奏綠綺絃清切何處有知音此恨難說怨歌
未闋恐暮雨收行雲歇窗梅發乍似覩芳容冰潔
水龍吟(次韻林聖予惜春)
問春何苦匆匆帶風伴雨如馳驟幽葩細萼小園低檻
壅培未就吹盡繁紅占春長久不如垂柳算春常不老
人愁春老愁只是人間有春恨十常八九忍輕辜芳
醪經口那知自是桃花結子不因春瘦世上功名老来
風味春歸時候縱樽前痛飲狂歌似舊情難依舊
洞僊歌(温園賞海棠)
羣芳老盡海棠花時候雨過寒輕好清晝最妖饒一段
全是初開雲鬟小塗粉施朱未就全開還自好駘蕩
春餘百樣宮羅鬭繁繡縱無語也心應恨我来遲恰柳
絮將春歸後醉猶倚柔柯怯黃昏這一點愁須共花同
瘦
又(梅)
年年青眼為江梅腸斷一句新詩思無限向碧瓊枝上
白玉葩中春猶淺一點龍香清遠誰抛傾國艷昨夜
前村都恐東皇未曾見正倚墻紅杏芳意濃時驚千片
何許飄零仙館待冰雪叢中看竒姿乍一笑能回上林
冬暖
行香子(梅)
雪裏清香月下疎枝更無花比竝瓊姿一年一見千繞
千回向未開時愁花放恐花飛芳樽移就幽葩折取
似玉人攜手同歸揚州應記東閣逢時恨劉郎誤題詩
句怨桃蹊
鹽角兒(亳社觀梅)
開時似雪謝時似雪花中竒絶香非在蘂香非在萼骨
中香徹占溪風留溪月堪羞損山桃如血直饒更疎
疎淡淡終有一般情别
清平樂(對晩菊作)
黃花過也月酒何曾把寒蝶多情愛瀟洒晴日雙雙飛
下沉吟獨倚朱闌采芳貽向誰邊枕上醉排金靨幽
香一段堪憐
江城子(亳社觀梅呈范守秦令)
去年初見早梅芳一春忙短紅墻馬上不禁花惱只顛
狂蘇晉長齋猶好事時喚我舉離觴今年春事更茫
茫淺宫粧斷人腸一點多情天賜骨中香頼有飛鳬賢
令尹同我過小横塘
望海潮(揚州芍藥會作)
人間花老天涯春去揚州别是風光紅藥萬株佳名千
種天然浩態狂香尊貴御衣黃未便教西洛獨占花王
困倚東風漢宫誰敢鬭新粧年年高會江陽看家誇
絶豔人詫竒芳結蘂當屏聯葩就幄紅遮綠繞華堂花
面暎交相更秉蕳觀洧幽意難忘罷酒風亭夢魂驚恐
在仙鄕
夜合花(和李浩季良牡丹)
百紫千紅占春多少共推絶世花王西都萬家俱好不
為姚黃謾腸斷巫陽對沉香亭北新粧記清平調詞成
進了一夢仙鄕天葩秀出無雙倚朝暉半如酣酒成
狂無言自有檀心一點偷芳念往事情傷又新艷曾說
滁陽縱歸來晩君王殿後别是風光
下水船(和季良瓊花)
百紫千紅翠唯有瓊花特異便是當年唐昌觀中玉蘂
尚記得月裏仙人來賞明日喧傳都市甚時又分與
揚州本一朵冰姿難比曾向無雙亭邊半酣獨倚似夢
覺曉出瑤臺十里猶憶飛瓊標致
浣溪沙(櫻桃)
雨過園亭綠暗時櫻桃紅顆壓枝低綠兼紅好眼中迷
荔子天教生處遠風流一種阿誰知最紅深處有黃
鸝
萬年歡
心憶春歸似佳人未來香徑無迹雪裏江梅因甚早知
消息百卉芳心正寂夜不寐幽姿脈脈圖清曉先作宫
粧似防人見偷得真香媚情動魄算當時夀陽無此
標格應寄揚州何郎舊曾相識花似何郎鬢白恐花笑
逢花羞摘那堪羌笛驚心也隨繁杏抛擲
感皇恩(海棠)
常歲海棠時偷閒須到多病尋芳懶春老偶來恰值半
謝妖嬈猶好便呼詩酒伴同傾倒繁枝高蔭疎枝低
繞花底杯盤花影照多情一片恨我歸來不早斷腸鋪
碎錦門前道
洞仙歌(菊)
今春閏好怪重陽菊早滿檻煌煌看霜曉喚金錢翠羽
不稱標容瀟洒意陶令詩中能道不應誇絶艷曾妒
春華因甚東君意不到又似鏁三千漢女偏教明妃怨
西風邊草也何必牛山苦霑衣算只好龍山醉狂吹帽
喜朝天(秦宅海棠作)
衆芳殘海棠正輕盈綠鬢朱顏碎錦繁繡更柔柯映碧
纖搊勻殷誰與將紅間白采薰籠仙衣覆斑爛如有意
濃粧淡抹斜倚闌干妖嬈向晩春後慣困欹晴景愁
怕朝寒縱有狂雨便離披滴損不奈幽閒素奈來禽總俗
謾遮映終羞格疎頑誰來顧斜風教舞月下庭間
生查子(梅)
青帝晩來風偏傍梅梢緊未放玉肌開巳覺龍香噴
此意比佳人爭奈非朱粉惟有許飛瓊風味依稀近
少年遊(次季良韻)
廬山瑤草四時春烟鏁上宫門記得南遊偶尋飛澗一
洗庾公塵香爐高詠君家事文彩近前人他日騎鯨
尚憐迷路與問衆仙真
又
如今田野謾抛春紅雨掩衡門懶讀詩書欠伸扶杖几
案任生塵從教便向東山老誰知是個中人莫怪年
來倦尋城市嫌我性情真
滿江紅(次韻弔汶陽李誠之待制)
華鬢春風長歌罷傷今感昨春正好瑤墀巳歎侍臣冥
漠牙帳塵昏餘劒戟翠帷月冷虛絃索記往年龍坂誤
曾登今飄泊賢人命從來薄流水意知誰託繞南枝
身似未眠飛鵲射虎山邊尋舊迹騎鯨海上追前約便
江湖與世永相忘還堪樂
離亭宴(次韻弔豫章黃魯直)
丹府黃香堪笑章臺墜鞭年少細雨春風花落處醉裏
中人傳詔却上五湖船悲歌楚狂同調青草荆江波
渺香爐紫霄簪小人去江山長依舊幼婦空傳辭妙灑
淚作招魂楓林子規啼曉
千秋歲(次韻弔高郵秦少游)
江頭苑外常記同朝退飛騎軋鳴珂碎齊謳雲遶扇趙
舞風回帶嚴鼓斷杯盤藉草猶相對灑涕誰能會醉
卧藤隂蓋人已去詞空在兔園高宴悄虎觀英游改重感
慨驚濤自卷珠沉海
迷神引(貶玉溪對江山作)
黯黯青山紅日暮浩浩大江東注餘霞散綺回向烟波
路使人愁長安遠在何處幾點漁燈小迷近塢一片客
帆低傍前浦暗想平生自悔儒冠誤覺阮途窮歸心
阻斷魂縈目一千里傷平楚怪竹枝歌聲聲怨為誰苦
猿鳥一時啼驚島嶼燭暗不成眠聽津鼓
滿江紅(赴玉山之謫與諸父泛舟大澤分題為别)
莫話南征船頭轉三千餘里未歎此浮生飄蕩但傷佳
會滿眼青山芳草外半篙碧水斜陽裏問此中何處芰
荷深漁人指清時事羈遊意盡付與狂歌醉有多才
南阮自為知巳不似朱公江海去未成陶令田園計便
楚鄕風景勝吾鄉何人對
晁旡咎詞卷二
