晁无咎詞卷四
宋晁補之撰
臨江僊(用韻和韓求仁南都留别)
曾唱牡丹留客飲明年何處相逢忽驚鵲起落梧桐綠
荷多少恨回首背西風莫歎今宵身是客一樽未曉
猶同此身應似去来鴻江湖春水闊歸夢故園中
又(同前)
常記河陽花縣裏恰如飯顆山逢春城何處滿絲桐綸
巾并羽扇君有古人風重向梁王臺畔見黃花綠酒
誰同新詩别後寄南鴻回頭思照碧人在白雲中
浣溪沙(廣陵被召留别)
帳飲都門春浪驚東飛身與白鷗輕淮山一點眼初明
誰使夢回蘭芷國却將春去鳳皇城檣烏風轉不勝
情
憶少年(别歴下)
無窮官柳無情畫舸無根行客南山尚相送只高城人
隔罨畫園林溪紺碧算重来盡成陳迹劉郎鬢如此
況桃花顔色
江城子(廣陵送王左丞赴闕)
舊山鉛槧倦棲遲叩宸闈向淮圻五馬行春初喜後車
随太守風流容客醉花壓帽酒淋衣隋宮烟外草
萋萋菊花時動旌旗起舞留公且住慰相思王粲詩成
何處寄人北去雁南飛
虞美人(廣陵留别)
江南載酒平生事游宦如萍寄蓬山歸路傍銀臺還是
揚州一夢却驚回年年后土春来早不負金樽倒明
年珠履賞春時應寄瓊花一朵慰相思
金盞倒垂蓮(依韻和次膺寄楊仲謀觀察)
諸阮英游盡千鍾飲量百丈詞源對舞春風螺髻小雙
蓮念兩處登高臨遠又傷芳物新年此淚不待桓伊危
柱哀絃身閒未應無事趁栽梅徑裏插柳池邊野鶴
飄颻幽興在青田也莫話書生豪氣更銘功業燕然畢
竟得意何如月下花前
又(次韻寄霸帥楊仲謀安撫)
休說將軍解彎弓掠地崑嶺河源綵筆題詩綠水映紅
蓮算總是風流餘事會須行樂華年只有一部隨軒脆
管繁絃多情舊遊尚憶寄秋風萬里鴻雁天邊未學
元龍豪氣笑求田也莫為庭槐興歎便傷搖落凄然後
會一笑猶堪醉倒花前
西平樂(廣陵送王資政正仲赴闕)
鳳詔傳來絳闕當宁思賢輔淮海甘棠惠化霖雨商巖
吉夢熊虎周郊舊卜千秋盛際催促朝天歸去動離緒
空眷戀難暫駐新植雙亭臨水風月佳名未覩準擬
金樽時舉況樂府風流一部妍歌妙舞縈雲迴雪親教
與恨難訴爭欲攀轅借住功成繡衮重與江山作主
御街行(待命護國院不得入國門寄内)
年年不放春閒了今歲銜杯少來時柳上淺金黃歸路
玉綿吹帽惜春長似五陵狂俊不道朱顔老斜烟薄
雨青林杳猶有鶯聲到西園紅艷綠盤龍辜負一年春
好錦城樂事不關愁眼何似還家早
生查子(感舊)
宫裏妒娥眉十載辭君去翠袖怯天寒修竹無人處
今日近君家望極香車騖一水是紅墻有恨無由語
青玉案
十年不向東門道信匹馬羞重到玉府驂鸞猶年少宫
花頭上御爐烟底常日朝回早恨霞觴飜手羣僊笑恨
塵土人間易春老白髮愁占彤庭杳紅墻天阻碧濠烟
鎖細雨迷芳草
水龍吟(始去齊路逢次膺叔感別敘舊)
去年暑雨鈎盤夜闌睡起同征轡今年芳草齊河古岸
扁舟同艤萍梗孤蹤夢魂浮世别離常是念當時綠鬢
狂歌痛飲今憔悴東風裏此去濟南為說道愁腸不
醒猶醉多情北渚两行烟柳一湖春水還唱新聲後人
重到應悲桃李待歸時攬取庭前皓月也應堪寄
南歌子(譙園作)
霜細猶欺柳風柔巳弄梅東園搥鼔賞新醅喚取舞裙
歌扇探春回妙舞堪千盞長歌可百杯笑人將恨上
春臺勸我十分一舉两眉開
醉落魄(用韻和李季良泊山口)
高鴻遠鶩溪山一帶人煙簇知君船近漁磯宿輕素横
溪天淡垂寒玉誰家紅袖闌干曲南陵風軟波平綠
幽吟無伴芳樽獨清瘦休文一夜傷單縠
萬年歡(次韻和季良)
憶昔論心盡青雲少年燕趙豪俊二十南游曾上會稽
千仞振袂江中往歲有騷人蘭蓀遺韻嗟管鮑當日貧
交半成翻手難信君如未遇元禮肯抽身盛時尋我
幽隱此事談何容易驥才方騁綵舫紅粧圍定笑西風
黃花斑鬢君欲問投老生涯醉鄕岐路偏近
臨江僊(信州作)
謫宦江城無屋買殘僧野寺相依松間藥臼竹間衣水
窮行到處雲起坐看時一箇幽禽緣底事苦來醉耳
邊啼月斜西院愈聲悲青山無限好猶道不如歸
虞美人(羊山餞杜侍郎郡君十二姑及外弟天逵)
原桑飛盡霜空杳霜夜愁難曉油燈野店怯黃昏窮途
不減酒杯深故人心羊山故道行人少也送行人老
一般别語重千金明年過我小園林話如今
安公子(和次膺叔)
少日狂遊好閬苑花間同低帽不恨千金輕散盡恨花
殘鶯老命小轡翩翩隨處金樽倒從市人拍手攔街笑
鎮瓊樓歸卧麗日三竿未覺迷路桃源了亂山沉水
何由到撥斷朱絃成底事痛知音人悄似近日曾教青
鳥傳佳耗學鳳簫擬入烟蘿道問劉郎何計解使紅顔
却少
綠頭鴨(韓師朴相公會上觀佳妓輕盈彈琵琶)
新秋近晉公别館開筵喜清時銜杯樂聖未饒綠野堂
邊繡屏深麗人乍出坐中雷雨起鵾絃花暖間關冰凝
幽咽寶釵搖動墜金鈿未彈了昭君遺怨四坐巳凄然
西風裏香街駐馬嬉笑微傳算從來司空見慣斷腸初
對雲鬟夜將闌井梧下葉砌蛩收響悄林蟬頼得多愁
潯陽司馬當時不在綺筵前競歎賞檀槽倚困沉醉倒
觥船芳春調紅英翠萼重變新妍
水龍吟(寄留守無愧丈)
滿湖高柳搖風坐看驟雨來湖面跳珠濺玉圓荷翻倒
輕鷗驚散堂上涼生檻前暑退羅裾凌亂想東山謝守
綸巾羽扇高歌下青天半應記狂吟司馬去年時黃
花高宴竹枝苦怨琵琶多淚新年鬢換常恐歸時眼中
物是日邊人遠望隋河一帶傷心霧靄遣離魂斷
惜奴嬌
歌闋瓊筵暗失金貂似說衷腸丁寧囑付棹舉帆開黯
行色秋將暮欲去待却回高城已暮漁火煙村但觸
目傷離緒此情向阿誰分訴那裏思量争知我思量苦
最苦睡不著西風夜雨
臨江僊
身外閒愁空滿眼就中歡事常稀明年應赴送君詩試
從今夜數相會幾多時淺酒欲邀誰共勸深情惟有
君知東溪春近好同歸柳垂江上影梅謝雪中枝
又
自古齊山重九勝登臨夢想依依偶來恰值菊花時難
逢開口笑須插滿頭歸昨夜一江風色好平明秋浦
帆飛可憐如赴使君期且當酬令節不用歎斜暉
滿庭芳
鄉物牽情家山回首浩然歸興難收報恩心事投老判
悠悠却笑當年牛下輕自許激烈寒謳成何事夷猶桂
楫蘭芷詠芳洲人生萍梗迹誰非樂土何處吾州算
不須臨岐戃怳遲留要看香爐瀑布丹楓亂江色凝秋
真堪與瀟湘暮雨圖上畫扁舟
定風波
跨鶴揚州一夢回東風拂面上平臺閬苑花前狂覆酒
拍手東風騎鳳却教來謫好伯陽丹井畔官滿平臺
還見片帆開上界雖然官府好總道散仙無事好追陪
千秋歲
玉京仙侣同受琅函結風雨隔塵埃絶霞觴翻手破閬
苑花前别鵬翼斂人間泛梗無由歇豈憶山中酒還
共溪邊月愁悶火時間滅何妨心似水莫遣頭如雪春
近也江南雁識歸時節
又
葉舟容易行盡江南地南雁斷無書至憐君羇旅處見
我飄蓬際如夢寐當年閬苑曾相對休說深心事但
付狂歌醉那更話孤帆起水精溪遶戶雲母山相砌君
莫去只堪伴我溪山裏
鷓鴣天
欲上南湖綵舫嬉還思北渚與嵐漪圓荷蓋水垂楊岸
鸂鶒鴛鴦總下時持此意遣誰知清波還照鬢間絲
西樓重唱池塘好應有紅粧斂翠眉
清平樂
炎天畏景午漏那堪永何苦相仍愁簿領短壑清溪牽
興瑤臺月下曾逢何由却覩冰容一笑為驅煩暑故
人元是清風
晁无咎詞卷四
