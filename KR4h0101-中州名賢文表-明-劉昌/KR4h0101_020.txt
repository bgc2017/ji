中州名賢文表卷二十明劉昌編
許文忠公
古賦
迷樓賦
予總鹺政廣陵禱雨雷塘掾曹汝霖從歸途說江都廢
興荒煬始末周覽山川闤闠樓居之盛而又及迷樓焉
傷而賦之其詞曰
有樂不縣積塵斷絃有美不御老醜備前於是前星晻
乎其無光少海一變而為田矣天厭隋祚憂不在敵胎
於心腹成於肘腋以五子一母列據雄鎮為可恃而不
知大都偶國為禍之尤劇方荒煬之好學接士也固莫
辨其真偽及其留麗華而怒高熲則惡緒已暴於中外
惜猛虎之不知竟為毛間蟲之所噬黃腸甫湊金合已
賜麀聚居廬龍飛天位弛然自放於九重之上天地萬
物無一物之可畏遂肆心於廵狩傅粉深宫笑江東之
諸帝車轍馬跡將徧九州北廵榆林既讋其酋耀兵河
右瀆武東陬引汴水開䢴溝置離宫造龍舟伊江都之
勝麗詎一豫而一遊天亦厭乎我民欲一旦而盡劉百
萬億之蚩蚩乃生項昇之巧萃倕般於心匠委財幣於
電掃按圖締構不日成之璇室愧陋摘星笑卑傾宫謝
侈阿房讓竒章華姑蘇撮土何施建章柏梁廣猶可稽叔
寳三閣華而不微軼古㒺後舉莫我夷於牣靡曼於粲
珍瑰寳帳散愁而延月復有酣香而忘歸亂晝夜於多
景鬱煙霧之霏霏晶熒奪目孰辨遠邇縈紆掎足曷明
東西巢燕亦惑乎網戶車羊尤眩乎竹枝弄臣肆誤以
資笑阿㜮雖習而猶疑入者罔識其所從出者莫省其所
蹊一蟻逐肉林之臭一蜂憊花島之飛蠅遭拍浮而醉
不可解舟入溟涬而維無所施又如鷦鷯不能悉鄧林
之樹小鮮豈暇窮滄海之涯俊娥孰何妥之車錫名寔
來夢之兒下俚稚女孰究其姓字如侯夫人之死者蓋
漫不知吁嗟獨夫心蕩神疲尚能名之可謂曰迷昔在
帝堯法宫是作舜闢四門以撤壅遏明堂政令辟雍禮
樂究義資訓德修罔覺遠不軌與不物寔儀刑之攸託
三苖羲和昏迷致兵政教不迷在書可徵威儀卒迷詩
且刺懲盤盂几杖微且有銘異哉兹樓以惡著稱謂真
仙亦迷於此地何虔通突至不迷於厥行向使中原無
叛天復假齡殆將作七千五百里之臺而盡糜天下之
蒼生矣人不知過或肆無忌苟知其非敢作而遂觀其
引鏡念頭頸之且斫觀天識圖儂之將至既灼然而自
知乃確乎其自弃蓋柔終而無改過之勇厚極而有難
開之蔽迷於心者若是其大迷於樓特其細也高岸為
谷深谷為陵樓傾土平傷哉蕪城乃為之歌曰蕪城蕭
蕭兮草離離繁華澌盡兮瓦礫不遺昔之迷不可復兮
無俾世迷
鬭駞賦
元統甲戌九日上幸後苑觀鬭駞有壬適有奏對遂獲
一觀退而為之賦曰
于嗟乎駞爾軀孔碩爾能實多龍斯夭矯山斯嵯峨生
鄯善之絶域邈流沙而迅過日三百猶跬步輕千斤之
負䭾方炎風之煽毒劇殲人於札瘥爾乃即沙滅口警
候匪譌度磧渴水口塵莫呿迹蹋而鑿涓涓盈科其或
修程阻艱芻秣罔繼溲麫茹銜糾纏堅閉浹辰無饑萬
里不㚄校地用之凡兹寔氣禀之尤異者也蹏不介甲
踣鐵其堅肉鞍㟪&KR1394;雙峰矗聯復有傑出一峰巋然力
倍恒品直當萬千其穹莫扳抑之即從彌耳伏地屈足
漏空累乘駢坐奚婢塞童毳繩掣鼻自西自東昂首噴
穢呼&KR1387;生風翠釡之珍其忍取供流潼甘馥馬酒釀醲
墮毳紉緝褐被域中風土既習字育日豐板襁其雛稚
紫茸茸冶銅象形僅得其槩疥不嫵媚劉文適類景純
著贊論功遺大歷唐及宋紀述未備皇元御天西北首
賓天笠效貢泉渠空羣魚魚連連列廐雲屯千乘萬騎
灤水歲巡負鼓先聲服箱後塵背錦糢糊絡珠璘霦鈴鐸
殷地旌旓盪雲開闢而下有國之有駞者未有若我朝
之殷也牧槖分職秩浮令丞負重致遠人知其能有知
其出拔之竒搏擊之精者乎苑草未凋風日清美九重
機暇鳳輦莅止俯察品彙縱觀物理虎賁執繮兩兩相
睨騰蹙傾奔&KR1154;歘徙倚待怒氣之既盈俄侵凌之漸邇
脫羇發縱勢邁角觝始齧頸而躑躅復摩肩如委靡乍
分立以卭隙遽挑釁於駓騃飄忽若風燕盤旋如磨蟻
劃然踴躍人立對起波&KR1043;土墳雷轟電駃持久跕跕勝
負未決貂璫聲援陛楯眥裂餘勇雖鼔虛驕已竭嗟兩
雄之相戹卒不逭乎一蹶勝者植立揚揚自慊主矜調
擾望拜蹩&KR0887;天為嚂噓賜沓繒帛嘗聞單于祭三龍祠
以是為樂龜兹觀七日戲以占耗息今始得以驗其說
鄙哉季郈介金其雞杜鄠走馬時在側微開元南面何
取於斯顧羽毛之𤨏𤨏瀆黼扆之巍巍而登牀之舞馬
亦不過示異於宴嬉又孰若大逾犀兕猛軋虎貙可以
鼓佽飛之士激羽林之孤者哉小臣在列顧瞻震栗悸
定而懌氣塞而釋目隘而豁足痿而力歸來人間塵土
坌集袋馴白唐(闕)促織黃雀山鷓種種有敵下里何
知小兒方劇觀於海者難為水曾何辱乎目擊然臣有
芻蕘之言增渤澥以涓滴大小雖殊玩物則一惟吾皇
遊六藝之囿徵勝負於往昔愚臣一第非手搏而得視
試卞為期門之徒亦粗可以備顧問而陳得失也
三臺賦
至正三年九月二十四日有壬偕明初馬徵君遊三臺
明初有長句既次其韻永歌不足又作是賦其詞曰
歲癸未秋九月霜清寒薄天宇澄澈塗無長泥庭有積
葉高陽子逸興作呻畢輟趣膏秣事登涉壺清露之芳
醖從白眉之佳客乃渡清洹稅駕乎鄴覽山川之形勝
弔陳迹之未滅客乃指顧而告曰子亦見夫三臺之嶻
嶭者乎冰井峙北金虎距南銅爵巖巖中立而三若稽
作者振古所慙欲祛我銜不能縷談子亦欲聞其凡乎
高陽子曰嘻昔有塗巷話古事及漢季小兒聞曹敗則
大喜劉蹶則顰蹙而出涕蓋人心天理之所同况怒其
人而履其地因其跡而聲其罪不亦宜哉客乃言曰吉
利之生姓不自知由嵩已冒夏侯何稽舞戟禦捕啖葛如
飴誑叔以疾拒客以泥睥睨一世岸然肆欺雖橋何之
見異卒莫逃子將之譏謂興義以寧國致羣材之景隨
爾乃劫遷乘輿地尊天卑彝倫攸斁大厦以墮及乎袁
尚既敗審配亦摧黃星斯應赤精遂微入鄴領冀州之
牧中天植不臣之基慮幾人之稱王乃居之而不疑幾
簣幾杵成兹崔嵬子午梁貫愈出愈竒三山鼇戴雙闕
鳳飛連甍複道相為蔽虧累棟山積周軒雲齊陽宫冬
熙淩室夏淒審曲面勢有巧無遺衡漳浩浩乎其北隆
慮靡靡乎其西收千里於寸眸萃萬景於一時卷山河
而匪席指風霆其在頤應劉王徐倡酬諏咨登高能賦
家有陳思父子放志欲長若斯天道惡盈樂極則悲撫
冲弱之季豹顧娩孌之娥眉語託人而哽塞惟泣血之
漣洏痛富貴之長違遽盡露其情狀彼一牀之八尺容
幾許之繐帳要脯糒於朝晡競聲樂於朔望分香衣而
造履組舉瑣瑣於屬纊其横槊賦詩之雄發壁弑后之
威奄忽而俱喪匪不及乎簒代丕蓋默定於主鬯鎖諸
妓於幽闃望西陵之莽蒼念舊寵而興悲抑茹怨而自
愴霜鴈訴秋露花泣春宰木行拱几筵有塵哀絃急管
其聞不聞事往跡存如惡不泯夫以精舍二十年之規
欲媒蘖萬年之為君不知司馬家兒已瞠乎其側而恥
於附其翼攀其鱗也徒為趙燕魏齊之張本因之增侈
重困乎吾民幸疊障之不鏟俾表惡於無垠今吾與子
效小兒之顰蹙申欺孤之公議傾壺中之清醇澆胸次
之磈磊且以酹漢室征西之將軍魏家創業之武帝子
以為何如高陽子聞而笑曰瞞乎瞞乎如客之言則爾
之罪窮天地亘萬世而不可貰矣然誅則以心論言不
以人廢乃歌其歌曰對酒當歌人生幾何憂思難忘唯
有杜康於是引滿竭壺興盡而返回望三臺渺蒼茫乎
醉眼
五言古詩
神山避暑晚行田間用陶淵明平疇交遠風
良苖亦懷新為韻(十首)
田塍晚獨策及此時雨晴東畦與西疃泱泱流水聲豐
年已足歡清風復多情歸來藉草坐濁酒還自傾不用
澆磈磊我懷無不平
寢迹非絶世雅志便林丘青山足一至勝處靡不游意
適輒忘返兹焉夏已秋遥遥目力窮青青盡田疇迷復
幸不遠歸歟無異謀
脫身豪俠窟里氓締新交愛其心無穽不較醉語譊生
兒更有教治地盡肥墝禾黍已在眼瓜蔬早登庖愧子
良已多況敢希由巢
浮生苦無悰道近人自遠重外樂徇身遺世幾赫咺老
農初不知遑遑歲年晚清晨負耒出日夕行歌返悠悠
千載心它人莫予忖
落日照我影頎然溪水中凉飇動絺衣勢欲凌虛空顧
之一大笑與爾將無同昔也爾何逹兹焉爾何窮莫道
山林陋乃有黃虞風
昔人植松柏映蔚彌崇岡不為朝夕利千載當自長植
槿非不榮我圃因之荒白髮走畏途途修馬非良桑榆
賴非晚此樂且無央
静念少日事躁中劇揠苖欲令千載淳反之在一朝斥
鷃不自量上欲搏扶搖世怒任盲俗林譏愧清謠傲骨
日已長及辰事逍遥
淵明昔歸休開歲纔五十我雖年近似我道慙什百兼
金與尺璧敢取儕瓦礫緬焉動真想迅往孰誘亦庶幾
歸田園千載可同迹
我聞昔桃源民風近無懷兹山亦深窈中有讀書齋但
絶車馬迹不惜雲煙埋旁圍靡靡山上蔭高高槐聊以
永今朝得酒從無膎
我髮日以變山色日已新舉杯試問山古今閱幾人我
非山主人聊為山之賓杖可入幽險詩能寫清淳但恐
我它適山乎爾誰鄰
宿臨湘贈誠之監縣
北風櫓聲乾晚泊斷磯下雲岫浮修蛾霜空入平埜鳴
鴈無處尋落日不可畫重岡護巖邑百里寄民社籍甚
賢大夫居然魯恭化豐年足粳稻沃壤滿桑柘我如無
心雲底事勞候迓爛醉得詩歸江山非傳舍
李伯徵中丞奉東宫命作椎結請紀其故以
百字頌而祝之
總角習義方結髮事明主櫛縱豸且貂勤勞幾寒暑青
皇一顧中遂與國人伍區别垂鬒雲岐分戢鴉羽昔我
秋谷公爬搔淨寰宇象賢實無愧冠服儼前矩願言壽
而康三握勿為苦它年麟閣上雪鬢照簪組何用拭肝
石道貴隨所處老我任飛蓬謌詩美繩武
五言律詩
荻港早行
水國宜秋晚羇愁感歲華清霜醉楓葉淡月隱蘆花漲
落高低路川平遠近沙炊煙青不斷山崦有人家
夜行潤陂
蕩蕩唐虞世區區蝨蟻臣露餐烏攫肉夜渡馬知津危
棧依山盡微行到水頻風霜儘蒙犯庶用答涓塵
横浦登舟
南征殊不惡樂事總相關馬上行思句舟中卧看山盡
收煙景去滿載月明還何往不自得浩歌天地間
七言律詩
登岳陽樓
半空輪奐壯巴丘消得騷人一繫舟雲氣遠攜湘雨至
湖光寒入蜀江流山川信美非吾土天地無窮有此樓
三十四年如夢過可憐華髮賦重遊
過湘潭
江邊楊柳翠縈回柳外人家罨畫開一夜東風花落盡
千年華表鶴歸來暮雲山出遠浮黛春雨水添濃潑醅
莫艤扁舟訪陳迹白頭懷抱易生哀
祝融峰與廷鎮觴詠有懷歐陽原功蓋嘗約
同遊而予不能待其歸也
載酒窮躋最上峰嘯歌聲撼海濤風得陪五馬二千石
獨少三生六一翁為問北門紅日下何如南嶽白雲中
寄詩幾欲申前約無奈人生似燕鴻
閒居雜詩
鬢髮蒼蒼齒動摇自知宜退待誰招茶餘引鶴消春晝
酒醒聞雞記早朝肥截玉肪羹縮項香翻雲子飯長腰
尚嫌門有徵詩客時與山人破寂寥
和傅汝礪寄來韻
春紅園圃眩西東花下縈紆一逕通不向雷門操布鼓
要從人海見珠宫多言浪負三千牘老夢都忘十八公
珍重吾宗有成訓人間何似在山中
七言絶句
杜子美像
刪後騷餘代有聞集成惟許杜陵人憑誰寄語㳂流者
流到江西不是春
和康里子山韻
洞深春早透蘭芽窗曉雲香亂海霞萬丈紅塵飛不到
紫簫吹綻碧桃花
李陵臺
李陵臺下駐分臺紅藥金蓮徧地開斜日一鞭三十里
北山飛雨逐人來
令狐學士金蓮圖
九天光彩動金閨輦路風香樹影齊却笑漢家恩數薄
只教天禄待青藜
董仲逹送予至湘隂别後順風比晚行三百
里悵然有懷作一絶付其僕之遠送者持歸
江蘺杜若滿汀洲騷國春來亦可愁一日順風三百里
故人何處望歸舟
即事
幾家門繫釣魚船一陣風香燎麥煙畫出太平村落景
酒旗多在綠楊邊
歌行
題友人所藏明妃圖
臂香骨沁守宫虐金鎖重門怨銀鑰深宫有眼不識春
晝長時聽雲間樂平生所見惟監宫今朝豈期見畫工
君王知畫不知妾薄命已分如秋蓬黃沙漫漫天無窮
驚飇吹老紅芙蓉穹廬明日又何處此生遂負南歸鴻
和親納侮號上策建議詒謀婁敬責妾身雖苦免主憂
猶勝專寵亡人國關山寥落夢亦迷嫁雞正爾隨雞飛
人間生女莫望貴只可近作田家妻琵琶聲斷霜天月
青塚至今青不歇後來却有蔡文姬千古胡笳辱哀拍
喜逢口(并序)
灤陽驛東北四十里有雙塚世傳昔有久戍不歸者
其父求之適相遇此山下相抱大笑喜極而死遂葬
於是俗因謂之喜逢口亦猶望夫之有石也雖莫究
其世代姓氏而其言有足感人者故作是以紀之
兒寒解衣重撫摩兒饑推食孰忍訶長成與國遠負戈
一去不返當如何去時云戍東北鄙直出榆關度遼水
白頭郎罷與影俱豈憚山川千萬里天教此地適相逢
父曰從天墜吾子笑疲樂極俱殞身誰謂情鍾遽如此
官家開邊方未巳同生又别寧同死山雲漠漠風颼颼
山頭雙塚知幾秋當時不忍一朝喜今日翻成千載愁
猶勝貞女化為石終古孤身雙不得清江寒影日悠悠
行人一去無消息
赤壁
孽瞞禍水劇趙女漢火餘光能幾許蜀方傳薪嘘未然
吳偶束緼成一炬萬艘枯葦沃以膏空江如韛長風鼓
九淵鼎沸羹魚龍連營熾炭膰貔虎雄圖南紀成畫餅
匹馬華容作窮鼠坡翁乘興賦赤壁爛漫天機湧毫楮
偶從雪裏寫芭蕉又似驪黃不毛舉考圖求故此其地
疾惡千年若躬睹江山蕭條歲華晚興廢人間幾今古
買魚沽酒弔阿瞞醉和漁歌短蓑舞
哀棄兒
雪霜載途風裂肌有兒鶉結行且啼問兒何事乃爾悲
父母棄之前欲追木皮食盡歲又饑夫婦行乞甘流離
負兒遠道力已疲勢難俱生灼可推與其㚄尾莫我隨
不如忍割從所之今夕曠野兒安歸明朝道殣非兒誰
父兮母兮豈不慈天倫遽絶天實為十年執政雖咸腓
發廪有議常堅持昔聞而知今見之倉皇援手無所施
兒行不顧寒日西哭聲已遠猶依稀
李惟中學士自西臺侍御召入以未央宫瓦
硯為貺作此謝之
漢家作宫法紫微金鋪玉戶明華榱甄官陶瓦極能事
鉛丹細𢷬咸陽泥一朝神雀去不返秋風禾黍驚離離
谷陵且變此宜盡一二時出農夫犂人間購求作珍玩
洗刷篆籀分毫釐西臺執法好事者礱磨為硯尤瑰竒
體呈全璧徑尺許沼開新月才一眉堅如鐵石潤如玉
墨聲瑟瑟松風吹惠然匣送感高義但惜所與非所宜
公才真是謫仙裔善事利器方相資嗟予蕪學忝詞館
雖有此器無能為世傳銅雀亦佳品搜刔黃壤今無遺
高皇垂統四百載老瞞何物敢等夷愛人屋上烏亦好
况兹適用逾端溪楮生毛穎賀得友坐令几案增光輝
代言揮制固多愧玉堂風月猶能詩
贊
文文山畫像贊(并序)
有壬早慕文山公風節與其孫富遊嘗序公傳而未得
拜公像意其雄傑峭異若太史公疑張子房為魁梧竒
偉也富弟實奉像求贊始遂瞻拜乃温其如玉焉然
其栗而廉者不可揜也仁者必有勇公之謂也贊曰
精金不蝕貞玉不磷昆岡火炎乃流乃焚不流不焚孰
為其真摧抑百至而力不衂間關萬狀而氣益振我公
之心有如此水我人我民我疆我理獨有入海萬一振
起天實厭宋臣力竭矣慷慨就俘氣言益厲談笑燕市
取義得義一言一動足為人師若曰父母有疾不可以
難愈而不藥則百世之訓彝厚顔鄙夫偷生一時死何
所遺壤腐冰澌公乃不死孰得而死之予今見公圖繪
固嚴霜烈日之梗槩而景星鳳凰尤足以慰後世快覩
之思也
題跋
題歐陽文忠公告
文與道一而天下之治盛文與道二而天下之教衰經
籍而下士之立言力非不勤也辭非不工也施之於用
卒害其政者與道二焉爾昔蘇子以韓愈配孟子而以
歐陽子配韓愈天下以為知言後世無敢有異議者韓
也歐陽也推而達於孔氏之道也歐陽子曰三代而上
治出於一而禮樂達於天下三代而下治出於二而禮
樂為虚名又曰我所謂文必與道俱嗚呼此歐陽子之
所以為文而先儒謂自荀揚以下皆不能及者也有壬
幼讀其書即知好之見其紆餘委備容與間易初若易
入望洋而嘆而後知其大且至也翰林直學士兼國子
祭酒玄原功其後也登延祐乙夘進士第名能為古文
潁州後子孫散而四方能世其學者原功爾出所藏至
和元年五月告身示有壬曰太師為龍圖閣直學士尚
書吏部郎中留守南京時罹太夫人憂服除以舊職除
此其告也陵谷變遷巋然獨存傳而至玄玄也歷胄館
奎閣奉常太史幸不至墜世業子吾同年其為識其左
又曰子以參議中書省事母憂去官服除亦以前職召
古今事有相契者其併記之有壬早讀歐陽子得與其
後同年而又相好故敢以謏聞識之若夫德業之不究
而以迹之粗類者委之豈原功私我之深遂忘其擬人
以倫而傷其知人之明邪將原功警我以希賢之學邪
警我以希賢之學也則不敢不勉
題李士誠持信手卷
說文曰印執政所持信也劉氏釋名曰印信也所以封
物為驗也亦言因也封物相因付也大抵皆有官者所
用隨其職給於上後世人始自為今易水時有得大不
過三五分其文率不同他出諸土者班班可見皆私作
持以為信者也然莫盛於近代士大夫簡牘題詠既書
姓名必繼以印哆然標榜以為粉澤予素疎但書姓名
乃有刻而見贈因求印其上者甚至有假為者厥後馴
習積至盈篋蓋不能免俗焉時之所尚若是雖近文事
其亦文之末也夫世稱圖書甚無謂實印爾其椌用銅
若象若木之堅緻者惟舉世尚之故製作日精然皆出
江南北工未聞也吾鄉李士誠是藝之精無愧南工蓋
其翁學於江右文生而士誠傳其家法焉求扁室顔本
之說文以持信扁之且使知其槩庶不為俗工
跋織成宣和御書清淨經
唐安樂公主出降益州獻碧羅為花鳥大如黍米眼鼻
觜甲皆備瞭視者方見之陸龜蒙紀錦裾謂其禽鳥花
卉諦視條段斬絶分畫縝緻不可狀雖不可見想像不
過景物精絶而亦疑其夸也若夫字畫見諸組織者大
率僅能成字而筆意則未易得宜相張君藏織成宣和
御書常清淨經一卷筆意之精不失毫髮機軸之異又
有不可名言者面文背質判然二文而吻然一層不知
當時之工何以施其功於機軸之間也因知碧羅錦裾
非夸而又有不及者雖然竒則竒矣特一物爾而予因
是深有感焉宣和間萬事已墮清淨經謂神好清而心
擾之心好清而欲牽之遣其欲而心自淨澄其心而神
自清嗚呼斯言足以為國矣知而不能踐徒從事組織
之末秪增其多欲爾故予不暇論組織之工而深有感
於是焉是卷出没之詳同年歐陽原功叙之矣其已夘
冬與予同觀蓋庚辰冬也
跋重刻羊祜碑
墮淚碑在天地間與元氣相為無窮昔之亡也有不亡
者存蓋立德立功立言有一於此足以不亡况備之者
乎太傅之未就交辟也郭奕以為今之顔子其德之著
見者若此委質而後大勲偉績史不勝書其功懋矣若
夫論三年之喪欲革漢魏之薄而興先王之法以敦風
俗其於立言蓋有儒者之風焉使及孔氏其殆庶幾乎
陸抗謂樂毅諸葛孔明不能過未足以盡之也李商隱
因韓子淮西碑有言湯盤孔鼎有述作今無其器存其
辭辭之精絶者不託於器且不可泯况德之浹人肌骨
者乎昔太傅造峴山言自有宇宙便有此山余謂但有
峴山便有太傅且人皆因碑而傳是碑由梁及今至于
四刻則因有以著不亦異乎訪舊文而刻之石由京師
而致之峴首者編修官楊伊志卿也
序
文丞相傳序
宋養士三百年得人之盛軼唐漢而過之遠矣盛時忠
賢雜遝人有餘力及天命已去人心已離有挺然獨出
於百萬億生民之上而欲舉其已墜續其已絶使一時
天下之人後乎百世之下同知君臣大義之不可廢人
心天理之未嘗泯其有功於名教為何如哉丞相文公
少年趠厲有經濟之志中為賈沮徊翔外僚其以兵入
援也大事去矣其付以鈞軸也降表具矣其往而議和
也冀萬一有濟耳平生定力萬變不渝父母有疾雖不
可為無不用藥之理公之語公之心也是以當死不死
可為即為逸于淮振於海真不可為矣則惟有死爾可
死矣而又不死非有他也等一死爾昔則在己今則在
天一旦就義視如歸焉光明俊偉俯視一世顧膚敏祼
將之士不知為何物也推此志也雖與嵩華争高可也
宋之亡守節不屈者有之而未有有為若公者事固不
可以成敗論也然則收宋三百年養士之功者公一人
爾孫富為湖廣省檢校官始出遼陽儒學副提舉廬陵
劉岳申所為傳將刻之梓俾有壬序之有壬早讀吟嘯
集指南錄見公自述甚明三十年前遊京師故老能言
公者尚多而訝其傳之未見於世也伏讀感慨惜京師
故老之不及見也公之事業在天地間炳如日星自不
容泯而史之取信世之取法則有待於是焉若富也可
謂能後者已
大一統志序
至元二十三年歲丙戌江南平而四海一者十年矣集
賢大學士中奉大夫行秘書監事扎瑪里廸音言方今尺
地一民盡入版籍宜為書以明一統世皇嘉納命扎瑪
里廸音洎奉直大夫秘書少監虞應龍等蒐輯為志二十
八年辛夘書成凡七百五十五卷名大一統志藏之秘
府應龍謂比前代地理書似為詳備然得失是非安敢
自斷尚欲網羅遺逸證其同異焉至正六年歲又丙戌
十二月二十一日中書右丞相伯勒齊爾布哈率省臣奏
是書國用尤切恐久湮失請刻印以永於世制可明年
丁亥二月十七日皇上御興聖便殿中書平章政事特
穆爾達實傳旨命臣有壬序其首臣聞春秋所以大一
統者六合同風九州共貫也然三代而下統之一者可
考焉漢拓地雖遠而攻取有正譎叛服有通塞况師異
道人異論百家殊方指意不同亡以持一統議者病之
唐腹心地為異域而不能一者動數十年若夫宋之畫
于白溝金之局於中土又無以議為也我元四極之遠
載籍之所未聞振古之所未屬者莫不渙其羣而混于
一則是古之一統皆名浮于實而我實協於名矣且統
之為言昉見於易乾之彖曰大哉乾元萬物資始乃統
天說者謂天也者形也統也者用形者也象曰天行健
君子以自強不息則又示人以體乾之道蓋天為萬物
之祖君為萬邦之宗乾以至健而為萬物始乃能統理
於天皇上體乾行健以統理萬邦所謂一統萬類可以
執一御而六合同風九州共貫之機括繫焉九州之志
謂之九丘周官小史掌邦國之志外史掌四方之志志
之由來尚矣况一統之盛跨軼漢唐者乎是書之行非
以資口耳博洽也垂之萬世知祖宗創業之艱難播之
臣庶知生長一統之世邦有道穀各盡其職於變時雍
各盡其力上下相維以持一統我國家無疆之休豈特
萬世而已哉統天而與悠久矣
秋谷文集序
相國李韓公秋谷先生薨之二十七年子獻由參議中
書省事拜治書侍御史進侍御史有壬實中丞一日出
先生文集俾序其端昔蘇子瞻恨不及一見范文正公
與其季子德孺同官于徐序文正遺藁以挂名文字中
自托門下士之末為幸而有壬之擢第也先生寔座主
接餘光親誨益不少視子瞻之於范文正則有壬之幸
多矣序其敢辭先生以雄邃之學為帝者師功勲在王
室聲名滿天下自九重以至於里巷皆以字稱才氣跌
宕落筆縱横歌詩流播荒陬下邑傳郵逆旅往往大書
于壁然世知歌詩而不知其文知其文而墓碑未出不
知其功勲之大之詳也國初因仍吏治日就媮窳士氣
奄奄僅屬先生在潜邸日久啟沃謂儒可與守成一旦
當國即行貢舉蓋倡於草昧條於至元議於大德沮尼
百端而始成於延祐亦戞戞乎其艱哉三十年來得人
之列於庶位者可枚指也士風之隆替治化之樞紐在
焉大德之末丁國勢危疑神器杌隉之會猶操舟灔澦
三峽遇排山倒海之風而能力贊秘策卒底平濟非社
稷之臣乎若夫名爵掃地而削其尤錫予空帑而復其
舊太官恃不鉤檢而覈其濫宿衞依憑城社而沃其宂
貴近世臣莫敢議及乃挺身任之灼知將來之危不恤
也國家用儒者為政至元而後炳炳有立者先生一人
而已有壬因襮其槩使讀是集者知有德有言且以見
功勲之出有原柢也皇上追念勲德贈舊學同德翊戴
輔治功臣太保儀同三司上柱國追封魏國公諡文忠
獻字伯徵世濟其美詎可量也哉
忍經序
衡陽高士栖碧羅巨海嘗從文山海上歸終身宋衣冠
交接稱許尤不苟有壬讀書衡泮居與之隣乃辱與進
聞其稱海北道廉訪使榕寓孫公之賢不容口蓋公往
來過衡衡士大夫多慕而見之巨海則交處最密者有
送行序若詩在栖碧文集今尚能記其槩公金源烏古
部人征宋有功歷官所至皆有惠政長憲海北民懷吏
畏太夫人年高上疏歸養泝沿湖湘士大夫無不熟公
者今中書左丞大司農良楨榦卿其子也時望所屬公
累贈推忠靖遠著節功臣榮禄大夫中書平章政事柱
國追封魏國正憲公某不及拜下風猶欲識其子孫以
酬平日景行先哲之意而榦卿仕早有聲日踐華要承
乏政府實嘗同寅都城僦屋又得為鄰一日出書曰忍
經以示某曰先子平生有得於此輯而為書子其序之
某識榦卿但知其世有積德而不知其所得之源也及
讀是書為之三歎曰孫氏子孫之賢閥閱之大豈徒然
哉公之言忍有正義有變義有衍義使人人有見乎此
則修身齊家涖官之道盡在是矣夫以刃加心上而能
受之非易事也易之懲忿窒慾書之以禮制心乃其下
手要法公皆舉以示人自傳記子史以至佛書道書百
家雜著詩賦凡有關於忍經者靡不收入古今之言忍
者無以復加矣榦卿既參大政尋拜左丞分省外藩復
入政府廟堂以其久勞機務聽辭中書俾專明農士論
猶未釋也讀父之書得效若此不惟一身一家又將傳
之天下後世也某賦性𥚹躁仕途五十年濱於危殆者
屢矣使早得伏讀此書庶不至若是之殆也雖然衞武
公年九十有五尚求箴警於國某雖七十有一苟未死
一日有一日之事此書尚有資焉
春秋集義序
春秋由三傳而下世之存者可考也范氏探經而為集
解啖趙考三家短長為統例伊川以傳考經之事跡以
經别傳之真偽皆號精當而世之讀者無幾及胡氏傳
出學者翕然宗之聖朝設科遂與三傳竝用諸家之說
幾無聞焉向會試以五經發策至有不知名家名氏者
況有考其短長而折衷為書者乎且聖人之意當時門
人有所不知世傳左氏時代不一要非親受於聖人者
宜其辭勝而失誣也公羊穀梁傳聞逾遠諸家之說各
尊所聞其能盡合聖人之意乎朱子謂春秋大旨誅亂
臣討賊子内中國外夷狄貴王賤伯而已未必如先儒
所言字字有義也如此則傳註之說可泥于一偏乎豫
章張君立擇諸家之論或全或略疏於三傳胡氏之後
名曰集義擷衆長萃于一歴歴精至觀其自序蓋欲學
者因是以求諸家之全戒其厭煩務簡而取足於此則
君立所得與夫所以教人者可見矣欲觀君立之集義
當先觀君立之自序徧取諸家優游涵泳交暢旁通一
旦有得自知去取廻觀集義心目瞭然與聞人之說襲
而取之者異矣康節云春秋盡性之書也傳註而已乎
文過集序
丁丑分省予以五月二日發京師八日達上京大臣日
侍帷幄時陪論奏退則入省治常事軍國機務一決於
中而京師留省百事所萃必疑不決暨須上聞者始咨
報故分省簿書常簡參議左右曹非有疑禀不至都堂
日長吏退恒兀兀獨坐間得朋游歌詩率爾賡和心有
感觸亦形詠歌乘興有一二十首而無心營度一字亦
復動涉旬日七月十七日奏歸日定有司次第治行予
亦諭僮僕槖衣以俟諸生李冕掇拾繆作得百二十首
予視歎曰夫士之窮者乃工于詩予竊禄逾涯人不謂
窮也謂予不窮則昔人以道不行為窮方今玄象示儆
獠夷弄兵浙人號饑中州告水官瘝民疲財殫粟耗而
予靦顔執政道果行乎悲夫予蓋窮者也窮者詩宜工
而復不工何哉彼之窮歛其心力一寓於詩予之窮雖
疲精竭神於所當為而識淺才劣卒不能為至於詞章
小技亦遂俱廢彼之窮猶有詩予之窮併詩而無有而
不工猶無也予其窮之尤者乎而不工之語時託箴諷
滕口譊譊者又小人之文過也因題文過集以識予過
因以見小人之志又有不在於詩者焉
中州名賢文表卷二十
