中州名賢文表卷二十四明劉昌編
王文定公
奏議
論政事書
臣近蒙禮部符承中書省劄該憲臺欽奉聖旨召臣惲
馳傳赴闕庭者臣惲伏自欽承明命風夜祗懼不知所
為意者憲臺過舉俾備顧問庶有所發明因自忖量國
家之事日有萬幾非愚下所能識然臣自中元迄於今
日久叨仕進區區管窺不無一見輙敢以時務所宜先
者數事昧死上聞臣聞自古創業垂統之君必定制畫
法傳之子孫俾遵而守之以為長世不拔之本欽惟皇
帝陛下聖文神武以有為之資膺大一統之運長策撫
馭區宇民數遠邁漢唐其所渴者特治道而已然三十
年間勵精為治因時制宜良法美意固已周悉今也有
更張振勵講明畫一若懸象而昭布之使臣民曉然知
其法之所以豈不便哉故臣以立法定制為論治之始
一曰議憲章以一政體傳曰法者輔治之具一日闕則
不可君操於上永作成憲吏承於下遵為定式民曉
其法易避而難犯若周之三典漢之九章是也今國
家有天下六十餘年小大之法尚遠定議内而憲臺
天子之執法外而廉司州郡之法吏是具司理之官
而無所守之法猶有醫而無藥也至平刑議斷旋旋
為理未免有酌量准擬之差彼此輕重之異臣愚謂
宜將已定律令頒為新法或有不通行未盡該者如
累朝聖訓與中統迄今條格通行議駁參而用之與
百姓更始如是則法無二門輕重適當吏安所守民
知所避而難犯天下幸甚
二曰定制度以抑奢僭夫制度者明尊卑别貴賤法天
道而立人極也故古者衣服飲食輿馬屋廬皆有恒
制至於庶人僕妾其禁尤嚴惟在君人者制節謹度
率先化下為務何則上之動靜為人勞逸之本上之
奢儉為人富貧之源可不鑒哉欽惟皇帝陛下御極
以來躬先儉素思復淳風如輕紵衣而貴紬繒去金
飾而朴鞍履至衣服等物銷織鍍砑之類一切禁止
以奉行漸遠不無㢮緩今也臣民衣飲踰於公侯婦
女衣著等於貴戚以致聘財過於卿相男女不能婚
姻正以用之無制僭越暴殄有不能供億者故物價
不得不踴而貴錢幣不得不虚而輕上下困弊日甚
一日假若巨室之家親屬奴隸衣飲等差若例而一
之寧不困乏臣愚以謂宜一切定奪大行禁止使民
志定而不少僭越用既有度物自豐饒恐亦實楮幣
殺物價之一端也
三曰節浮費以豐財用夫一世之財足周一世之用不
必專豐其財去其害財者可也今國家財賦方之中
統初年歲入何啻倍蓰而每歲經費終不阜贍者豈
以事勝於財過有所費故也為今之計正當量入為
出以過有舉作為戒除饗宗廟供乘輿給邊備賞戰
功捄荒歲外如冗兵妄求浮食冗費及不在常例者
宜撿括一切省減以豐其財財豐事勝食足氣充以
攻則取以戰則勝以柔則服將何為而不成何求而
不獲古之善為國者君不必富富藏於民故用雖多
而取不竭孔子曰百姓足君孰與不足此之謂也且
財非天來皆自民出竭澤焚林其孰禦之但力屈財
殫非所以養民而強國也昔亡金世宗諸王有以不
給而請告者世宗曰汝輩何騃殊不知府庫之財乃
百姓之財耳我但總而主之安敢妄費迄今稱說以
為君人至言可不鑒哉
四曰重名爵以攬威權古人稱官爵謂之天秩王者代
天爵人鼓舞一世使天下之人奔走為吾用者此也
惟爵與祿不輕以付人曰賢曰材迺能得之蓋以為
礪世磨鈍之具若得之輕則視之輕視之輕則人不
重人不重將見君子遠小人至此必然理也惟其磨
礪轡馭之權世主操於上不輕授人與當其材何患
氣之不振力之不竭事之不成者哉今四海一家權
宜假借之舉日漸希闊正國家收攬威權之時如近
年委任稍重者罔考平素即授崇品激之建功立事
固是駕馭英雄大權苟非其人不無叨竊不安之懼
今中外無事朝廷宜重而惜之昔有唐使職或帶相
銜然止行見職曾無分省實權
五曰議廉司以勵庶官臣聞古之善為國者不使人有
怠惰不振之氣若作於心而害於政苟非以德振起
之湏度時宜本人情齊之以法故得小大畢力上下
勞而衆事舉今州郡之官品流殽雜既無選舉甄別
止循常資紛紛藉藉聚散於吏部例得一官誰不因
循苟且以歲月養資考而已欲望承流宣化趨事赴
功卓有惟新之政亦已難矣嘗觀漢唐之馭吏也能
者增秩賜金公卿缺則補之以表其賢否者放田里
而不事事唐則召七品以上官集於闕庭親與訪問
究得失而進退之然二者不過爵祿為勸爵祿極則
意滿足意滿足則怠心生亦有無如何者故持斧直
指採訪黜陟等使歲相望於道而本朝之舉高出前
代比者廉司之設初氣甚張中外之官悚然有改過
自新之念大姦巨猾致畏懾而不自安庸人懦夫將
卓爾而有所立行無幾何法禁稍寬使監視者勁挺
之氣不息而自歛聽從者姦弊之萌潛滋而復枿恐
徒易其名而不能革州縣之故習夫刑罰崇寬固是
國家美政然分别善惡以示勸懲豈得專務寬恤昔
亡金大定間尚書省奏順州軍判崔伯時受贓不枉
法准制當削官停職世宗曰受財不至枉法以習知
法律故也所為奸狡習與性成後復任用豈能自悛
雖所犯止於追官非奉特旨無復錄用以致犯禁者
鮮此先事之明驗也今風俗澆薄遇有所犯苟免無
恥臣愚為法宜稍重以權一時其要在人法並任精
擇官僚優加吏祿憲綱既立公道大行官有作新之
氣吏無餬口之虞我之氣既伸彼安得不振我之政
既肅彼安敢或私所謂上行下效源清流長將見風
采百倍有登攬澄清之望矣
六曰議保舉以覈名實方今親民與參佐官莫縣令經
歴為重縣令迺百姓師帥師帥賢則德澤宣參署為
一路紀綱紀綱振則政務舉今例出常流安取殊績
臣愚以為若行品官保舉法庶得其人其法品量舉
主與所保者資歴相應既皆兩可復精加磨勘無謬
妄私意然後許令入狀相小大之才授繁簡之任限
以歲月(如唐制釐務出二百日者是也)課其殿最升黜舉主得人者
受知賢之賞不職者坐不當之罰舉官自然盡心受
保者常恐相累如此庶立功而寡過矣其南選尤宜
施用此法何則江南比至平定諒為不易凡所隸附
秋毫無犯可謂仁義之師只以前省調官賄而海放
行省注擬尤為濫雜侵漁掊克慘於兵凶至盗賊竊
發指此為名仰賴天恩幸其無事今宜委官分揀以
行此法其停革人員不至罷黜者降之邊遠邊遠見
職委有聲迹者使之内遷亦激勸一法兹蓋自漢唐
五代迄於亡金皆遵而行之當時號稱得人然必湏
内設審官考功等職專掌其事
七曰設科舉以收人材方今名儒碩德既老且盡後生
晚進既無進望例多不學州府鄉縣雖立教官講書
會課祗皆虚名略無實效以致非常之材未聞一士
州郡政治苦無可稱思得大儒碩德難矣臣愚以謂
不若開設選舉取驗之速也夫進士選歴代號取士
正科將相之材皆從此出前代講之熟矣理有不可
廢者若限以歲月而考試之將見士爭力學人材輩
出可計日而待也論者必曰今以員多闕少見行壅
滯若復此舉是愈壅而滯之也臣謂不然蓋科舉之
設本以覈實學而取多士清仕途而息雜流庶得將
相全材為國論治道備大用也豈不愈於學校徒設
汗漫而無所成乎
八曰試吏員以清政務前代取吏之法條目甚嚴如宰
相子辟舉令取充省雜終場舉人試補臺掾品官子
孫吏員班祗閣門等人出身者試補六部令史夫令
者明法令曰令史者通經史曰史今府州司縣應用
一切胥吏多自帖書中來官無取材勢湏及此所習
既凡聞見或寡欲望明刑政識大體務清弊革難矣
臣愚以謂為今之計莫若將合歲貢吏人以吏員法
試之中選者仍許上貢補充隨朝身役外州府郡見
役者從廉司以校法試驗庶幾激之積漸肯學其月
請俸給亦合定奪能使得餬其口然後可責以廉何
則今廉司專抑吏權察非違少有貪鄙不計養廉即
按而治之是縱之竊而責以何盗之為豈理也哉
九曰恤軍民以固邦本近命新省整治以來一切事務
盡從簡靜可謂不嚴而治不肅而成者也中外熙熙
翕然有拭目太平之望兹蓋皇帝陛下屏去姦慝保
合太和嘉靖邦本專任責成之效也然猶有當軫慮
者夫為治之道政貴均一不少偏重否則必更而張
之使至公均被國家且自攻圍襄陽以來簽取軍役
蓋四舉矣將著中物力等戶盡充軍站中間抛下上
戶其能有幾皆貧難下戸而軍興百色所湏皆仰供
辨江南甫下遭值前省和顧和易急徵暴歛侵漁不
法又將軍站閃下差税不問多寡止除四兩餘者分
洒見戸其逃亡差税又行每歲陪納數年之間編氓
已是靠損其小戸困苦不較可知臣以時屬方殷其
代輸差税宜令蠲免涵養存恤小康若一旦别有征
求易為責辦其軍站戸富者至有田畆連阡陌家資
累巨萬丁對列什伍貧者日求生活有儲無甔石田
無置錐者今也不辨難易一體應役又至元十一年
簽充到軍役者多是近下戶計當時起遣已是生受
臣愚謂俱合分揀定奪庶不致困乏逃竄有悮臨時
調遣不均之弊莫此為重
十曰復常平以廣蓄積常平倉設自至元八年隨路收
貯斛粟約八十餘萬今倉廪具存起運久空甚非朝
廷救荒恤民本意夫常平之法歲豐增價以糴之則
農重穀而敦本歲荒則減價以糶之故民倚安而無
菜色如往年定時估以平物價竟不克行殊不若常
平之有粟也蓋低昂權在有司兼併利無專擅故也
若復實常平倘遇凶歉出糶三二千石榖價自平楮
弊亦復加重且勉賑濟破用軍國正儲實為古今良
法
十一曰廣屯田以息遠餉臣聞邊儲遠餉自古未有良
法如飛輓負載賣爵贖罪引種和糴未免弊困多不
能行俱未若留兵屯田為古今之長策也臣試以唐
振武事言之憲宗元和七年李綘言天德振武(今豐州等)
(處)左右良田約四千八百頃收粟四十萬斛歲省度
支錢二十餘萬緡兹非明驗歟今振武豐州界河兩
傍除營帳百姓耕占外其餘荒閒尚多若大治屯田
自非水旱田功稍集國儲必有所濟唐陸贄所謂緣
邊土沃而久荒所收必厚又近歲山後流移戸多將
見抛地土時暫借令營屯亦是一法(富弼曾言此事)及撿括
冒占仍招募願戶者聽外邊屯已置營屯去處亦宜
差強果為國盡心有為能臣重與撿勘其間一切可
行未舉已行不盡者極人為而盡地力仍將迤南一
切置屯見閑戶數併徙邊防以捄一時此急於治外
之意也
十二曰息遠略以撫已有臣嘗聞老子以恬淡為宗孔
宣父戒及其在得二聖人垂教以天理當然為言非
徒設也欽惟皇帝陛下聖神文武臨御天下三十餘
年昭丕天之功接千歲之統三五已來未有若斯之
盛其於太祖聖武皇帝垂創之業可謂大集厥成然
有其有者安務廣德者強審今之勢譬猶蓄牧大家
川量谷計數已殷富正在牧圉擇人芻豢得所而已
如此則牛羊茁壯日蕃而無耗不然罔恤見有又務
多得將見復求者未獲則已有瘠而耗之可不惜哉
伏願陛下息遠略撫已有以恬淡為心以在得為戒
頤養聖壽配天無極此宗廟神靈四海臣民之願也
臣又嘗觀天地之氣四時行萬物生皆自然而然又
其升降止三萬里之中其範圍不出三十萬里之内
餘則混淪旁礴雖聖人有置而不論者伏惟陛下憲
天體道財成輔相功已不能殫紀尚何言而何慮哉
十三曰感和氣以消水旱夫兵者凶器戰者危事不得
已而用之且以強勝為戒我國家以神武戡定海宇
日月所出没霜露所霑墜莫不臣而主之然地廣物
衆不無孽芽其間故三十年之久十有餘舉如征大
理雲南渡鄂渚平内難討賊璮取江南破襄漢駕洋
海下占城定高麗問罪交州掃清遼甸皆除暴固存
彼動此應不得已而用之之舉也然士卒愁苦死傷
暴露邊郡困乏中外憂勞之氣不得不傷陰陽之和
而致水旱之報是以聖人重之畏之故老子曰大軍
之後必有凶年師之所處荆棘生焉故比年以來水
旱無時霜災屢作山崩地震變出非常姦臣柄用盜
賊竊發百姓嗸嗸日趍於困臣常讀中元以來國書
詔條未嘗不以生靈為念弃捐細故講信修睦以用
兵為重此堯舜好生之德禹湯克寬不自滿假之仁
也願陛下躬體玄默頤養聖壽與天無極以初元之
心為心以恬澹之慮為慮為民祈天請命災害不生
禍亂不作使黎庶知其無好兵之心天地鬼神諒其
不得已之意庶幾天回哀眷易乖戾而為和平變荒
歉而為豐稔歛時五福敷錫庶民咸躋仁壽之域天
下幸甚
十四曰崇教化以厚風俗自昔風俗美好由禮義所生
今也禮義既衰故日趍於薄一法出則衆姦作一令
下則百詐起何則民所欲而生者歲不加益我過為
之求者日有所增所謂救生而不贍奚暇治禮義哉
有司釋此不念每以厚風俗為務如孝行復役節婦
有旌議婚姻立學師表淑慝忠臣義士歲有常秩之
類非不家至戶曉然終無分寸之效者徒文具虚名
而已夫天下之事有本有末知所先後則教立而化
行臣愚以為風化之行莫國家若先以四教為本曰
仁以養之義以取之禮以安之信以行之何為仁父
愛子育懷生樂業温飫以養其心何為義輕徭薄賦
取歛合宜寬裕以暢其氣何為禮上下有分毋妄侵
辱誅責以當其功罪何為信發號施令一出不易忱
誠以明其約束是也而前政者(謂桑葛也)曾不務此專以
威虐肆心督責為令取辦一時流毒四海不知陵遲
偏詖有不可救藥至於今為厲者如逋負差徭有已
蠲未蠲者貧難軍人有已間未間者民出祗應不蒙
撥降反復償其不應民辦和買雖蒙官還曾何敷其
元價杖刑重責不上大夫崇卑之品曾不少間悉被
戮辱夫如是將何以責民心之近厚風俗之淳粹者
哉惟其四者本立而天下悚然有忠厚廉恥之心而
後敦之以禮讓謹之以庠序觀之以鄉飲教之以冠
婚喪祭民將目擊而心諭安行而有得二三大臣匡
直輔翼於上時從而振德之孰有子遺其親臣後其
君者哉所謂父子有親君臣有義不曰風恬俗美將
安歸乎臣惲草茅一介遭遇明時違遠闕廷八年於
兹雖越在草野乃心未嘗一日不在王室今復蒙被
寵召拔起於泥塗之中犬馬之力思欲報效而愧其
孱弱不材然愚衷内激情有不能已者干犯天威罪
在萬死伏惟少寬鈇鉞示有可取使四方大賢大德
之士聞之曰如臣者且蒙採擇將&KR1138;&KR1138;而來皆為陛
下用矣臣不勝俯伏待罪憂恐之至臣惲昧死再拜
謹言
貢舉議
貢舉人材肇自唐虞而法備於周漢興乃用孝廉秀才
等科策以經術時務以州郡大小限其歲貢之數以賞
罰責長吏極其人材之精猶古貢士法也歴魏至於後
周中間因時更革固為不一要之不出漢制之舊迨隋
始設進士科目試以程文時勢好尚有不得不然者至
唐有明經進士等科既明一經復試程文對策中者雖
鮮號稱得人至有龍虎將相之目其明經立法膚淺易
於取中當時亦不甚重又别設制科以待天下非常之
士故前宋易明經為經義其賦義法度嚴備考較公當
至亡金極矣後世有不可廢者然論程文者謂學出剽
竊不根經史又士子投牒自售行誼蔑聞廉恥道喪甚
非三代貢士之法伏遇聖天子臨御之初方繼體守文
以設科取士為切若止用先皇帝已定格法與時適宜
可舉而行如邁隆前代創為新制可不詳思揣其本末
酌古今而論之惟古貢士率從學而出後世不詢經行
徒採虚譽因循薦舉狃為私恩不顧公道此最不可者
也莫若取唐楊綰宋朱熹等議參而用之可行於今綰
之法曰令州郡察其孝友信義而通經學者州府試通
所習經業貢於禮部問經義十條對時務策三道皆通
為上第其經義通八策通二為中第其論語孝經孟子
兼為一經熹之議曰分諸經史如易詩書周禮二戴禮
經春秋三傳各為一科將大學中庸論孟分為四科並
附已上大經逐年通試及廷試對策兼用經史斷以已
意以明時務得夫愚謂為今之計宜先選教官定以明
經史為所習科目以州郡大小限其生徒揀俊秀無玷
汚者充員數以生徒員數限歲貢人數期以歲月使盡
修習之道然後州郡官察行考學極其精當貢於禮部
經試經義作一場史試議論作一場(題目止於三史内出)廷試策
兼用經史斷以已意以明時務如是則士無不通之經
不習之史進退用舍一出於學既復古道且革累世虚
文妄舉之弊必取實學適用之效豈不偉哉外據詩賦
立科既久習之者衆亦不宜驟停經史實學既盛彼自
絀矣翰林學士王惲謹議
記序
殷太師廟重建外門記
廟有外門舊矣金泰和四年節度使孟公鑄易而新之
近代以來廢撤不復者蓋三紀焉維皇朝至元元年郡
侯渤海王復命汲縣令葛祐作新太師之祠奉明詔而
緝廢典也越明年春二月神宇甫完移治令下逮夏五
月郡人韓澍來令兹邑奠謁祠下顧瞻臺門未克完具
殆無以稱新宫而揭虔敬明年秋七月迺經始焉順歲
成而樂民用也九月初吉告成厥功輪奐爽塏神遊敞
然風馬雲車肅焉來臨左林右泉奕奕動色既而主縣
簿高顯洎其屬願以事文諸廟石遂再拜請書於惲惲
曰太師之墓在衞境聖蹟也按祭秩常祀也自殷迄今
二千有餘歲矣神之所以凛然如生血食不絶者豈非
忠義之氣粹而為喬嶽融而為列星窮天地亘萬古作
大賢為民極故也孔子稱殷有三仁焉蓋至誠惻怛之
心其揆一也太師之進諫不去箕子之法授聖也太師
之殺身成仁微子之志存宗也前代以二賢配饗廟庭
亦見夫顯異尊崇之禮宜矣然一門之役不可不謂全
功重嘉令之為縣民安政簡而復致敬恭於明神繼成
前功可謂能也已故詳書本末以俟來哲至元丁卯秋
九月重九日謹記
孔履記
孔子没千有八百餘歲小子惲獲拜履綦於先進趙公
學舍吁可敬也履制極古長尺有二寸其圈以絲藉則
以枲為之紋作古方花角結駢羅紕&KR0008;如畫不可端倪
厥首几几似圓而方狀若物鈎勢欲上達循口有衣如
罾可相掩覆傍綴繩鈎長約數寸殆欲拘縛以歛口哆
環脣之周中貫繶紃疊踵之后辮結方舒犢鼻穿徹色
蒼艾無光枲之纖尫者逮弊絲之堅凝者不變也於是
拂拭睇眎起敬起愛怳如升君子之堂仰高風攀逸駕
而聆足音之跫然也若夫履者禮也君子所履小人所
視况吾夫子踐履之物哉吾儕小人可不敬而視之且
夫子相魯七日誅卯也於兩觀之下如由賜之徒尚愕
然而驚况魯人乎然視其所履其詳可得而考也夾谷
之會齊以萊兵劫公孔子履階而上不盡一等是履也
凝然山立兵却魯張其無嚴諸侯之勇可得而見也然
後退而閒居從容中道與三千之徒翩翻於洙泗之間
接武於杏壇之上其素履之往坦坦幽人之貞可得而
觀也俾後之君臣父子兄弟夫婦順而履之者昌捨而
違之者亡宜乎吾夫子萬世之下凝旒被衮履帝位而
不疚其道光明者焉嗚呼當崇奉者聖人之功也當踐
履者聖人之跡也苟知其功而不踐其跡與嗜古物為
耳目之玩者等矣是誠不可不知其所當履也中統三
年夏五月同宣撫徐世隆都司劉郁幽陵張著觀汲郡
王惲拜手稽首而為之記
新井記(有銘)
水之滋人至矣予城居三十年口衆而無井亦一苦也
蓋飲食酒茗之用日不暇數十斛率以僕奴遠汲取足
誠可憫也中統四年夏六月朔召井工鑿井於舍南隙
地告成於是月上旬之戊午凡用錢布四千五百役傭
三十六甃甓三千二百其深四尋有二尺既汲果食冽
而多泉味之莫餘井若也且夫汲之為郡一咽會也吾
聞生聚繁夥之地水率鹹苦井而得美泉者百不一二
數何則腐濊滲漉之餘故也予生也多疾鹹苦之味尤
所禁忌今新泉若是而甘且冽天其或者湔浣我心肺
滌濯我五贜沛然助往來生生之資而供無窮之用也
是宜銘銘曰
四年季夏日戊午鑿井得泉甘勝乳古云飲之疾可愈
朝來汲引已堪覩金沙離離流百股一泓寒碧蒼煙吐
黑知灣澴瀠水府劇郡之水率斥鹵此泉扶衰殆天與
我嬰重潔繘修組尚飲來者無窮數
遊王官谷記
山之與水相胥而後勝山非水則石悴而雲枯水非山
則勢夷而氣泊二者雖具得其人而後名中條山王官
谷其萃美之尤者也山闖首河曲連亘北騖為雷首為
栖巖為萬固運肘而東為五老又東而得王官谷谷漢
故壘名有唐司空表聖之别業至今遺構休休亭在焉
至元甲戌夏六月予以撿括牧田會虞已而奔命旬暇
取道於虞王官諸峰指顧東邁後八日因恙小休暑雨
向霽遐想風煙晴逸雲上遂幡然來游始自固氏西南
行約四五里抵山門歴磴平坦無顛頓推挽之勞不百
許步已入山堂隩中矣其窈而曲深而容垂蘿灌木磐
石美蔭草香而土肥環磎疊嶂碧壺瑶甕濃淡覆露内
曠而外掩無擁遏薄愠之氣蓋谷由中高狀作層陛勢
相覆壓耐辱而翳其下方者是也東西兩山曰壺門夕
陽青壁矗然正色如削中峰曰天柱秀拔特起如鼇鼻
噓空高齴雲表不與衆峰聯絡真奇觀也峰半有石突
然曰落鶴臺又西有石拱立曰雙人左右斷崖水作瀑
流下瀉如仙人解佩天紳未收西則泉&KR0008;出縮以乾溢
為度東則飛灑噴薄陰壑恒雨砰崖激石下注幽磵是
謂貽溪者是也山藉以潤人仰以清物滋以榮也王子
於是歛袵薦茗謁司空祠下退觀休休亭諸詩既高公之
名節且詫谷之深秀也青鞋竹杖扶掖上征抵天柱峰
足望東嵓瀑布䃲礴三詔亭上因留宿焉時月出山豁
萬籟沉寂凉露洗空失暑所在青嶂瑶光非復塵世其
東溪水聲如遠鼓奫奫隠動林壑顧謂兒子孺曰此山
靈張樂喜其來而作予氣也深夜久聞毛髮森竪山人
李珏出司空一鳴集相與披讀於露幌風簷之際顧瞻
林影如見須眉乃酌水再酹乞靈於公詠休休之歌思
考槃之樂安得黃金買堪乘之鶴追仙遊於寥廓也邪
不然掃江山之筆吸撑霆之氣貯濯詩脾以增益其未
至庶幾列名於王駕李生之次亦所願也日既昃徘徊
久之出山林霏煙翠漠然四合回望谷口無復所見庚
伏中旬后三日共溪雲隠記
西山經行記
至元乙亥秋七月被藩府檄偕來伻盧君採文石於晉
丙申如襄陵董治厥事館許氏東堂八月庚子次西梁
質明致祭黃崖山下遂命工即役借榻普照僧舍凡再
宿有以義成石為言者壬寅馬北首旁山行入臨汾界
過侯氏四水等峪踰山尾得王莊峪峪口敞豁夷衍北
連白陵呰脚既夕宿龍子祠南晉掌里癸卯下井峪渡
麻栅澗自獅子鼻登山越石門是為姑峪西山諸峪凡
一百八處下井王莊實為之要蓋南達吉鄉北走紫川
道也前臨渃岸觀陰定關關形峽束若石門然僅通人
過想夫秋潦澮汾羣壑來注掀騰勃怒萬馬東駛遽阨
兹口激而為飛流銀濤雪浪百丈湍瀉亦壯觀也躡澗
西騖歴馬蹄纏山雨奄至且作且止指望仙臺眺玉女
樓望生馬壇頂諸峰煙霏翠濕空濛無際磎磴縈紆盤
十有八折抵神居洞下洞腹寬肆窿穹巉嚴仰視欲墜
後有竅逶邃山之噫氣穴也遂解衣盤礴憩洞閣上尋
復開霽山紅澗碧景氣爛漫凉風吹面自遠而至煩襟
翛然如夢仙府雖遇四子於汾水之陽不足以喻其樂
也因留題壁間且辯其誕少焉游太一洞觀陰罅玉柱
蓋石鍾乳也稍西騗馬鞍嶺上弱羊坂坂長約七八里
極峻折艱於登陟馬力不能勝抵暮宿西陶謝氏林屋
甲辰由鄭谷入義成分循澗槽西行逕嶮狹草木蒙茂
步履錯迕過水磑折而東北上&KR0008;嶺視石之所在石陛
砌覆壓隠山之半腹玄質白章又有三其色若雲然者
尤秀潤奇特降横崗石溜間得枯枿一株矯如龍騰奇
崛可愛於是按行澗道眎輦運所經西東入深峽亂澗
水峽形曲折中藏堂隍其根足沙水奇曲似口似圈似
窪呀焉而頥張突焉而角出者不可勝記兩崖峻削嶄
嶄壁立高入雲表大石阜如齟齬左右勢犖确殆不能
騎造愈深而峽愈奇又東行十餘里碧崖横截水潨瀉
石甕中鏘然如環珮鳴兩山間峻絶不可越矣遂自南
脚嶺攀援北上峰回路轉行可六七里至岡東陶山冢
乙巳復自羊坂東降取姑射北道過龍堂澗望仙門謁
王母洞道人致酒山閣以軟脚仍飲余浮大白者三世
傳北山中復有玉蓮古洞下與此穴暗相通連旁有水
泉曰漉錢名者事涉誕怪不復紀遂由側嶺白石溜下
參峪抵西叚里午飯郭氏田舍日昃還府吁天壤間山
水佳處惟幽人勝士得徜徉其間與顥氣造物俱游而
共樂不圖官守急遽中而獲兹遊雖不能窮幽極勝弄
雲煙而狎魚鳥亦非常之舉也歸筆所覩以志且見夫
因事機攄煩滯而不為徒然也
平陽府臨汾縣新廨記
平陽當河汾間為鉅鎮屬邑五十餘城臨汾劇而最要
經界纔百里占籍者幾萬五千戶凡丘賦之重徭役之
煩十常居其二而風聲氣習勤儉果譎宛然雜唐晉餘
俗惟其物浩壤狹且不相能故人嚚於訟必直曲迺已
聽約束俟審辨者動填里閈縣舊署在府右廂康寧坊
之南城易代來為工人氏豪據有司假老屋隙舍寓理
曹務一歲間輙三五易處簿書儀具坌集委積棼不可
曋奔趣執事者當夏熾冬冽赭汗僵立尤實艱苦前政
狃故常盻瓜代日復一日漫不加省庶幾赫令尹之威
具眎瞻之媺清承宣風化之源其惟艱哉逮今縣監某
洎尹某稔其如是適時和訟理嚮化有漸迺以其故詢
諸衆僉曰念兹在兹竊有年矣第率先無自訖于今唈
唈也既度其人之樂所遂經辦焉應直得景行里次氏
之故第凡成室一十有五楹略不加易其來如歸廳事
適中吏舍兩列彤閎前啟衡達里逵於是遠湫溢處高
明委蛇安舒各有攸叙中外竦然大易觀仰既而史亢
淵曰其興滯易弊之勞趍事樂成之懇公倡私應共濟
厥美匪劖書珉石代而縣者烏能究根據而見經始贄
禮幣來謁文予以歴官内外固知天下之治在於宰相
師帥得人而已佐天子理百官發號施令以遂物宜者
宰相也推君治宅民生供事取决會歸有極撫字百里
間者師帥也是則宰相與師帥勢雖霄壤以本末體要
而言實相須成化耳故前代選重其人眘柬於清流冊
授於軒陛疏名殿屏蓋繇是也今國家條章具舉百度
惟貞顓任責成垂寄殊切作縣者苟非恪勤官守推忠
及物何以稱經緯相需之望今一縣之署置固匪政之
大者類能若是尚何患仕之不優俗之弗易責罔塞而
績用不章於時哉予特喜縣僚屬達於從政有志於民
得春秋憫雨之義故以所繫重者告焉幸來者毋忽至
元丙子三月日記
蘭亭石刻記
蘇門盧君茂之得玉色碑石中斷塈酒壚間偶見眎之
乃禊飲序也即懇求得之予自穉年留心翰墨閱是本
無慮十數此帖極清勁有神而不龐雜與定武石本略
同其背有勅書字塗以黃金光彩尚煥下復刻祁公字
二豈裕陵賜宰相衍家物也嘗謂二王墨妙雖片言隻
字如寸珠尺璧見者皆當寶惜不可使混泥沙今一旦
為吾所遇免夫淋洿嚙蝕委弃劘滅之厄果神物護持
時有授受然耶異時歸來當臨溪之亭位置壁間扳長
吏齋新例榜其亭曰右軍且讓鄒賢曰此乃吾王氏真
行之祖也庶幾有摳衣而請益者其於奎璧兩間不無
煌煌者焉但未知在幾年後耳又諺云室無滯貨不為
潤屋矧吾儕以多文為富乎然物之堅者莫金石若也
兹刻也豈敢保其必壽抑不敢矜其長為已有特記焉
以付子孺庶王氏來者能弓而箕之是所謂薪有盡而
火無窮之傳也十年歲在癸未夏五月十七日謹記
中州名賢文表卷二十四
