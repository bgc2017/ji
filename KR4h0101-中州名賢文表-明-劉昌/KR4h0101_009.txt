中州名賢文表卷九明劉昌編
姚文公
記序
汴梁廟學記
自魯哀公十六年當周敬王四十一年壬戌孔子卒歴
六國秦漢至孝武即位之年辛丑為三百四十年其聞
而知者纔司馬遷一人而止耳既編其年與夫言行出
處之槩為世家又為弟子傳載其居里問對與夫經事
何君又考知其少孔子幾何歲是書皆孔門弟子與孟
氏所未著其有功于聖門真非淺淺哉然猶病夫時有
不一其說不可參伍者也世家弟子盖三千焉身通六
藝者七十二人而弟子傳則曰孔子曰受業身通者七
十有七人皆異能之士也夫既曰身通六藝矣雖未盡
合聖人為教之本然而猶有所指名也其曰受業身通
竟不發為所通何業亦晦焉而已耳又曰皆異能之士
聖人為教於以修叙彛倫而容異能者於其間孔子自
言七十有七人則七十二人者誰後是五人耶其為傳
亦多淆雜而無次先顔回曾參而後無繇蒧固巳戾于
明人倫其甚誤至以闞止子我為宰予又曰孔子之所
嚴事者於周則老子於衞蘧伯玉於楚老萊子於鄭子
産於齊晏平仲於魯孟公綽孔子于公綽止稱其不欲
與優為趙魏老子産有君子之道四其他不足孔子者
亦多也老萊子書今存其為道術尚黃帝老子為聖人
所與者不經見子入太廟每事問况老子周守藏室之
史問禮則有之使及見其書曰失道而後德失德而後
仁失仁而後義失義而後禮已不知道德仁義禮根于
人心之固有而眎為世降之不同未必不見黜于孔子
况為其道乎哉惟蘧伯玉寡過未能為不悖于聖學故
與之特至漢文翁圖石室列之七十二人中亦可灼其
非師而實弟子云晏平仲者如遷之言足以暴其人賊
賢之罪何也夫人既嚴事乎已苟於學術之僻歸宿之
差何害於明告告不為止則隨以不屑之誨始盡夫師
弟子之義焉當欲封孔子尼谿之田乃說其君景公曰
儒者滑稽不可軌法倨傲自順不可為下崇喪遂哀破
産厚葬不可為俗游說乞貸不可為國盛容飾繁登降
累世不能殫其學當年不能究其禮非所以移齊俗而
先細民也若預憂一旦代有齊政惟懼醜詆之不力焉
夫善交久敬報人嚴事之道者固如是乎哉先儒嘗疑
晏子好儉墨子欲貴其道取必于晏子之言不然何為
亦見墨子之書而遷辨之不明也又自叙曰儒者累世
不能通其學當年不能究其禮博而寡要勞而少功由
是知二語者非必一出晏子乃遷薄儒素定於胷中不
易者也遷嘗適魯徒觀諸生以時鄉飲大射其家迷眩
於規規節文之細低回不去以為是足盡聖人之道斯
政經生博士之汩汩以皓首者也豈聖學為己之切致
哉故燧有功于遷而亦有是數者之恨况又甚惑未盡
袪于今者耶孔子卒哀公誄之子貢以為非禮至漢平
帝始封謚褒成侯宣尼公盖王莽假善以收譽將遂其
姦謀也後魏孝文法之諡文宣尼父後周宣帝封鄒國
公唐高宗贈太師偽周武氏封隆道公玄宗諡爵文宣
王宋真宗加玄聖後易為至至今遵之焉有若以自生
民以來未有盛于孔子誠是言也雖極天下之美諡猶
不足萬分一盛德之形容斯燧發其目而不深言者一
也杜預春秋傳叙曰子路欲使門人為臣孔子以為欺
天而云仲尼素王丘明素臣又非通論也斯言為獲聖
人之心而後世王之堯舜二帝也宰我以夫子遠賢堯
舜何王之不可居然後世天子之子有功之臣皆曰王
以孔子之聖卒下比爵於其臣子誠不知其可也斯燧
發其目而不深言者二也其配享諸位善乎柳宗元序
道州廟碑曰從于陳蔡亦各有號言出一時非盡其徒
也於後失厥所謂妄異科等坐祀十人以為哲豈夫子
志哉後之時進顔孟並孔子南面别躋曾子以足是十
人於非夫子志中之又非者而江之左又進曾子子思
並顔孟别躋子張于曾子之舊由孟子而視子思師也
由子思而視曾子又師也子思孔子孫也弟子於師孫
於祖坐而語道者有之非可並南面燧知四子巳避讓
于冥冥中不能一日自安其身一堂之上况又祀無繇
蒧鯉于庭其失至于崇子而抑父又非遷之為傳矣夫
為是學宫將以明人倫于天下而倒施錯置於數筵之
地如此奚以為訓又在在之廟皆泥像其中北史敢有
造泥人銅人者門誅則泥人固非中土為主以祀聖人
法也後世莫覺其非亦化其道而為之郡異縣殊不一
其狀短長豐瘠老少美惡惟其工之巧拙是隨就使盡
善亦豈其生盛德之容甚非神而明之無聲無臭之道
也曩長安新廟成繪六十一人與廿四儒于廡畫工病
其為面之同縱人觀之而擇貴臣圖其上盖肖今人之
貌而冠以先賢之名使過而識者扺掌相語曰是某也
是某也未見其起敬于他日顧先足來不恭于一時是
邦如是孰必其他邦之不為是一歲再祀第借位于先
賢以俎豆夫今之人也其可哉曰是溺習之巳然若何而
變曰人臣有見上布是區區則可若夫議禮也制度考
文也天子司之亦幸一旦遑于稽古之事學禮之臣必
有能策其一二得所當議者矣至元庚寅汴梁新廟成
學錄劉元佐為狀以其府諸公之意求記其由故燧首
之以此其狀曰宋建隆中南宫城數里立太學後為國子
監金貞祐都汴國日益蹙大城少兵難守度中宫垣大
城再城之監當城所經弗便也壊而徙之東南大城之下不
及屋而亡皇元受多方始為殿七楹亦廢宫室也其制
度宏麗為天下甲壬子楊中書忠肅公來董括舟役又
壞宫取材以其餘為門廡至元癸酉故同知宣慰使袁
裕時為是府判官始構講堂于廟西神庖於堂東鑿池
其南勢如半璧瀹汴注之擬魯頖水殆足觀矣歲月滋
久風雨騫屋困於撑拄自總管提刑悉捐金割俸起新
之總管則權輿於成某斷手於杜思敬其同力者同知
胡某治中益祖判官完顔某推官姜某提刑使則闍闍
都高某副使王忱僉事劉某始終五十餘年凡資畫十
二官而後完富民佐財力以就功者又多也燧曰嗚呼
不易乎哉自今師生之講肄于斯其移學文之力而篤
志于切問近思責其躬以成德達才而收夫化民成俗
之功于他日斯不孤縣官待多士志矣是歲夏四月前
翰林直學士奉政大夫知制誥同脩國史姚燧記
澧州廟學記
至元十有四年肇置諸道提刑按察司而澧在山南湖
北道所糾郡廿年燧副使是道明年按部至焉拜瞻廟
庭未嘗不病其為制之隘陋也殿南閣曰六經因語校
官張公綬曰易書詩春秋其繫定刪作實出夫子之手
周官雖云周公之書冬官篇亡當以考工記與小戴記
禮者皆漢儒豈可與是四經班而為六且今四海禮殿
皆名大成為改書曰金聲玉振之閣後時議不欲諸道
糾郡者錯壤江之北南改為肅政廉訪澧遂割入江南
湖北元貞乙未居民不戒于火廟為延燒總管是道者
故鄂通希魯將復之俾計吏最其學租直纔五千餘緡
曰是所謂時詘而舉贏者也乃下令郡士在籍多田者
勸之佐為凡又得萬緡委材集工責校官李寓學正張
子仁身敦其役而糾郡諸公如副使賈仁僉事蔣某姚
某李庭詠郭貫凡至者必促其成功五年而落之其撫
構則稽梓人之書為四柱屋古者王居之制也惟太行
一山似之故曰王屋重門周序講肄之堂合食之舍庖
廩之室燕游之亭秩秩馮馮靡一或遺凡百有三楹周
以繚垣百三十餘丈雖未嘗身見然聞之談者舉以為
可甲湖之北南諸州豈天者厭昔隘陋火之使改為耶
亦偶然也又範金為祭器二百七十有二竹木髹漆之
具三百有四嗚呼備乎哉然嘗思夫子之道之在兩間
無間治亂古今如飢食而渴飲夫婦之愚莫不由之不
可一日而離焉固不以廟之成毁而加汙隆國家必聚
耆英俊髦教育乎是盖須其成德達才舉而庸之以立
化民成俗之本也則廟學豈不甚有所關哉地以求之
衡之為州南澧千有餘里南嶽在焉舜五載一巡狩所
也及誅四凶放驩兜于崇山實今澧之屬縣慈利則放
流之人顧居巡狩之境之内戰國時楚都南郢在漢則
南郡江陵澧去西南鳥逕不二百里屈原之逐常行吟
者故九歌曰澧浦澧蘭則放流之所近薄修門是皆不
可曉知者澧于其時為黔中秦欲以武關之外易之楚
方怒張儀謂曰願得張儀而獻秦黔中夫以甘心一人
寧棄地而不恤固以要荒鄙之而今也料次戶口之繁
庶賦貢之征入澧則亞於長沙而近湖廣省治岳鄂諸
州不能半之豈天時風土有古今之變而人事亦隨以
遷而異耶士四民一也民庶而士必衆洙泗夫子之居
也士為洙泗之言者也澧去洙泗西南將三千里非密
邇也賴皇上仁不忘遠守土之臣視要荒與洙泗均然
洙泗也燧嘗至其地焉戶不能當澧四之一戶損則士
不多亦理勢然不知自今澧民沐士之化要荒而洙泗
乎士不能拔民之溺洙泗而要荒乎要荒而洙泗正國
家所賴以化民成俗者洙泗而要荒其身之不能成德
達才何有乎推之人士是之思則居縣官所築之室食
縣官所樹之粟亦知俛勉其躬圖報稱矣庭詠俾子仁
求記所由興作于翰林學士朝請大夫知制誥同修國
史姚燧大德己亥冬十有一月日短至書于鄂之南陽
書院楚梓堂
千戶所廳壁記
我元駐戍之兵皆錯居民間以故萬夫千夫百夫之長
無廨城邑者其有統齊徵發之政無文移惟遣伻銜言
至受命大帥或依高丘曠野為律以行此近代之故事
也克哷勖實君長千夫洛陽鳴皋山下繇祖暨身三世
矣舊集其屬恒即佛宇神祠不然於其私居聖皇中統
以來制度寖備官始有品禄始有秩統齊徵發之政一
信于書故君得以斂是一軍之禄買田為廨門以表堂
堂以聽事廡以居史儲書有庫閱射有亭數十年苟簡
之弊一朝而新又思居乎此者必有所箴警始不敢弛然
而怠故書堂曰居敬亭曰觀德繇未識余千里走書於
鄧以其友奈曼子堅為先求記其然余聞其知學周公
仲尼之道者為告之曰今夫人過祠廟必聳肅起敬如
有精神魂魄在其上而立其傍者何哉繇夫平居無事
之時未嘗敬也使平居無事之時恒有上帝臨女之心
則兩間百神其尊且大孰有加于上帝雖日過祠百千
而心與敬一不待有所起而無不聳肅矣敬實聖人傳
心之至言而學者繇狂躋聖之基豈惟五典賴是而惇
以及應事接物無有外此而能中道者况軍旅之事尤
在能敬孔子所慎齊戰疾與夫臨事而懼者也敬乎敬
乎其可斯須離而弗居乎或曰射于何而觀德曰若知
夫鑑也明足以燭鬚髮塵弃之久或步仞而不見丘山
無他用不用之分也惟兵亦然五兵之長莫長于弓矢
至不仁之器也王者用以威天下則足以芟暴亂而仁
元元逮功成治定而無所試必世之間老將宿兵日益
耗亡膏粱紈袴之子制外閫焉無賴墮窳之人備前驅
焉不幸卒有狗吠之警使是曹出而禦之而能必其康
靖乎古人見其然故歲訓而時講之於鄉射盖束是不
仁之器修之於俎豆之中雖有頑驁弗率之人相漸以
禮而相摩以樂不敢萌啟邪心知尊君親上而易使于
一旦此先王維持太平之宏綱大經也其法主賓有送
迎之拜耦繼有上下之比弓有横卻兼弣弛張之度矢
有搢挾順羽拾取之儀行有鈎楹相左之章揖有當階
及階當物及物當福及福取矢卒取矢之數衣有袒襲
決拾有說翿有舉偃籌有奇鈞而侯有去負司正有請
誘作命之目燕饗有獻酬酢旅之節奠觶有豐糾過有
扑日出即事窮日而休必強志勉力之士能無衰墮以
有終否者或取恥一庭也故曰可以觀德行惟志乎復
古者可與言此而君以國人不在禁挾弓矢之科宜于
貫革尚武之射何待夫試閱始閑其技其名是亭欲納
是身于禮樂以觀德一方其有見于維持太平在此而
不在彼也嗚呼其知所務哉然天下萬事皆出吾心而
有本有文居敬本也觀德文也合堂與亭記之夫豈二
道歟
江漢堂記
江漢南北之限也三王之德之封建嬴秦之力之郡縣
漢氏則曰吾王霸雜兼封建郡縣而犬牙之是時無有
裂幅員而自帝者繼漢始有之德不能以相高力不能
以相卑雖皆畫是為守而帝南者終不能北有尺地籍
以一天下能一之者皆自北而南也故吳自帝晉平之
宋齊梁迭自帝以迄于陳隋平之宋自帝我元又平之
豈江漢能限世道之否不能限天運之通歟嘗合二代
而觀之以皇上之冠古無倫晉武隋文何斯人哉然非
有君無以開是功非有臣孰能成是功古今人不相及
而謀或一揆隋臣不道也晉羊祜首策平吳吳平而身
不及見武帝追念其功封其夫人萬歲鄉君于太尉忠
武史公其事差似盖公自事潛藩嘗使經略于汴總兵
十萬屯田千里不專強武而惠信是敦耕商之民錯行
其疆不相賊殺有獲俘亡皆生還之雖鄰國臣亦許其
自負羊公者無慙德焉于時堂曰江漢固已張吾雄噬
南紀之本皇上踐阼又以四聖元臣丞相中書燮和雍
熙者十有六年方將百萬之衆南伐至郢而疾詔他將
專制而還公于軍其辭若曰畫翦宋策汝也成功而疾
汝安何言誠有不諱碑汝之勲班汝之爵予不可必死
者之知能知之者非人與汝子孫耶四海聞之以皇上
歸平宋功于公之生巳賢乎思祜于死及薨有今贈諡
又詔其元子格以平章政事行省湖廣季子彬宅端揆
于中皆相繼薨又詔中子杠為中書左丞行省湖廣孫
燿以平章政事行省江西視封祜妻君萬歲鄉又何如
也左丞今至無第於鄂完官屋以居謀名其堂燧應之
曰斯堂也非專晝訪而夕脩必將歲時奉嘗太尉其鋪
張勞庸揚侈蟬冕報皇上而歸美必文為聲諧之笙鐘
侑其利成為詩之名捨曰續江漢者他宜無稱於以格
其精神魂魄乘雲御風陟降在庭必懌然曰始吾為堂
北此千里於時未踰江漢也後數十年吾子乃能尸祝
吾於江漢庶其善成先志哉漢祖之誓功臣曰黃河如
帶泰山如礪國以永存爰及苗裔今由河而視江漢曾
不得其三一河誠可帶江漢猶當為襟計將來及吾苗
裔者或終古而無究也必容與依歸不是去焉公曰記
之吾思不及者公字柔明以至元壬辰下車人見其不
儉不及不豐過中恢乎有容屬屬乎敬坦以明也相語
以為託太尉遺體而得其遺風詩曰雖無老成人尚有
典刑其歲嘉平庚寅朏姚燧記
遐觀堂記
長安城西二塗西北通咸陽王公之開府於此與西北
南三陲之使冠盖之去來尊俎之候餞者所出行旅之
夥不列也西南入鄠抵山無所適貲乃令承餘則田夫
樵婦與城居有墅於郊者所出斯固巳可為倦游而休
仕者所託廬矣二塗同出其相遠無幾何而喧寂異然
亦可見利勢之在與所無也鄠塗之北距城不數里則
宣慰張公之别業規園其中築臺為堂崇袤尋丈縱廣
十轍清風之朝長日之夕四方勝槩極目千里凡秦漢
隋唐之陵廟池籞由人力以廢興可釣而遊可登而覽
者在所不取其高上如華陽終南太白嵯峨吳嶽岐梁
之奇峰絶巘為三輔之鎮窮古而有者皆環列乎軒戶
之外而卧對之几席之上余曰遐乎觀哉古人堂者多
矣其壯有加于此乎使誠有耶雖風摧雨剥於千載之
上亦宜略存阤然之跡可尋於今合則束板以載之負
畚以興之以是知無因于前而獨始于公也今我與公屬
觴乎此夫豈苟然哉百年之身其有幾何是及賞其成
而不及憂其敗也及樂其完而不及悲其毁也後之時
或風摧雨剝於千載之下有登吾阤然之迹曰嘻斯何
世何人之為公名不既夀與公笑曰吾何嘗期如是之
久哉苐擇君言與吾堂稱者即名曰遐觀盍記諸余曰
公通介貴臣也請與之言臣可乎古之人惟見危授命
者故得守節仗義殺身成仁之名乎可以無死而死猶
為徒死而傷勇然則出處之際死生之所關死生之所
關善惡之攸歸者莫大于為人臣使不遇存亡危急之
會亦未嘗不以明哲保身為賢斯揆道歸義之臣所能
也嘗聞之望諸君善作者不必善成善始者不必善終
九原可作將無謂秦無人也今之仕者吾不知孰為道
義之臣能志功名者亦鮮矣志富貴私身以毒世卒罹
尤而蹈禍者駢首接踵也是于計功謀利之間且有不
能况揆道而歸義乎哉究公平生嘗吏民矣嘗治兵矣
亦嘗持憲矣忠炳日星而難不辭于湯火氣吞湖海而
信不移于丘山視竹帛之書鼎鐘之勒恒有晚古人薄
前世不足為之心以故在庭之百辟山東數州秦蜀九
路之氓瀘巂荷旃方三千里之獠孰不聞其名而奇其
才沐其愛而怛其威年五十二竟以許國盡瘁而歸鼓
舞僮奴千指而食其力甘自齊于匹夫讀書以教子飲
酒以樂賓將終其身非熟爛世故遐觀一代之表者能
是乎哉盖天下之事遐觀則先識先識則幾矣雉兔之
不能搏人誰不知之突起道左或失聲辟易而喪其常
守以其卒然遇之也使前見于數百步之外無曰雉兔
雖虎兕之暴人得以為備將不患矣斯不亦吾堂言外
之微意乎未易以語他人將惟公可公名庭瑞字天表
至元癸未以大中大夫諸蠻夷部宣慰使致事云又四
年丁亥六月下澣日姚燧記
國統離合表序
走未壯時讀通鑑綱目書于蘇門山嘗病國統散于逐
年事首不能一覽而得其離合之槩焉因年經而國緯
之如史記諸表私藏諸簏遇有疑亡即是而叩無異多
聞博識之見告者四十年矣是歲之秋同門友許君得
卿自金陵過宣留語再月間以示之得卿善其非出已
意而新奇為說特抽綱目所有彙而為編雖刊置凡例
之後猶不為僭而校官劉君德恭方刊胡公讀史管見
于宣庠聞之謂因是工可斷手於旬浹遂聚徽建二本
重勘校之得三誤焉其一建安二十五年徽作延康元
年凡例曰中歲改元無事義者以後為正其在興廢存
亡之間關義理得失者以前為正其下注云建安二十
五年改元延康考之范史及陳志注文是漢號通鑑所
書乃若曹丕稱王時所改者今不能悉見例云然則為
漢為丕疑猶未決矧其時正在興廢存亡之間今以前
為正從建注二十五年其一章武三年徽大書三年後
主禪建興元年建無三年餘與徽一凡例則曰章武三
年五月後主即位改元建興而通鑑目錄舉要自是年
之首即稱建興非惟失其事實而於君臣父子之教所
害甚大故今正之即是觀無三年者則昭烈為無終獨
建之失曰後主者徽建皆非嘗求其原由陳夀晉臣晉
受魏禪不敢帝漢而臣魏故不曰漢曰蜀謂昭烈父子
為先主後主通鑑因之反帝魏而主蜀後為目錄事皆
書漢豈晚知其非欲正之而未及歟至綱目書出始曰
漢中王即皇帝位統斯正矣而於其子獨曰後主何哉
且自建興以及炎興用天子制以臨四方者實四十年
鄧艾至成都書帝出降明年又書魏封故漢帝禪為安
樂公亡國之餘且然豈於即位正始之年不帝反曰後
主乎是與十四十五十六卷之起盡反凡例諸曰後主
者皆溺於熟口順耳不思而失于刊正者也凡例又曰
有被廢無諡者但曰帝某而不用後人所貶之爵建興
之帝未嘗被廢亦鈞于無諡者故下取晉帝奕與唐睿
宗景雲二年注玄宗皇帝先天元年明年始大書玄宗
明皇帝開元元年者例大書三年注帝禪建興元年明
年大書帝禪建興二年庶前後參稽可皆吻合無齟齬
也又其一天寶十五載注肅宗皇帝至德元載明年惟
曰二載未嘗大書肅宗皇帝至德為無始故今于二載
上加肅宗皇帝至德使得上同于開元嗚呼三者鈞失
而延康之取至德之去猶皆小小何也統固在也若章
武之距建興纔三年耳遽有帝父主子之異豈不於統
大有關乎故特書曰帝禪有罪走為不韙者度不可以
戶說雖面受之心不然焉或以為知言非獨走也有見
可一時之快而建興之帝亦將雪其比德失統主稱千
載之恥于九原矣
序江漢先生死生
其歲乙未王師徇地漢上軍法凡城邑以兵得者悉阬
之德安由嘗逆戰其斬刈首馘動以十億計先公受詔
凡儒服挂俘籍者皆出之得故江漢先生見公戎服而
髯不以華人士子遇之至帳中見陳琴書愕然曰回紇
亦知事此耶公為之一莞與之言信奇士即出所為文
若干篇以九族殫殘不欲北因與公訣蘄死公止共宿
實羈戒之既覺月色爛然惟寢衣留故所公遽鞍馬周
號積屍間無有也行及水裔見已被髮脫履仰天而祝
盖少須臾蹈水未入也公曰果天不生君與衆巳同禍
爰其全之則上承千百年之祀下垂千百世之緒者將
不在是身耶徒死無義可保吾而北無他也至燕名益
大著北方經學實賴鳴之游其門者將百人多達材之
士燧生也後不及拜其屨前獲識其子卿月者七年矣
凡再見之初以府僚見之洛陽雖嘗以好兄余猶未語
此今以憲屬來鄧始及之且德先公不忘也燧曰嗚呼
自先公言之夫既受詔出之軍中而使之死不以命非
善其職且儒同出者將千數纔得如先生一人而使之
泯没無聞非崇其道此公所懼而必生之也自先生觀
之孰親于其七尺之軀而大其所關人持瓦缶將敗之
猶有惜而不果者必茹毒罹禍不可一日居故忍而為
此出處非不思也中夜以興蹀膏血以禦魑魅徑林莽
以觸虎豹而始及水仰天而祝其行非不決也夫思而
後行行之以決則其勢多難奪於中路使非先公自行
而他人赴之能捨所忍為以回其復生之志收其已逝
之魄反就是一日不可居之禍毒乎由是言之先生之
死求以無辱不以全歸其生也不以有赴而以知己此
其胷中揆制一時相為高下之權衡也然古之人為知
已死者有之無有為知已而生者先生以古人所不為
者報之先公而先公所受先生也巳多矣奚德哉卿月
與余相視一泫卿月歸序所與言者贈之
送宰先生序
至元三年三月未盡之三日宰先生謂燧曰余將游秦
子能序余兹行乎予掉鞅游天下殆周獨秦未嘗一至
又秦士捨修撰雷君亦莫有一識子昔家秦其所忠者
誰人所通信者又誰盍枚舉之予階子言一進謁之也
燧曰秦固衣冠之藪澤也在燧有未遍知者焉盖年之
前乎燧者率隆名碩德既幼燧而未與之言後乎燧者
燧何所慕賴乎彼而為之伍故遺十百而得一二也請
為先生誦之有楊元父者吾師與之抗禮者也其學也
粹而正其操履也堅而不渝其執親之憂也哀而禮其
能也博而肆尤邃史學讀至落落奇傑之士必慷慨感
激思見其人于今使先生之至不嫌于自明肯曰向之
儒服登常山一言折猖狂之盜而落其角距者實予也
彼有聞而不奇先生者乎雖先生夙有負氣使酒之聲
彼將視為古奇傑士之恒態必闊略而有取乎此也先
生行哉其尚有合於斯人歟又有韓邦傑劉無競吕伯
充者皆吾師之弟子也年皆長於燧若韓之能官劉之
天質之美吕之學問之該徹皆燧所不敢望而及計之
今日吕以練服在躬未可出之二人有造先生之館煩
從者為燧一訊安焉
送雷季正序
燧從魯齋先生游最故且久于同門之士學為最怠而
不加進自親夏楚時猶爾况今載名仕版遠處數千里
之外哉昔之怠者為忘不加進者阤而為退矣宜季正
之取友而羞際予之心安焉而不敢有憾不謂徒以從
游之久故願因鄙言獲進拜先生屨前嗚呼其志則勤
其意則良惜所藉以為介者非其人也是一也又先生
自謝政而歸屏跡桑梓養安泉石家事不以干于心鄉
人莫得見其面于時求欲如祭酒之授徒來則受之亦
難也予則止之無行雖然以先生平昔樂教之心且熟
子之伯兄静之名嘗哀其願見未得竟抑志以卒有弟
如此篤道而善學行已以化鄉岸然不流于今俗翹然
自視以古人千里贏糧而就正焉又觀夫人有可進成
德達才之具必不拒其見也予則勸之令行且景星鳳
凰之為物人或睹之猶為生之幸况大人君子道德之
容可以興起一世仁義之言足以發揮百王者哉獲一
進拜而聞其緒論必决滯為通易暗為明大有得于曩
昔也有得而私之仁人之用心不然行哉予將須其歸
而見告也至元辛巳二月吉日姚燧序
送暢純甫序
歐陽子為宋一代文宗一時所交海内豪傑之士計不
千百而止及謝希深尹師魯二人者死序集古錄遂有
無謝尹知音之恨嗚呼豈文章也作者難而知之者尤
難歟余嘗思古之人惟其言之可以行後為恃以待他
日子雲者出將不病夫舉一世之人不予知也今乃若
是亦以有知者為快而失之為悲歟余冠首時未嘗學
文視輩流所作惟見其不如古人者雖不敢輕非諸口
而亦未嘗輕是于心也過而自思人之能者余操慮持
論且然余不能之何以免人無嫉賢之譏乎年二十四
始取韓文讀之走筆試為持以示人譬如童子之鬭草
彼能是余亦能是彼有是余亦有是特為士林禦侮之
一技焉耳或謂有作者風私心益不喜以為彼忠厚者
不欲遽相斥笑姑為是諛言以愚之不然殆鼓舞之希
進其成也自是蒙恥益作既示之人且就正于先師先
師亦賞其辭而戒之曰弓矢為物以待盜也使盜得之
亦將待人文章固發聞士子之利器然先有能一世之
名將何以應人之見役者哉非其人而與之與非其人
而拒之鈞罪也非周身斯世之道也余用是廢作有亦
不以示人純甫自言得余隻字一言不棄而錄之又言
世無知公者豈惟知之讀而能句句而得其意者猶寡
嗚呼世固有厭空桑之瑟而思聞鼓缶者乎然文章以
道輕重道以文章輕重世復有班孟堅者出表古今人
物九品之中必以一等置歐陽子則為去聖賢也有級
而不遠其文雖無謝尹之知不害于行後猶以失之為
悲下下之外豈别有等置余為哉則為去聖賢也無級
而絶遠其文如風花之逐水霜葉之委土朝夕腐耳豈
有一言之幾乎古可聞之將來乎純甫獨信之自余不
可不謂之知巳足為百年之快恐純甫由此而取四海
不知言之非也然純甫實善文其不輕以出者將以今
為未集積而至於他日以騷雅末流典謨一致乎將恃
夫&KR0681;民既為循吏持憲既為才御史富民又將為良大
農道行一時無暇于為言乎豈以世莫巳知有之而退
藏于密也由積而為書他日與道行一時無暇于為言
則可由莫已知而不出若余也雖不善文而善知文則
純甫為失人矣今以農副行田隴右於其别也叙以問
之至元丁亥七夕姚燧書
送李茂卿序
大凡今仕惟三塗一由宿衞一由儒一由吏由宿衞者
言出中禁中書奉行制勅而已十之一由儒者則校官
及品者提舉教授出中書未及者則正錄而下出行省
宣慰十分一之半由吏者省臺院中外庶司郡縣十九
有半焉吏部病其自九品而上宜得者繩繩來無窮而
吾應者員有盡故為格以扼之必歴月九十始許入品
猶以為未也再下令後是增多至百有廿月嗚呼積十
年矣勞乎哉李君茂卿嘗同燧受學先師司徒公儒者
也父戶部恩澤既推其兄之子及將試吏堂帖令出掾
湖廣省盈九十月將赴銓中書燧賀之曰人有不職幸
不糾于御史者君以勤效無此人有饕墨幸不罹罪罟
者君以清慎無此人有依庇有力竊竊離所事同列之
懽以自求容一時幸不譴斥者君以中行不阿無此人
有挾仕而商賦之州縣而倍責贏入以肥其家幸不訟
於民與衆樹姻黨子弟入官以妨後至之塗幸不貶于
士者君禄入外無他營捨僕馬則顧影無朋舉無此舉
無為為賀其可賀者諺曰兩姑之間難為婦上政事堂
下參幕多或二十人其事之來抱案求署無一可後者
皆視其色聽其言動立移晷比不齟齬使馴馴如式從
已而出譬則庖人善適衆口酸鹹嗜好之不齊然非暫
也必八年之久大而經國子民細而米鹽甲兵於盡得
夫人之情而熟知夫事之勢增益其所不能者不既多
乎今之老于刀筆筐篋以致達官貴人者皆下視吾縫
掖以為言闊事情而不適為用者恃其能此焉爾君既
能之是行也以軍國公相知之有素無曰峻擢惟循所
宜資亦畀善所昔也人吏之今焉吏人其留中其居外
主乎聞司徒平生六經仁義之言而濟以今所能古所
謂以儒術飾吏事者非君其誰哉大德己亥秋八月上
弦日姚燧書
序牡丹
余於牡丹始以中統之元見夀安紅洛西劉氏園三年
見左紫洛陽故趙相南園兩花皆千葉株皆四尺夀安
二十萼廣徑七寸高與之等左紫四萼八寸高等又三
年見千葉狀元紅燕都故楊相大參宅株五尺四十萼
七寸高等後二十年見之長安毛氏園最多將百株株
二尺少然皆單葉小大參差不齊無絶奇者後二年見
玉板白洛陽楊氏園株亦二尺少多葉十萼七寸少鄧
州見三家張氏肖齋之衡山紫陳氏終慕堂之淺紅兩
花皆十五葉衡紫株二尺少將二十萼五寸少淺紅株
三尺少將五十萼六寸少惟蕭仁卿之承顔亭白花大
株三尺大可六七十萼七寸少千葉最盛又有色緋紫
碧相錯株三尺少可四五十萼盛亞白花七寸大復有
緋花株卑十萼八寸二花皆多葉而緋花獨奇蓋故為
佳品今失其名者别有鶴翎紅為千葉小株獨萼五寸
大高等他日株大花則隨大矣是為鄧花之冠仁卿舊
云此洛陽夀安諸孫自余觀之大非夀安則淺紅而今
名余所命之蓋即其形色近似為言也長安洛陽諸花
余忘其香孰勝萃鄧花而校噴勃穠綿可喜如紫微者
衡紫為第一此余生五十一年所見者然自元年至今
為廿九年其間六年六見自燕長安洛陽而至此幾數
千里中元及三年與至元二十年三見洛陽為同地至
元六年十八年廿五年各一見之燕秦鄧為異地亡慮
百十株而千葉名品纔四見則千葉獨難遇亦猶千人
為英萬人為傑尤世不恒有者矧賞酬有數耶劉趙二
園雖皆有酒年甚少不善飲楊大參時與先世父中書
左丞同朝為父執與之酒不敢飲毛園時為秦憲毛氏
方業市酒纔下馬行觀擇剪數萼不飲而去楊氏欄時
滿秦憲將走荆憲借居其廬客懷牢寂無誰與為飲張
齋陳堂纔持一二觴各剪一二萼持歸不名為飲其盡
醉相讙者惟承顔亭一焉而已嗚呼以齒五十一年之
老行數千里之遠始觀至今二十九年之久六年六見
之稀而無負可當賞酬者醉明日仁卿求記其事予口
未拒而心勿是之以為樽俎之樂屑屑者奚足筆其夏
白花忽槁死其又固求記之予始思昔者坐斯亭也孰
逆是花旋踵不可復見亦可謂異事也又思左紫止一
株巳移植嵩山廟中洛陽今亦絶聞夀安故在其玉板
白及毛園百株將如左紫移植他人耶無亦若是花之
已槁死也嗚呼往者既然况來者之不可必耶細者且
然况大此倍蓰十百者耶則吾平生所當勉吾身而因
循弗力以去不可復追者已多也誠可為老將至之一
慨而植物之死生又不足怪也仁卿惟喜予文已記其
承顔而求之屢如父老取張長史判吾時賢其以是心
至而已然又益思六年之間不善飲不敢飲不可飲與
無誰與飲與不名為飲非他盖無詩人同臭味者發其
極意焉耳而承顔是日則梁宣慰貢父張總管孟卿王
工部景韓是皆善詩安知可為他日故實亦未易以復
得者據蘭亭例為序惜其時無唱酬未嘗罰依金谷酒
斗數也
中州名賢文表卷九
