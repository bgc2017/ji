中州名賢文表卷二十二明劉昌編
許文忠公
碑志
大元故翰林學士資善大夫知制誥同修國
史賜推忠守正亮節功臣資政大夫河南江
北等處行中書省左丞上護軍追封魏郡公
諡文肅暢公神道碑銘
泰定丙寅翰林學士資善大夫知制誥同修國史暢公
薨十年矣制贈資政大夫河南江北等處行中書省左
丞上護軍追封魏郡公諡文肅又十年加賜推忠守正
亮節功臣官勲如故伯子江東道廉訪副使篤將侈君
之賜灼公之善範後之承也諗其友許有壬叙而銘之
碑敘曰公諱師文字純甫上世居汴公生洛陽大父淵
贈中順大夫上騎都尉魏郡伯配田氏贈魏郡太君父
訥參汴侯幕一府服其賢注地理指掌圖有詩名公幼
警悟貧無書手抄口誦甫十五博覽經史弱冠謁魯齋
許先生先生賓遇之高弟若姚公端甫高公道凝皆相推
友善中原底定慨然有志於世上時政十六策受知丞
相安圖補右三部令史丞相巴延南征選為省掾從攻
揚州常州下蘇秀臨安歸裝獨載書籍無一長物編平
宋實蹟上之初官承事郎行樞密院都事重慶叛竭謀
畫諾諸城相率内附安西王承制改四川北道宣慰司
經歷尋除承直郎潼川路治中拔寒畯王朝綱王伯寧
韓伯昌為府史後皆至達官修府治發地得白金五十
鋌同僚分公十鋌公獨不受以修廟學傳舍餘作酒器
給公用承制改同知保寧路事治尚平簡反側以安擢
僉四川道按察司事世皇知其賢詔所至毋敢沮撓給
三傳赴上至則擿姦雪冤興學除弊風采一變有旨若
曰暢純甫不貪佳士也其令與臺臣伊蘇特穆爾為侣
遂拜監察御史糾劾權貴憲綱肅然上所纂農書遷陜
西漢中道廵行勸農副使置義倉教栽植闢荒田農事
以興俄僉陜西道按察司事時按察改廉訪司精汰舊
官獨副使盧公處道暨公仍舊興元監軍怙勢虐肆得
其贓奏決之移僉山南道枝江歲防水役衆往返四百
里供給尤苦公以江水安流悉罷其役亦都護駙馬之
徒大為民害繩其尤者流之改僉山東道入為國子司
業教育有規諸生服焉除陜西行省理問始至決滯訟
三百餘事若右丞圖們岱爾之訟家財宣使鞏士安之
箠折民齒開成同知張德昭之利女財而奪之歸皆強
悍有恃官不能制者併寘於法引疾歸遷太常少卿轉
翰林侍讀學士知制誥同修國史成宗賓天武宗撫軍
朔方仁宗淵潛覃懷而中宫屬意安西宰相知其不可
乃集館閣議以察向背公與焉即颺言曰此宗社重事
詎宜苟且衆皆默然又曰余病矣請歸調治遂拂衣而
起仁宗入京始出視事草至大改元詔修成宗實錄賜
中統楮弊為定一百加少中大夫請郡除太平路總管
兼勸農事歲旱當禱公曰聞先旱必裒於民天可欺乎
乃捐俸致禱不日沾足當塗民坐殺牛祈雨囚械者六
十餘人公惻然曰雨暘愆期守令責也民殺牛致雨爾
縱不愧於心尚忍聽其訟乎即破械出之舟有泝流觸
沿流之舟致溺其人累讞不決公亦縱之吏持不可上
其議憲司卒是公議秩米收貯盈屋公曰吾家人能盡
此乎呼寒士小民恣其取去分憲至郡必謁公曰公治
内無事此來行故事爾至屬内曰暢先生治内何敢久
留後守為之立祠於學召為翰林侍讀學士階中奉大
夫奉敕撰王勃成道記序等文賜白金兩鋌不受尋除
燕南河北道肅政廉訪使視事五月歸中書遣編修官
冨珠哩翀奉翰林學士之命以請起至汴以疾歸延祐
四年丁巳秋主河南鄉試歸次襄縣西顧長安發丘壟
之歎因感疾十月朔薨於縣之傳舍某年某月某日葬
於襄縣峴山之原配伊喇氏上世遼貴族佩金虎符萬
戶某之女先公二十年卒兩封魏郡夫人三子長篤也
廕淮安路判官轉將作院經歷拜西臺御史移南臺陞
都事除江浙行省員外郎改僉山東道廉訪司事入為
監察御史階太中大夫為今官娶李氏子六人勉國子
上舍生年二十七卒勤劼勵勣&KR0008;皆幼女五人次曰騫
不仕娶成氏子勛女一人次曰駿娶蒙古氏子四人勖
勍助勝篤駿魏郡夫人生騫曹氏出也至元之初際興
王之運得賢為盛而文學之士措諸有政拔出流俗藉
其在世若魏公者混一來可數也公制行孤潔足以俯
視一世立志高遠足以上追古人天下之人莫不驚歎
以為異人而不知者造訕騰議公亦不恤也若夫從南
征而垂槖歸得地藏而用諸官屢辭上請盡揮禄入雖
公小節而其胸次為何如哉高公彦敬為山南副使移
文言不可居公上者三謂公官五品先十餘年不可犯
積薪之誚渡江孰不富貴至今家僮僅數口寒士無異
勢利無一動其心高節清風殆不可及且兄事三十年
義雖朋友愛如同生一旦岸然其上實不自安犯此三
不義何以糾人之非即日辭去觀此則當時俗化之美
士大夫風節之高公之所以致此者可知已朝為侍吏
暮徼倖躐數級傲然為長吏為同列者聞二公之風亦
可少愧哉公作守得古循吏體執憲有古遺直風至於
立朝抗論不恤利害則其較著者也其為學宜專館閣
備顧問而中外十轉始為國子司業又出為陜西理問
入翰林才一轉官尋又出守再除翰林則老矣豈一時
人才之多邪抑當時名爵之重雖如公者亦若是而已
邪一技一能與不能操觚而專局至通貴未止者則又
有命也邪然而列聖知遇多士推服太史有錄太常有
諡加贈有號而又承家有子則天於公亦厚矣讀書一
過目即不忘假友人宋長編不浹日反之友訝其易公
曰予舊熟之有忘者申之爾友記僻事數十騐之應答
如響為文力追古作盧公處道以為似太史公而姚公
端甫亦稱純甫實善文著述多而不存藁副使所萃才
十一爾其見於世者不專於文也銘曰
魏公之出際時浡興挾策見世淵儲遂騰宋木斯拔蜀
蔓有艿簡牘既資贊益惟弘陶之不摦撫之不搄以隄
厥潰以擏厥弸壁求簡編土視金繒皇皇使車爰七其
乘善則爾揚愆乃爾繩學政聿修郡績載凝掌帝之制
適天之夢大議不屈長江可淜名日山重家不縷增歸
來自樂飲水曲肱有介如石有潔如冰峻如絶壁孤如
秋鷹弛張翫世中别淄澠夷考其行不渝九徵聞公之
風貪懦自懲宰木已拱恩光日昇漢江汪洋峴首峻嶒
元凱多事慮及谷陵惟德惟神有憺威稜景而前修昌
而後承登世于千物莫我敢輘
武昌路武當萬夀崇寧宫碑銘
武當均州山先名太和道流謂其峻極秀絶非玄武神
不足當故更名武當勝國端平甲午兵摇襄漢均民走
鄂深神德不能忘鳴於官行武當祠於鄂為冲霄壇制
使孟珙禱於神有齊安之捷易壇為觀蓋復崇寧額也
我皇元至元庚寅升武當萬夀崇寧宫地據雄峻鶴山
亘其後大江朝其前雲關扃深石磴梯危大殿高堂傑
閣危亭長廊縈帶通樓環匝百神胥宇羽流栖息壇壝
鼔鐘學館庖廥轇轕錯布仰觀樓閣玲瓏在五雲絶頂
俯瞰萬間鱗集煙靄蔽虧若洞庭觀波濤目為之眩而
山川形勝闤闠盛麗金碧丹雘高下相輝玉京十二樓
不得而見之此亦人境之洞天也泰定甲子又改作玉
皇閣凡十二丈深廣相若由甲午迄至正甲申一百一
十一年壇而觀觀而宫若葺故若建新幾人幾日幾工
幾木而甲申之二月戊午掃於一炬洞真明道冲妙真
人住持提點兼領諸宫觀事羅君大震職宫事餘四十
年勞瘁已至時當弛擔而彼所謂劫運乃丁其會常情
體解氣沮方偕其徒曹大坤等以已貲率衆力任其復
而威順王寔鎮是邦主贊尤恪重起兩廡甲子樓三十
一間以其下内半為雲房歲丁亥三清殿成深廣十尋
高九丈加舊制三之一又建玄天上帝殿聖像侍從供
器靡不僝功而又作亭礱石以紀綸綍運機為藏以待
禬禳餘凡締構日以就緒矣昔閣之成嘗屬予記亡友
玄教大宗師閑閑吳公亦屢為言時待罪政府多事因
循遂至今日乃己丑八月書來告其掇拾煨燼有成仍
命予志夫所謂劫運者吾儒所謂數也天地且有數人
力之盛神靈之託其能出天地之外者乎其成其毁有
不必究者已玄武之祠昉宋真宗我朝至元己巳龜蛇
見於高梁河以為玄武之祥為築昭應宫於是武當之
山若增而高矣是宫之名雖主玄帝而巍然南面朝五
帝者實主玉皇玄帝五帝之一也若夫北方七宿為水
之神寓形龜蛇者世飫聞矣主之大者盍鬯厥旨玉皇
禮家所謂昊天上帝也以形體言之謂之天以主宰謂
之帝以功用謂之鬼神以妙用謂之神主宰者不離乎
功用而能妙用者也日月之運行風雷之鼓舞山川之
流峙人物之生息皆功效之著者闔且闢於斯往且來
於斯視之而不見聽之而不聞則有妙用存焉先王之
有天下也以為萬物本乎天故祀於郊圜丘以象其形
蒼璧以象其色樂九變以著其數猶曰維天其右之其
之為言不敢必之辭也不特此也羣祀亦然或求諸隂
或求諸陽不可方數徵形狀索也自神仙好樓居之說
行遂有作崇臺傑觀以候之者嵩呼之聞巨跡之見真
若可以形聲相接而像設濫觴於此矣其始也施之羣
祀其卒也於上帝亦冠裳而宫室之矣聖人以神道設
教上智昭昭無幽不通下愚蚩蚩既顓而蒙孰為民彝
孰為帝衷可使由之而不能使之知也今號於衆曰帝
以主宰言其不啞然笑者幾希孰與樹中天之華構揭
上帝之高居使瞻而仰之者舉手加額曰上帝臨汝無
貳爾心由是而舍惡從善之心油然而生矣是宫之建
顯命靈躅祝釐芘民者固自有在而使民觀感日遷於
善聖教之助不又多矣乎銘曰
岷江東涘鄂城西壁疊巘嶟嶟崇宫仡仡天關失守灰
飛瞬息剥胤碩果復根定力嘘蜃倏樓琢璇俄室三華
屹崪九光赫奕雕梁龍矯文瓦鱗集棟吻雄鼇闌腰雌
霓疎櫺綺結飛簷翠濕碧霞騰虛流雲洞闢屛翳擁幢
豐隆列戟桂漿釃素蕙肴蒸碧靈霜清厲廣樂翕繹瑶
草肥露玉華酣日紫芝已甲蟠桃行實祥鸞朝朝瑞麟
夕夕玄龜左顧靈蛇右翼山川開朗神人愉懌物具阜
康世允寧謐丕冒神休永奠人極
元故右丞相克哷公神道碑銘(并序)
天厭宋金之不能君其民也篤生大有為之君以君之
我太祖聖武皇帝順天應人龍飛朔方豪傑雲從四傑
而下僝功輩出若丞相鎮海蓋較著者也五世孫僉河
北河南道肅政廉訪司事哈斯狀其故請曰丞相奮庸
天造名具秘史世莫得聞子孫席世少文封諡稽諸古
麗牲有石而無銘封諡在官銘不在子孫乎敢再拜請
愚昔長史館與修功臣傳家報疏列至有炳炳在人子
孫不能具一言一事者竊嘗譙其後而悲其先也僉憲
殖華學穎出羣從思弘世德嘉其能後故不讓而筆之
丞相名鎮海即稱海系出克哷氏或曰本田姓至朔方
始氏克哷曰實克哷族時同名者三因主屯田故加田
别之有勇略善騎射從征屢有功歲丙寅長百夫從宗
王百官於班珠爾烏納噶河同盟恭上太祖青吉斯皇帝
尊號倚注日密晝不釋鞍夜不解帶為扎爾固齊征太
陽國賜御馬一破庫楚國汪國魯國賜珠旗金虎符銀
印為色勒必總屬官金符十人銀符五十人征塔塔爾
欽察唐古哲衮回回契丹女直皆有功承命丕烏里楊
歡地為屯田且城之因公名名其地曰鎮海又曰稱海
俾公守焉局所俘萬口居作後以其半不能寒者移弘
州孫塔噶勒察襲監弘州及其局風宜春䅘屑供天庖若
諸樹藝為設提舉以司之亦以公子孫世其職時諸蕃
略定遂南牧至撫州與金將呼察和斯戰流矢中右脅
紿其衆謂不傷裹瘡復戰竟拔其城賜白金俾為後證
既拔燕都命公登大悲閣環射四矢所至市舍悉以賜
之尋受顧命奉太宗登極收天下符節獨公聽留復以
貴戚金符官隸麾下拜中書丞相偕塔齊爾蘇布特取
汴京河南河中裕均蔡得九龍旗乘輿椅蓋悉以賜公
中原既定錫恩州三百戶為實封世食其賦為置官守
始立中書省尚左公為左丞相繼尚右改右相歲乙未
八月二十一日薨於家上惜悼不已賜金幣治喪命百
官致祭葬弘州北阜立祠其上憲宗嘗拊髀嘆曰使吾
得鎮海江淮何憂惜其亡矣世祖立極又以公舊部及
降虜千人為珪齊命公之孫章嘉為千戶曾孫伊埒布
哈為百戶世所謂十七投下此其一也在干戈中每以
進賢為急河西得伊勒吉齊匠官得崔後其子皆為名
臣隂陽得田仕至大司徒得儒十三人後皆知名夫人
默爾吉特章太祖所賜嬪妃也初克蔡俘金公主某亦以
賜公子男一十二人曰約蘇穆爾為扎爾固齊佩金符札
魯花赤之曾孫托和齊婁貴齊千戶玄孫保保襲中衞
千戶曰博郭斯從世皇有功雲南為濟南益都宣慰使
曰庫哩濟蘇僉憲高祖也孫若干人曰帕克斯巴僉河東
道廉訪司事阿勒坦布哈淮東廉訪副使曾孫托哷靖州
路達嚕噶齊僉憲大父也子孫繁衍碑不具載世有恒
言飲水黑河最為勲舊公實與焉國史曰托卜齊雅至
秘也非有功不紀公名在焉錫戶樹官傳之子孫祖宗
來可屈指公則二焉即是觀之豐功盛烈雖家乘紀述
容有逸略而其皭然大者不可掩也銘曰
雲雷經綸屯將作解元氣鼓動大塊斯噫豐隆屏翳相
為後先亭之毒之以基我元於赫代工開天伊始同盟
黑河有如白水轍環扈征何堅不摧戰功曰多我實有
之珠旗揚揚金符煌煌從官如雲君賜以彰天荒既㽦
有城翼翼樹藝告成百工以集郢律回春奏食靡艱俾
爾子姓世尸厥宫族鋒雖利吾忘吾脅恬然不傷嬰鋒
蹀血拔燕論功旌以殊禮四矢所至悉公之邸帝曰汝
賢其長中書汴蔡底平金社遂墟眎功頒賞賜戶三百
世掌食采有官永額不懲首離優游考終九重震悼賻
腆祭豐弘惟桐鄉庸昭崇報有穹其封有侐其廟秘史
紀名永終不墜顧是刻文益示揚厲
大元故贈光禄大夫江浙等處行中書省平
章政事柱國追封趙國公阿勒坦哈雅公神
道碑(并序)
江南行臺御史大夫阿斯蘭哈雅致政家居遣其子都
水少監摩歡奉家乘請曰老夫賴先世餘澤竊禄位有
年而吾父平章公墓尚未表非慢也顧盛滿難居功名
鮮終恒懼不克負荷遺羞丘壠君恩如天幸賜骸骨養
癃田里年且八&KR1030;吾知免夫子知我其銘之有壬讓不
獲本其狀序曰平章公諱阿達哈雅輝和爾氏世為高
昌望族祖裕嚕阿斯蘭托達托達華言巨室也贈中奉
大夫河南江北等處行中書省參知政事護軍范陽郡
公祖妣伊特戬追封范陽郡夫人考諱哈喇阿斯蘭托
達當太祖皇帝肇建區宇國主邑都護發兵攻金斬其
長史聞摩勒齊哩有異遣將命偕察喇四人馳告行在且
具款誠上曰果如爾言其告爾主以方物來對曰皇帝
幸生活高昌高昌身且不敢有何有方物復命輦寶貨
金織段以獻由是高昌内附因留宿衞從太祖南征卒
於柳城贈資善大夫湖廣等處行中書省右丞上護軍
范陽郡公妣雅克塔納封范陽郡夫人公宿衞積勞除
塔善屯田打捕提舉不就卒於京師昭回里第年七十
一葬城西小南莊之原贈光禄大夫江浙等處行中書
省平章政事柱國趙國公配巴爾呼圖克封柳城郡太
夫人卒於濟南年八十四大夫時長憲山東護柩歸袝
子男二長大夫也次賽音哈雅同僉宣徽院事早卒嗚
呼世臣大家上有啟而下有承得以世濟其美者公一
門其庶幾乎公性恂恂而志趣超詣由近侍出官非其
志也嘗曰我先人有大造於高昌氏子孫必有興我不
必為也夫以右丞之賢明畏天之義一介往來舉危亡
之國而措之安遇知太祖夫苟引年居高位享厚禄必
矣乃鬱而不發蓄而不泄至公又植而不食必再世而
後顯是蓋遲速之有時非人力之所能及而啟之於前
者固已逢涌而不可遏公卒時大夫已拜南臺御史流
澤之來浩乎其沛然矣其浮雲富貴優游以老宜哉大
夫以卓越之才起家監縣為良吏入臺為材御史出廉
諸道為剛明使者入中書分南臺為天子重臣歴九朝
官二十七轉天下識與不識皆知其名而又躬服儉素
衣無錦繡居無華飾榮寵方至退然若虛文皇嗣位聖
眷益隆玉帶上尊錫賚相望至為玉刻署押以示殊遇
當是時苟假寵於上為先世要美諡作豐碑亦何求不
得顧乃自抑若不能加於其先有於其身者必遲回以
待於致事又遲回以至於今日不請於上不謁於太常
擇所宜為者自為之視世之朝暴貴而夕礱賜碑者有
間矣二子長少監也次伊埒哈雅少監二子寶格寶善
俱宿衞内廷公生世為賢子為賢父殁而享其寵嘉出
於尋常身大官無聞者萬萬也其可銘也夫銘曰
於維趙國作德於逸而小心以繹不柔以忮不競以亟以
承其先烈以裕其胤息其先伊誰實為右丞孑孑其征屬
屬其盈高昌之望曰命靡常主命不辱而天威肅將輦
其金珍篚厥玄黃歸我聖皇以敉寧一方大夫繩武不
遠伊邇右丞有孫趙國有子坦坦如砥矯矯如矢維天
子使靡不極所止宜爾錫爾山峙川委繄來世之祉城
西之原有樹有封刻銘豐碑百世可宗
故承務郎江西等處儒學副提舉葉先生墓
碑
承務郎江西等處儒學副提舉致仕葉先生諱瑞字宗
瑞遠祖祖洽宋熙寧間廷對魁天下曾孫廷秀由邵武
徙建昌新城春秋擢第官至朝請大夫知桐州言事忤
旨仰藥卒子遠宣教郎奉柩歸次采石而溺孫茂祖甫
四歲母饒夫人抱以依姑趙趙居而教育之因為金溪
人中鄉貢進士舉娶趙生四子先生其叔子也幼尚氣
節致力經學以及百家皆得旨要其為舉子業不蹈時
習或戒以希有司旨先生曰吾為是區區而悖吾師說
乎益篤志為己之學進士公卒先生甫冠貲産悉分弟
妹而躬耕以食趙夫人卒兄弟四出先生獨力營治久
幡然曰昔親在不敢離親亡矣充吾學為揚顯者不力
可乎歴甌越會稽瑯琊涉汶泗過洛入秦道晉以逹幽
朔無所遇最後至遼東世臣洪氏以好儒聞闡義學方
難其師有以先生文行言於平章君祥右丞重喜者及
見大悅館而師焉諸子彬彬以文學濟其世美遼東之
人翕然知向學者先生力也朝廷以右丞薦授遼陽路
儒學教授再調大寧路陞將仕郎江州路湖口縣主簿
攝尉事盜人逸者皆獲之憲司檄按德化縣疑獄即得
其情覈虛糧決滯訟縣以治聞轉撫州樂安務提領俄
請老授前官至順二年十一月二十五日以疾終於家
夀八十有五某年某月某日葬某處娶趙氏生子順女
適孔景仰繼黃氏生子升寧都州夏河寨廵檢女適湖
口縣典史杜復享繼王氏生子大有廕宜春揚橋務提
領女適高安白沙寨廵檢孫鐵柱孫男三人縝綱繹女
三人先生年五十始出卒能致官而行其學迹徧海内
乃得返鄉里至於休致而終於正寢雖用不盡其施而
教之振於東善之淑於人者多矣遺文四十卷庸學提
要六卷周易釋疑十卷於虖博矣哉中原貢舉廢將九
十年江南亦四十年有壬少時先公教之曰金源分裂
且事貢舉國家之大未有不行但遲速有時爾力學以
俟當有際也時混一才二十年故老尚多幸及從學粗
有得也尋以校職從事山北憲貢舉詔下乃棄而應薦
先生實主文遼陽科制廢久内地有所不悉遼陽在東
僻有司一切昧於奉行先生纖悉教之蓋江南内附時
年已三十餘矣習於場屋條制者也監試僉憲田時佐
曰微先生幾不能奉詔有壬既獲薦文入禮部經問之
奥策問之切見者莫不駴異先生在湖口方鳴金鼔行
江有壬歸省臨江遇之中流歡甚至順庚午有壬為兩
淮轉運使先生惠然肻來年八十四矣飲食起居猶昔
也手寫大學中庸二書注字如蠅頭以與小兒留月餘
歸明年遂没又八年升來武昌請銘將刻之阡兹銘也
其誰宜為銘曰
於虖先生志壹學醇友善行道恥為鄉人昔隘分裂佔
畢苟安四海既一我轍乃環有韞未襮賈用不售爾不
我知我不爾覯晚慕幼安片帆遼東有命自天臯比畀
公俊造賓興墜緒孰繹紹遠選公張此東僻樂育嘉惠
侏離伊吾糾邑司征曷究我書八十五年口不藥劑禔
身所遺根茂實遂旅無所容道路屛營歸來正首於虖
先生
有元功臣曹南忠宣王祠堂碑
至正元年二月乙酉中書臣僚言敕建曹南王阿喇哈祠
禮官議視淮安忠武王而祠於集慶縣官給其費且請賜
田千畝以奉祭祀制曰可既月王之子托歡由中書平章
政事拜御史大夫行臺江南臺治集慶又得躬相厥役以
迄於成貽書有壬曰子嘗承詔銘先王知先王莫如子祠
落矣願有紀也讓不可乃本其碑擷其家世履歴勲庸之
槩曰蒙古扎拉喇氏有贈定威佐運功臣光祿大夫司徒
諡忠定諱布色者王祖也贈宣忠靖遠佐運功臣金紫光
祿大夫中書右丞相諡桓毅諱額里根者王考也勲皆上
柱國爵皆曹南王身皆死於戰有大功祖妣塔本妣穆爾
皆封王夫人此其家世王沈毅善戰襲桓毅職中統四年
錫銀章虎節仍上萬戶至元十二年擢昭毅大將軍以上
萬戶權行中書省進中奉大夫行中書省參知政事明年
以參知政事行江東道宣慰使明年入覲陞資善大夫行
中書省左丞十六年進資德大夫行中書省右丞仍宣慰
江東十八年入覲拜中書左丞相行中書省事階光祿大
夫征日本次明州而薨壽四十九葬曹州濟隂縣郭邨累
贈推誠宣力定遠佐運功臣太師開府儀同三司上柱國
追封曹南王諡忠宣此其履歴歲己未渡江破宋師於隆
興北山中統初討阿勒達爾琿塔罕於河西明年扈征額
哷布格於幕北明年從宗王平李璮於濟南四役皆有竒
功賜黃金金箙金鞍文錦恩數稠疊至元四年觀兵襄陽
明年圍之越六年克之始走宋師安陽灘中綴宋師百丈
山卒與策勲焉十一年略地江北奪郢州南門堡獻盪舟
之策渡沙蕪取鄂州泝江陵至鎮江十二年與淮安忠武王
右丞相巴延分道取宋王發建康道與宋師戰屢敗之
破東壩砦拔溧陽建平廣德西安長興關獨松關前後
斬首一萬五千級殺其將杜總管吳奉使許吳二總制
及騎將二人俘谷總制張知府禆將祝亮等四十二人
十三年三軍會於杭宋亡徇浙東降趙提刑等五百餘
人追播福安僵尸四十里殺步帥李世達俘秀王與擇
監軍趙由&KR0008;防禦使林德降安撫使王吉分軍興化禽
宋相陳文龍降宋官二百餘人淮兵三千人江南遂平
此其勲庸配脫端闊闊倫忽都臺竝封王夫人子男二
長也速迭兒銀青榮禄大夫山東河北蒙古軍大都督
集賢大學士次大夫也女五俱適望族有壬惟古者功
臣受封之國先建宗廟於路寢之東所以廣孝而勸忠
也諸侯之制二昭二穆與太祖之廟而五太祖百世不
遷昭穆則視親盡而逓遷之自漢以來諸侯鮮及十世
身享崇爵而子孫不能保也廟制由是而不講矣其有
德及生民功施社稷者在朝廷則有圖形以寓其思賢
念功之意在其臣吏則有建祠以盡其事亡如存之心
亦因時制宜之義也諸葛武侯之没所在求為立廟又
請立之成都後主皆不聽民至私祭陌上以武侯之功
尚何靳於一廟豈欲黜私祭以崇正禮邪夫所在立廟
若汎立之成都亦復不聽何哉至習隆向充之請始聽
立廟沔陽則武侯之得廟亦戛戛乎其難哉皇上於忠
宣既立之祠又錫之田思賢念功之盛德豈區區蜀主
之所知哉大夫祗順德意克篤前徽勸孝勸忠於是乎
在皆可歌以薦者也乃為之詩俾歌以徹豆籩其辭曰
乾元統天乘六龍宏材碩德如雲從忠宣天挺間世雄
父菑子播昏作農帝曰來汝汝世忠奮戈無往不奏功
方城雒雒際皇風分兵掎角乘其墉沙蕪飛渡星月蒙
順流震擊無遺鋒義旗禮干趣獨松趙孤銜璧吳山空
萬邦玉帛四海同台司兩轄昭報功虎符龍節行江東
倭奴何物勞蒙衝魂升海隅心九重揚顯有子能始終
哀榮典冊備且隆衮裳旒冕曹南封石頭城高江流潨
新廟奕奕摩蒼穹主田千畞畝且鍾維糜維芑紛穋穜
舂揄釋烝簋有饛醇醲載祼牲特豐樂備舞兮明禮容
神保假兮福禄降象賢世美垂無窮
附錄
有元贈中奉大夫湖廣等處行中書省參知
政事護軍追封魯郡公許公神道碑銘(有序)
安陽公居政府之五年一日得請於朝既釋機務將歸
省其先塋於洹水之陽以顯考魯公行狀命其友歐陽
玄文諸神道之石玄惟方今公卿大臣辭翰擅美無以
右安陽公兩都有大營繕諸臣僚家先世碑板咸以奏
請屬筆安陽公為榮於法當援吾宗兖文忠公例自表
厥考崇公之阡又自書之為宜安陽公堅辭以為不可
乃勉叙其行實而銘之魯公諱熙載字獻臣姓許氏生
七歲孤太夫人挈之依外家公幼有異質處羣髫中終
日持重寡言稍長攻讀書習為儒二十能舉子業有儁
譽年及受室娶里中名家外舅仕湖廣行省公欲就學
東南因往焉遂為當道所知以行省檄辟德慶路提控
案牘由是以本職歴永衡兩路湘潭一州凡三考成資
調長沙稅使遷臨江撫州兩路總管府照磨進將仕郎
湖廣行中書省理問所知事改從仕郎會福院照磨兼
管句承發架閣庫位不滿德而所至稱職吏服其能民
懷其惠不可悉數其一二存諸簡書略見始末者若在
德慶時鄰獠軼境州將趙往督捕府無它官以次攝事
公料丁壯輸糗糧高城深池備禦有法會城中民饑比
馳狀請粟而先以賑貸民用無它虞將士俘鹵有愬非
辜宣慰部使者雜譏之渠帥利所獲從㫄執争公駁之
云寇徒脅從猶當理出王民躪入賊衆又從而臧獲之
可乎上官用其議薄有左騐皆免為民先是公以新進
下僚代總郡寄一切興發事皆已出當道意頗諅之寇
平吏民咸稱其應變方略有餘又見其面折元戎脫民
於殍乃更賞嘆共剡薦之在永永尚巫鬼里社舁土木
偶相昏因服食共具以侈相夸民坐凋敝公辠樊侯毁
淫祠數百區以窒其妄又撤其材以給黌舍公廨倉庫
之府公私便之在衡安仁盗袁舜一怨苦播州餉負險
挺亂既誅朝廷宥其餘黨甚衆民有越軍砦為竊攘者
有司得之獨以強論不赦公曰彼從盗為亂猶貰殊死
此因亂為盗乃服上刑不平請併彼舍之議上卒從其
言在湘潭時有范重二者嘗過友家乘虛撢其供佛鑞
器以歸友蹤跡甚急范慚怖而返之物游徼發擿之拘
范及友於官公推讞得實既而有赦吏欲墨范臂景跡
其身公謂詞未送官物先入主法不湼亦不當錮范卒
為良民在長沙征算不苛羡增秋毫歸官在撫州豪民
有龔胡者偽造楮幣十餘年轉鬻閩浙聲已狼藉計蹙
自首官疑有隠索之闕地得宿用板印繦數皆倍所首
獄輸朝廷遣使分道處決龔厚資祈免姻族又助其營
捄已議減死公持不可曰首寡隱多去末存本與未首
同衆莫能蔽乃寘諸法末奉祠在京祠禄優暇而年近
休致諸子又皆顯榮力請謝事未報得痞疾薨於官生
以中統二年辛酉十一月丁亥薨以泰定四年丁卯二
月癸酉夀六十有七葬以是年十一月壬午祔安陽武
官原新塋許氏世居許昌曾高巳上金亂失譜祖考隱
德曠僚諱信考贅彰德湯隂因從家焉初贈亞中大夫
彰德路總管輕車都尉追封高陽郡侯再贈嘉議大夫
僉書樞密院事上輕車都尉追封魯郡侯諱毅妣以孫
婦趙氏讓封初追封湯隂縣君再封高陽郡君累封高
陽郡夫人進封魯郡夫人姓宋氏公初贈嘉議大夫禮
部尚書上輕車都尉追封高陽郡侯進贈中奉大夫湖
廣等處行中書省參知政事護軍追封魯郡公配高氏
萬寧縣尹榮之女初封恭人再封湯隂縣君累封高陽
郡君進封高陽郡太夫人追封魯郡夫人恭謹令淑孝
敬事姑惠慈睦婣性多愍惻尤樂施予聞故舊家有喪
致廢飲食拯閭里貧病如捄溺焚魯公待客好豐諸子
隆師蓄書嘗鬻簪珥以繼其資雖居中饋經營彌縫能
使夫子處約之久不失令名有古賢媛之風焉至順二
年辛未五月庚子卒於揚州夀六十有七由僉樞而下
皆以安陽公貴推恩伯子有恒大寧路儒學正調大理
路軍民總管府知事䔍於養志力於幹蠱魯公年四十
不親細故内獲夫人儉勤之助外藉伯子開敏之資日
能安居樂道專致教子以有今日先魯公祥之二日卒
年四十有五時論惜之娶李繼狄集賢直學士文忠之
女仲子有壬是為安陽公登延佑二年進士第初授同
知遼州事歴山北廉訪司經歴吏部主事南臺内臺監
察御史詹事院中議中書左司員外郎右司左司兩郎
中兩淮都轉運鹽使兩為參議中書省事治書侍御史
陞中奉大夫兼奎章閣學士院侍書學士同知經筵事
拜中書參知政事轉通奉大夫以本官知經筵事在位
有相業臨事決議不愧古人以封讓祖姑者其初娶景
州儒學教授永平趙兼善女金源世科進士家也繼室
趙氏銀青榮禄大夫中書平章政事魯國公世延女也
竝封魯郡夫人叔子有儀經筵檢討武昌水陸事産副
提舉娶劉平江知州傑之女季子有孚國學上舍生登
至順元年進士第授承事郎湖廣等處儒學副提舉改
湖廣行省檢校官娶張繼賈安慶總管汝立女也女二
長巽貞適江西行省都事趙彝次安貞未嫁而卒孫男
四寶山燕山白耉黑耉孫女五小茶三茶增茶順茶相
茶公器識深長學問篤實内行慎獨外交盡忠性不能
酒長夏盛暑衣冠儼然書不釋手為貧謀養不擇禄仕
間關外補四十餘年僦屋以居糴市以食親故嘗靳之
曰君位劣禄薄親年又高何狷介至是公笑曰為臣當
廉何有大小之别記獨不云小臣廉乎宋夫人年二十
八居嫠守節自誓迄公成人教育甚至公逮事終身子
職無闕司征長沙作綵衣堂以志其樂宋夫人病利力
求去職侍疾寢食為廢初喪號慟絶而復蘇旅殯原上
苫凷廬墓者三年每晝端坐木下狀如泥塐樵夫牧豎
廹而視之始驚為公年踰五十時祭必哭哭必致哀喪
禮倣古不用緇黃人始議其儉及送終之厚祀事之豐
莫不願習行之既祥非疾病蔬麫不御臨江之除訝吏
再四必後其妻孥守丘壠乃去今長沙人即公廬墓之
地作書院以表其孝請於中書得永額所植松栢愛護
之成林晚歲硏精理學易簀之年正月朔日命諸子講
周子太極圖說至原始反終慨然而歎因論人世修短
有若將終焉之意舅氏宋君寶蚤年擇師訓公遇若已
子公迎養以禮有子為娶令族俸入盡以資之始生彰
德之東程岡因以東岡為號後更號真拙著經濟錄四
卷女教六卷尤長於詩有東岡小藳傳於世仁廟初策
進士漢人賜緋者十有一人唯安陽公年財二十有九
父母具慶時人歆之每以為義方之勸公在會福安陽
公官已卿士而公身教嚴厲安陽公出入必咨凛然前
修家法公疾禱神謁醫靡不極至公薨貧不能治斂又
思得美檟哀慕不知所為朝廷聞而厚賻之始克歸葬
公葬墓土未燥安陽公數遷遂至宰輔故贈親之典備
極哀榮惟公生平種德行義自厚於躬而逡廵退託未
嘗有幾微責報於天求上於人之意迨夫積善之報在
理必然則人固莫之與京天亦莫之或違也狀公行者
為今南臺侍御史濟南張公起巖志公壙者為今御史
中丞浚儀馬公祖常至玄為神道碑三人皆安陽公同
年進士嗚呼斯亦他貴臣家所難而魯公有焉銘曰
允矣魯公生而敦厖為儒則通治吏不尨儒通不窮若
歲徒杠吏尨則蒙乃昏然釭發聲粤禺初武之跫嬰身
事衝不震不摐憂民有忡遇事無𢥠或縱爾於罿或逸
爾於鏦或觿爾倥侗或鞣爾幻哤世涂憧憧公志悾悾
蒍於渢渢與俗異腔且行且&KR3867;孰搏孰控盤桓令終德
厚信矼荆士景從鹿隱維龐江夏向風黃孝無雙釃河
為灉導岷為江㴑源之鴻沿流漎漎高陽豐彤庭堅尨
降仲才棟隆仲力鼎扛公也亢厥宗仲也爽我邦洹水
浺瀜太行崆㟅偭山為雄厭水勿浲若堂其封堅珉如
玒石人載礱其樹如幢仲詞舂容銘諉友憃公當如崇
仲盍表於瀧
翰林侍講學士通奉大夫知制誥同修國史兼國子
祭酒歐陽玄撰
翰林學士承旨榮禄大夫知制誥兼修國史趙孟頫
書篆能静處士茅紹之集勒
至元四年歲在戊寅八月吉日建
圭塘小藳序
昔人論文章貴有館閣之氣所謂館閣非必掞藻於青
瑣石渠之上揮翰於高文大冊之間在於爾雅深厚金
渾玉潤儼若聲色之不動而薰然以和油然以長視夫
滯澁怪僻枯寒褊迫至於刻畫而細放逸而豪以為能
事者徑庭殊矣故識者往往以是槩觀其人之所到有
足徵焉本朝自至元大德以訖於今諸公輩出文體一
變掃除儷偶迂腐之語不復置舌端作者非簡古不措
筆學者非簡古不取法讀者非簡古不屬目此其風聲
氣習豈特起前代之衰而國紀世教維持悠久以化成
天下者實有係乎此也集賢大學士兼太子左諭德安
陽許公自進士高等接武而上歴侍從膺藩宣典内制
佐政府出入中外四十有餘年其牢籠萬象潄滌芳潤
總攬山川之勝與夫推之經濟當世者何莫非學其所
取數多其用物弘故其所發筆力有莫窺其倪而邐迤
曲折且不它蹈則夫冠冕佩玉之氣象信得而徵之矣
公大全集凡若干卷簡而出之為詩文樂府若干公題
曰圭塘小藳圭塘安陽别業也公之所休逸也花竹泉
石超然林壑故以命編云契生翰林學士承旨榮禄大
夫知制誥兼修國史張翥書
中書參知政事許公文過集序歐陽玄
本朝儒者參預大政而以詩鳴者吾得三人焉其一金
進士其仕當南北混一之交其風猶有金源之風其一
齊魯世家子所與居游又多京國華腴其詩自有富貴
之氣及南渡江漢詩乃清厲其一家本梁趙流寓荆楚
筮仕幷營其詩蓋負豪爽之資每北渡居庸詩益竒儁
蓋安陽公也三參預皆有治才詩其餘事而以鳴者人
多其有餘力也至元三年之夏安陽公扈從上京賦詩
百二十餘首名曰文過集向余所謂竒㒞者殆山川之
助歟公才刃縱横無少凝滯氣機出入雜以譏評用之
於政於文皆然獨是集題曰文過余未然之明良賡歌
昉於臯陶聲律依永教於后䕫世稱相業莫先臯䕫曾
是以過乎公屬余識之題而歸其集
圭塘小藳序
圭塘小藳者即至正集而不具錄者也圭塘者先生別
墅也先生幼穎悟先公自教之趨庭應對詩文立成嘗
侍游見古碑命往讀輒背誦以復同行驚歎謂偶然故
試之始信甫冠入京名譽日起未幾擢高科登顯仕著
述不廢精敏絶人門生彙為至正集歐内翰謂雄渾閎
雋不可以淺見闚有孚仕南臺見江湘間得片文隻字
十襲傳玩至有假託以衒者遐方好事不憚請求然卷
帙浩瀚諸生應酬不給有孚得先生所輯名圭塘小藳
即至正集而不具錄者繕寫以應之其居禁近省臺論
天下事凡見章疏嘉言讜論具至正集方貴顯時何求
不獲而獨留意於文翰今年七十四杜門却掃聖上念
老臣優全禄任子官俾得安閑至於親朋懇求亦有不
免孔子曰不知老之將至云爾其識趣為何如昔子由
序東坡和陶詩曰轍少而無師子瞻既冠學成先君命
轍師焉夷考其後宦遊四方中被誣斥睽離之時多從
兄之日少如有孚者不敢竊比前賢然亦承命而師三
十年不去左右開發成就固已不少而憒憒庸庸學不
加進年將耳順跧伏祠官步武且不敢仰視而况文章
道德之懿哉他日將何以見先公於地下日月逝矣雖
悔可追託名集端因以志愧至正庚子中秋弟中憲大
夫同僉太常禮儀院事有孚序
昌初至安陽與政府參議同試士一生偉然其姿
而拙於文參議將黜之昌顧以士之立於世獨文
乎哉矧其習於楷法是亦有可取者乃從臾就貢
列明日生抱兩畫像詣昌泣而拜曰此吾祖文忠
公與太常公像也使昨者見黜則辱吾兩公多矣
昌為懸像於堂再拜授生而慰遣之夫事固有偶
然者抑孰知其遂及兩公哉士以行為本氣節為
輔文固所以飾夫二者孔子不云質勝文則野文
勝質則史先民有言與其史也寧野劉昌在銅雀
臺書
昌欲謁安陽公墓以事不果從吏云墓有公神道
碑高丈二尺餘四面各可四尺皆有字趙文敏公
書也昌使之拓墨本以來乃安陽公之父魯郡公
墓碑歐陽文公為文茅紹之集文敏公書刻之安
陽公終乃無為文刻之碑者蓋是時故老凋謝而
子弟亦散遺而遂至此今其諸孫孟敬起進士擢
守建康名稱燁然其必能料理其事者安陽公之
德澤真遠哉昌在滏陽驛識
中州名賢文表卷二十二
