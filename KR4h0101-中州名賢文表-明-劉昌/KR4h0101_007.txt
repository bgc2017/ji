中州名賢文表卷七明劉昌編
姚文公
詩賦
烏木杖賦
去年史仲威得烏木杖大徑咫高可過顙嘗析一杖遺
余許為賦報之其秋仲威疾歴三時未勿藥也今年余
生朝使人肩木之半相夀且促曰吾疾所以嬰綿者豈
思不償賦致耶不佞誠得一誦其辭或可釋杖而起矣
余勤其言而賦曰
或曰炎海之山珍木産焉金為之聲石與其堅魋結伐
荷投諸瀧淵依居蛟蜃潄沫濡㳄歲月俟之化而為玄
要出人為非得自天此島夷假以售利于中土之微權
也抑齋聞而笑之曰昔賈鬻鞭梔蠟其膚市者一濯巳
呈蒼枯胥是黝材裏表一如從可占知乃受形其本初
者也胡子以由彼而然乎今夫中土之山有衆其植斧
取觀之内各異色樟柞稠文杜棗栵赤檀柏柘黃蒲檭
棫白與爾萬里遐裔絶域瀘巂杉紫儋黎沈褐罽賓鷄
舌相半白黑一隅斯舉三可反賾茲庶品之爛爛果孰
漚以何澤况於兩問滋雨噓風敷吐華耀為白為紅深
淺濃淡萬不齊同令人感之欣心悦瞳問誰為之能然
皆著妙於化工夫其見諸柯葉之外者如此又何惑理
質於其中哉且水火之赤黑不一其色者雖童子猶能
知之至語其相賊而為用有戴白之老所未思維男丁
之婦壬實雄黑而赤雌始若悍而難馭終為夫之所移
今其色之幽幽迺昔赤之由基是何資於遠譬只煬竈
亦可闚彼炎赩而烈者焰也其煙液為煤必黔而緇因
以曉夫巧繪之棄鉛朱亦懼其歴久漫漶而為黟又以
信道書坎盛之侵離也不然南服之洲祝融之宅也歊
金石而焦流蓋火熾之巳極非盛其水以滅之則物將
不能以生活故伊人之睟面不渥赭而深黑示火色之
索藏惟獨見夫水德而已矣其木理之如漆者又足惑
乎哉史鰌之孫其畏可象析而杖之奔走相餉輟矛廬
於猛士配几屨於席上試扶衰以起策觸爪甲而鏗響
思卷鐵而含簧陋柳侯之為匠必求同於所異纔黑蛇
之彿彷噫物之變化不可期兮猶足以乘雲霧而騰往
也
姚嗣輝南榿堂
彼榿有土性生植惟峨岷欒欒干雲姿才與樗散鄰匠
石過不睨煬夫取為薪所貴故山樹寧計世莫珍一别
十畆陰清溪俄幾春筆名堂楣上如對故鄉親請事小
弁詩桑梓亦惟寅盛德古自卑木惡何關人不見樗里
疾智囊終相秦君才負棟柱未許溝斷均無以榿自期
上孤明堂晨
寄暢純父治中
欲聞真息耗無使梓潼來烽火平時報田疇亂後開徒
歌王粲賦不直士元才遥憶牛頭寺思親日幾迴
輿病高崖道中作
役役乾坤遠栖栖道路頻五年三入蜀十夢九歸秦瘧
鬼偏凌客山英定笑人無勞問前渡秖覺白頭新
舟達黃溪
草木隨寒暑殊方榮悴同葦花兼露白檉葉未霜紅日
月雙飛鳥江湖一病翁晚來沙嶼上愁坐獨書空
發舟青神縣
青神開百丈江岸轉荒涼薜茘緣松起蒹葭並竹長深
披豺虎徑毒犯虺蛇鄉何莫非王事牽夫可惋傷
感事
致位丞疑地䕫龍伯仲間星當朝北斗日巳薄西山取
謗因讐惡貪權失丐閒此行雖鐵甲未足比慙顔
畱别和杜紫微韻
身世支離似敗衣有戈難却魯陽暉不知此日公車召
又復何時野服歸花信正愁風駘蕩麥苗還喜雨霏微
分㩦江上休迴首恐見檣烏作背飛
癸巳九日
去歲君山孤棹遊如今盡室石城州明年白髮桑榆日
何地青山萸菊秋客氣已為強弩末宦情空遶大刀頭
果成問舍求田策未讓元龍百尺樓
次韻時中
多君聞道粗知歸雲霧何人識少微爾後驊騮終獨步
目前鷙鳥不羣飛淮南數日將寒食客裏三春尚臘衣
安得鑾坡同給札不妨苜蓿對朝暉
别王良輔
只聞官罷尚荆州不謂相逢郢水秋如我避賢三退舍
與君為客一登樓人才妄自金嗚冶世事從渠劒刻舟
明日分攜武昌去應須南夢到滄洲
黃門飛鞚圖
太平無有羽書塵局促龍鱗萬里身不著圉人時騁騖
天閑驕悍若為馴
賞花
出門京國事無涯虚擲東風五物華却謝病歸催不起
故園今見碧桃花
代言
至大三年十月赦
朕自嗣守丕基致孝太室奉上玉冊寶加諡太祖為法
天啓運聖武皇帝光獻翼聖皇后睿宗仁孝景襄皇帝
顯懿莊聖皇后世祖聖德神功文武皇帝昭睿順聖皇
后裕宗文惠明孝皇帝徽仁裕聖皇后順宗昭聖衍孝
皇帝成宗欽明廣孝皇帝貞慈静懿皇后於斯之時宜
降德音誕告天下猶恐數赦或賊良民今因西北叛王
不受正朔五十餘年其子徹伯爾蓋愆前人盡率部衆
歸命闕庭及庫庫楚謀為非覬未忍置理刑以輕典與
夫崇建大刹上為列聖報德冥冥下為生民祈福昭昭
者亦既成功皆我聖母之德之致已於此月五日奉玉
冊至寶上尊號曰儀天興聖慈仁昭懿夀元皇太后屬
大慶禮成宜敷渙號以新民聽於戲凡在有司一乃心
力以輔予治期底隆平
即位詔(至大四年三月)
惟昔先帝事皇太后撫朕眇躬孝友天至由朕同託順
孝遺體重以母弟之嫡加有削平内難之功於其踐阼
曾未踰月授以皇太子寶領中書令樞密使百揆機務
聽所總裁於今五年先帝奄棄天下勲戚元老咸謂大
寶之繩既有成命非與前聖賓天而始徵集宗親議所
宜立者比當稽周漢晉唐故事即正宸極朕以國恤方
新誠有未忍是用經時今則上奉皇太后勉進之命下
徇諸王勸戴之勤三月十八日於大都大明殿即皇帝
位凡尚書省誤國之臣先巳伏誅同惡之徒亦已放殛
百司庶政悉歸中書命丞相特們德爾平章政事旺扎勒
李道復等從新振治其可為今法程拯民急者具如左
方於戲凡爾有官君子皆古所謂治天職食天禄者宜
一心力欽乃攸司無替朕命
皇帝尊號玉冊文
維至大二年正月乙酉朔越七日辛卯皇太子中書令
樞密使臣某謹率中外文武百僚頓首頓首謹言昔我
世祖既平炎趙質之於書幅員廣長振古無倫覆幬之
下八紘萬國莫敢不庭何獨一王西北岸然憑道阻脩
方命正朔德綏之而不摯威董之而不讋夫豈不能聲
罪致罰深入其地終以聖仁親其宗親包荒有年成宗
繼序憤久驁頑天鑒昭明於裕皇孫獨異陛下授以太
祖皇帝信寶撫軍漠北是固以張足付神器之本時未
及冠承命即行其視萬里莽閴寒冽之鄕不遠不難如
堂適庭至則奬厲諸軍脩明法制簡拔果毅均苦分勞
解衣燠寒推食飫饑洸洸汔汔士氣日作睿算伐謀得
寇歲至奪人以先身踐戎行霆馳電擊大北其羣虚已
不矜日慎一日始終十年不狃屢勝狂狡不懲悉銳來
加當以選鋒伺間出奇盡襲輜重彷徨無歸度不能軍
耄倪纍纍羣口百萬致茲敉寧平四十年未靖之梗成
兩祖宗未究之志天下之人聞其風聲思覩天光者顒
顒翹翹九圍一心握是乾符歸正宸極弛武事之夙習
洽新化以文治立愛自親曾未旬浃上尊太后問安以
時下建儲宫庶政是先又舉列聖未遑之典欽崇元祀
玉瓚黃流薦祼太室還蹕龍興徘徊太祖龍旂九斿劗
金於斯肇基帝業為城中都又以孔子垂範百王將二
千年而顯諡未稱加大成於至聖文宣王上立勞於軍
與凡庭臣悉大賚之間歲不登既賑既恤虞施未博民
罹罪罟再肆大宥至德難名赫赫巍巍惟天為大挂一
漏萬井觀如斯求可盡臣下歸美報上者惟是徽稱謹
奉玉冊玉寶上尊號曰統天繼聖欽文英武大章孝皇
帝欽惟陛下立心天地立極生民茂對鴻名於億萬年
皇太后尊號玉冊文
維至大三年歲次庚戌冬十月甲辰朔越五日戊申嗣
皇帝臣某臣伏思顯考順宗未臨海㝢眇眇小子託其
遺體顧踐丕基惟事聖母養以天下何無不有何欲不
臻而隆名盛典辭未見俞非臣所以表微忱酬大德也
欽惟皇太后陛下貞順而齊肅淵哲而剛明居常處變
愛威異施臣在先朝受詔漠北往撫諸軍可謂遠役以
義割恩從臾其行迨&KR1741;河陽永懷彌切親至五臺禱於
佛乘尚憑陰隲早遂振旅殿閣是崇靈貺用昭旋聞國
恤併日馳赴邪謀方興授策儲皇曾不再日掃清宫掖
待臣以來畀付神器自非睿斷安敉内訌往歲鑾輅再
&KR1741;五臺淨供大脩以畢夙願極心為臣天燾地持日居
月諸其大其明非言所喻詩之言曰母氏劬勞推之眇
末咻仁喣慈百倍為艱圖以報塞惟崇顯號者強而名
之庶幾聖德昭明天下是用類於上帝禋於太室奉玉
冊玉寶上尊號曰儀天興聖慈仁昭懿夀元皇太后欽
惟皇太后陛下慶躋莫上之尊福衍無疆之歷菲躬是
保慈訓是承
元帥烏葉爾封諡制
惟太祖之基命龍遂乘雲有良臣以樹勲魚猶得水展
我同姓豈伊異人故金紫光禄大夫北京等路兵馬都
元帥烏葉爾氣鍾光嶽之純全誠貫金石之堅確智足
謀國勇則冠軍佐天運之維新憤人心之未定既降復
叛必煩以行故自北而徂南首遼尾魏亦攘左而塞右
膺齊背秦語其跋履於四方數豈戎衣之百襲為庸已
懋其報宜豐可當非劉氏之不王姑啟若魯侯之大宇
併申褒典少慰英靈噫佳城之鬱年三千名固已昭乎
白日分國於肇州十二澤期不斬於黃河可贈某官追
封營國公諡忠勇
元帥紐掄贈諡制
朕聞率土之臣莫如同姓干城之將尤可異恩故遠稽
於禮經用厚加乎愍冊具官某其在弱冠嘗為選鋒迅
與鷹揚號為萬人之敵虓如虎視隠然千里之威屬鉅
寇之及郊乏總戎之制閫求可居此孰有異然其為人
心所歸不待君命之至推使秉鉞辭拒循牆即下令於
轅門已折衝於尊俎握機旗建四川之草木知名開壁
鼓行三峽之星河動影勇頗牧之非匹策孫吳之可方
入阽危則膺衆所不先分賜與則如士之最下勁騎所
蹙堅城每摧如斯宣力於兩朝何止出奇於百戰嗚呼降
年弗永為烈則多雖狀不及識之亦心未嘗忘者置戶
以守何樵牧可侵馬鬛之墟故壘即封或魂魄猶思蠶
叢之國可贈某官追封蜀國公諡忠武
丞相阿勒塔台封諡制
臣為委贄勞於同軌之間國以念功恩及襚衣之後雖
飾終其時有所未及在追恤今日烏可或遺爰寵幽褒
用昭異數故光禄大夫江西等處行中書省左丞相阿
勒塔台力齊嶽負量與川涵託開國將種之苞根挺明堂
工師之大木受任閫外賈勇籌邊為憲宗入蜀之前鋒
因殘百粤非世祖投江以尺箠不返三苖報效之私寤
寐不置百其身以奚恤一迺心之是期會師征險順而
貞得夬剛決柔之兆考版圖之幅裂秉旄鉞以鼔行將
削尊號於偏方必使義聲以先路勢乘破竹名正包茅
有不待陣風蛇之蟠而已飛塵星驛之捷如震如怒袵
金革北方之強於理於疆盡江漢南國之紀羣黎壺漿
而崩角幼主席藁以泥頭瘁事匪伊成功能爾凡十年
為丞于行省奄一旦違世於先朝白雲杳歸於青山清
風空遺於黃閣像未麟臺之貌服先龍衮之升既進師
垣又建王國俾大書於神路過者式焉示絶等於臣鄰
忠斯勸矣尚膺茂渥少慰營魂可贈推忠翊運宣力功
臣開府儀同三司太師上柱國追封順昌郡王諡武敏
妻扎拉喇氏封王夫人制
大帝立極之十五年嘗曰昔我太祖戡定中夏日不暇
給由天未厭宋德而帝制偏方命將出師一家天下今
惟其時曾不三年墟其廟社雖曰睿算萬舉萬全亦大
臣奉辭宣力死職忘身有以致茲厥功茂哉用是追崇
故光祿大夫江西等處行中書省左丞相阿勒塔台為推
忠翊運宣力功臣開府儀同三司太師上柱國順昌郡
武敏王其故妻扎拉喇氏在父母家幽閑而禮其移天
也淑慎有聞所可䀌傷在不夀考以語嫓德不及見夫
丞相建希世之功以語娠賢不得食子大夫糾官邪之
禄非賁玄壤曷慰貞魂可封順昌郡王夫人
丞相塔喇台追封淇陽王制
出入帷幄人十能而已則千訏謀廟堂相一年而疾居半竟
邦家之殄瘁宜王禮以追崇故開府儀同三司中書右丞
相監修國史太保太子太師知樞密院徽政使中政使宣
徽使左都威衛指揮使塔喇台維昔開國之遺苗乃今太
師之元嗣由爾世胄為我親臣事世祖至今也凡三朝職
食官而久者非一日灼其廉明而忠亮與夫恭遜而温文
眷兹中書出庶政之原居以右相絶百僚之席使加中政機總
六軍善調護而長宫師監纂修以成國史如此重責皆所裕
為一德可以寬鄙夫片言奚止簡繁務思過榮之可懼
視倖利以不貪同綰銀艾者十人爾先辭免其太尉均受錫
田以萬畝爾獨還致于司空觀父子之並相一門求聖賢與
尚友千古改為改作緇衣何賴乎武桓拜後拜前赤舄未慚
于周魯方歌功于清廟倏委魄于幽閭豈意少者殁而老者
存益信神難明而理難測憐乃公獨傷于漠北誓爾後均胙
乎淇陽嗚呼何但上下牀盡餘子可束之高閣如失左
右手慨正人不作於下泉咨爾靈明歆朕休命可特贈
封諡為懷忠昭德佐治功臣開府儀同三司太師上柱
國淇陽惠穆王
妻德斯穆爾公主封王夫人制
朕自踐阼於今三年洪惟天地祖宗之佑陰陽和平星
緯咸若民物豐阜邊鄙不聳朕是用大賚於羣工凡嘗
執政柄理者必追錫及於三世而伉儷之賢亦與嘉褒
於戱是曠代之典也具官塔喇台妻某毓秀朱邸作配
相門少習儀訓閑於婦道貞順著稱垂範閨閫相厥夫
子為世英宰而芳蘭早萎不終榮顯懿彼宗戚失此女
師開吉壤於淇陽正邦君之顯位服我新寵妥爾幽靈
耶律鈞贈官制
臣克厥艱而始民敏其德子焉能仕皆由父教之忠眷
予問義之人師實漢僕射之位長固求還笏難斷抗章
是用追崇其先庶以垂裕乃後昭文館大學士中奉大
夫國子祭酒耶律有尚之考提領東平路工匠所長官
鈞中書猶子丞相從兄宗承遼室之遺苗襧死金源而
全節尚論其世孰踰爾家而又誨嗣續善詩書之敦於
以見平生戛紈袴之習自夫共工之謝晏然同俗之安
争饋肆乎五漿振衣岡於千仞奉先惟孝雖耆耋於禴
祠也親焉接下以恭其臧獲之久故者民耳匪直入官
而知止抑展在家而必聞惜棄世於九齡負為國之三
老於乎神遊安往定徘徊乎故鄕衮寵即封用昭章於
疑墓嘉誄以副殊渥罔遺可特贈昭文館大學士資德
大夫追封漆水郡公諡莊慎
高麗國王封曾祖父母父母制
昔我太祖皇帝之奮舉漠北也東旌西旆分甸南服昭
德示威所向臣妾惟時三韓境壤相聮天戈一臨開府
儀同三司太子太師上柱國駙馬都尉瀋陽王征東行
中書省右丞相高麗國王王璋之曾祖故高麗王王㬚
深察機運舉國内嚮事會之來間不容髮自非秉志端
慤明識遠慮疇克如是哉又屬遼民餘孽僭竊島嶼狂
肆弄兵陸梁假息重煩命將致討于時冰雪沍寒饋餉
不通而㬚乃能供待轉輸師皆宿飽軍興器仗資助無
闕復濟師徒往殄殘寇其於肇造開基立勲王室保民
興邦莫之與比故得守土享年殆將四紀澤及後昆流
慶斯永傳子若孫與國連戚不其韙歟是宜追崇上爵
仍易嘉名魂而有知歆兹異數可贈敦信明義保節貞
亮濟美翊順功臣太師開府儀同三司尚書右丞相上
柱國高麗國王諡忠憲
崇德報功法舉追榮之典分邦列爵恩頒及内之章酬
我舊勲同兹顯號具官高麗國王王璋曾祖母柳氏傳
芳令族作配高門屬皇祚之興隆偕名藩而臣附明賢
所化貞信無頗傳子至孫極富與貴三韓保國位同異
姓之侯王五等疏封名亞寡君之宗室聿新殊渥庸慰
淑靈可追封高麗王妃
朕觀今天下有民社而王者惟是三韓及我祖宗而臣之
殆將百載厥父菑而子復肯播曰我舅則吾謂之甥既勲
以親宜貴與富禮克先於事大典可後於追崇具官高麗
國王王璋之考純誠守正推忠宣力定遠保節功臣太尉
開府儀同三司征東行中書省右丞相上柱國駙馬高麗
國王王昛移孝為忠易威以惠禮樂刑政之修者典章文
物皆粲然惟大猷之是經與小心之以翼初由世子已帝
女之降釐旋俾嗣王非公孫之復始遂罷時貢其方物顧
同歲賜於宗親責秉鈞以東征期奠枕於南面追叛王挺
身於遼水出選兵壓卵以泰山戰踵未旋逆首已授雖居
位未周於三紀而享年實過乎七旬中夀共言今代希有
矧其子式榖之是似則斯人没世為不忘自官階而進之
至師垣而極矣夫既封玄菟之墓表滄渤以為襟何必刑
白馬以盟誓黃河之如帶尚期貞魄庸服恤章可贈純誠
守正推忠宣力定遠保節寅亮弘化奉慶功臣太師開府
儀同三司尚書右丞相上柱國駙馬高麗國王諡忠烈
三韓為國五季巳王雖居東溟之濱實享南面之樂由其
先有功於太祖許帝室以連姻故季女鍾愛於世皇即
公宫而命醮方穠青軒之桃李俄凄白露於蒹葭眷懷
懿親用隆恤典具官高麗國王王璋之妣皇姑安平公
主高麗王妃發祥坤掖分派天潢以舜妃癸比之霄明
為古公亶父之姜女善於嫓德車服不矜其夫家樂有
娠賢茅土巳纘其父服可謂全妻道之終始允堪作母
儀於家邦爰進大封用彰尊屬嗚呼最遥疆之道里距
北闕以五千移近甸之河山盡東秦其十二明靈可作
殊報是膺可追封皇姑齊國大長公主高麗王妃
銘辭
簡儀銘
舊儀昆侖六合包外經緯從横天常衺帶三辰内循黃
赤道交其中四遊頫仰鈞簫凡今改為皆析而異繇能
疏明無窒於視四遊兩軸二極是當南軸攸沓下乃天
常維北欹傾取軸榘應鏤以百刻及時初正赤道上載
周列經星三百六十五度竒贏地平安加立運所履錯
勒干隅若十二子五環三旋四衡挈焉兩綴闚矩隨捩
留遷欲知出地究茲立運去極幾何即遊是問赤道重
衡四弦牙張上結北軸移景相望測日用一推星兼二
定距入宿兩候齊視巍巍其高莫莫其遥蕩蕩其大赫
赫其昭步仞之間肆所頥考明乎制器運掌有道法簡
而中用密不窮歴校古陳未與侔功猗歟皇元發帝之
藴畀厥羲和萬世其訓
仰儀銘
不可形體莫天大也無競惟人仰釡載也六尺為深廣
自倍也兼深廣倍挈釡兊也振漑不洩繚以澮也正位
辨方日子卦也横宿度中平斜再也斜起南極平釡鐓
也小大必用入地畫也始周浸斷浸極外也極入地深
四十太也北九十一赤道齘也列刻五十六時配也衡
竿加卦巽坤内也以負縮竿子午對也末旋幾杖窽納
芥也上下懸直與鐓會也視日漏光何度在也暘谷朝
賓夕餞昩也寒暑發斂騐進退也薄蝕終起鑒生殺也
以避赫曦奪目害也南北之偏亦可概也極淺十七林
邑界也深五十二鐵勒塞也淺赤道高人所載也夏短
冬永猶少差也深故赤平冬晝晦也夏則不没永短最
也二天之書曰渾蓋也一儀即揆何不悖也以指為告
無煩喙也闇資以明疑者沛也智者是之膠者怪也過
者巧歷不億輩也非讓不為思不逮也將窺天朕造物愛
也其有俟然昭聖代也泰山礪兮河如帶也黃金不磨
悠久賴也鬼神禁訶庶勿壞也
漏刻鐘銘
靈臺設簴巍以尊元間大吕非其晜摯曠善鼔手自煩
宫商良諧等釡盆請無以聲以功論一日之中兩昕昏
一鳴一刻有度存九圍一圃折柳樊黔首時作時饔飱
日月如是相告敦三辰聽命循軌垣四序不忒迭寒暄
萬物生翕盈乾坤何獨治歷逌此源凝熙帝績高羲軒
積世而運會而元吉金之舌慎莫捫輟響誰其代天言
中州名賢文表卷七
