中州名賢文表卷十三明劉昌編
姚文公
神道碑
平章政事史公神道碑
史氏自癸酉我太祖蹙金南播之歲尚書都元帥父子
相繼轉鬭河北十年元帥死武仙亂故開府儀同三司
平章軍國重事中書左丞相贈太尉諡忠武公收其兄
兵轉鬭河北又十年拔相衞薄金北門金主奮銳自將
踰河衞實受其鋒太尉再戰再敗其兩帥之衆十有八
萬金主度不能國走死蔡太宗大其勛以為萬戶俾將
眞定河間東平濟南大名五路之兵憲宗以戰迹著衞
封以衞之汲胙城新鄉獲嘉蘇門五縣繇是故榮禄大
夫平章政事公以太尉元子得節度衞憲宗征蜀詔太
尉以公從會其陟遐太尉還一王召公偕北絶漠留謙
州依其儲氏姑居五年而歸先是李璮反誅太尉請裁
強諸侯權自今兵民之家父死而子始繼兄終而弟可
及其子弟同時竝官者無以職掌小大皆罷之請由臣
家以始併辭衞封制曰可太尉一門一日解虎符金銀
符者十七人而太尉故所將兵自先朝已解授兄子江
漢大都督權戍鄧及是亦解隸他將公無以為者數年
會故中書左丞劉武敏公拯請伐襄陽張平宋本大集
天下兵於漢之南而太尉亦謝政公請立勞軍中朝議
猶避鄧之舊軍俾與張蔡公子弘範易將始授懷遠大
將軍亳州萬戶虎符太尉飭之曰戰無後人與築夾寨
始猶回遠包山絡野綿亘百里三進薄城應中援外息
耗一絶其將張貴突圍出公斬之盡有其舟仗攻樊城
先登拔之襄陽隨下賜白金衣裘鞍馬弓矢從大軍南
征越郢下復夏貴鎻戰艦絶漢為陣我舟不可越公戲
下馬千戶嘗隸都督萬衆從上已未渡江請為導拖舟
出沙武口入湖達江故丞相阿珠公將二十五萬戶為
前五萬戶擇一人帥公其一帥先諸軍濟江後繼未集
與宋將今中書右丞程鵬飛遇殺傷相當公被三創鵬
飛七創肩輿走鄂鄂隨下丞相請以輕進撓法罪公詔
錄其勞賜白金五百兩大軍旣東從故丞相阿爾哈雅
時以平章分兵圍潭州攻鐵壩百日礮激柵木傷肩流
矢貫掌先登拔之以軍民安撫留戍招摩逋殘既集既
安入覲加定遠大將軍以太尉玉帶賜物也人無敢服
請上之制曰太尉所服汝服何嫌即賜之自是公班諸
將獨一品服從攻静江衆皆轒輼自蔽鑿城將穿公分
地獨居礮&KR0008;所集轒輼不可嚮伺有怠隙樹鈎援攀堞
蟻附而登拔之平章北還以公元勲貴胄威名非他將
可軰留治静江初城旣兵得剽殺之餘官舍民屋盡於
焚毁公賦戲下其視吾為師隙為居第市為列肆必完
無苟學校祠廟大其故制猶不能實畫地募民又賦鄉
縣之豪析族城居而所居第宏最静江曰示吾久此不
為去計亦制越一竒也民始勞之斷手則屋取傭鬻直
已相什百旋為通都民男女為人所奴從主北者或思
鄉亡歸拘之有司可籍究者三千人省議欲一切徙來
公曰至鄂必分為勢家有託以徙必道亡不達且生他
變旣止不徙以男女齒相偶皆籍民之乃無敢覬取者
行徇定昭賀梧潯藤容象貴鬱林柳融賓邕横廉欽高
化廣西之州十八肇慶德慶封廣東之州三皆除三年
田租發倉稻以丐貧民遣鄭何朱國寶劉克剛趙珪趙
修已五萬戶戍賀昭梧融邕馬天麟宋景劉君進哈里
完顔世英李榮張武鄒瑛閻國順托歡十千戶戍潯賓
横容象柳廉欽高化又以十千戶不兼職民則任分而
令不專皆便宜假以軍民總管事聞制皆為眞當靜江
受兵溪洞諸夷旣降雲南公曰邕容視左右兩江猶身
之有手足今歸雲南度吾不能制必輕為宼入則吾禦
歸則吾備是吾不遑一日息兵其界也遣使諭曰汝捨
朝發夕至之邕容乃遠託數千里經數夷地不至之雲
南何以應緩急或他日爾越界為市諸戍必以入宼加
誅爾矣且朝京師路迂皆非計之得者溪洞聞之飜雲
南來者五十州後雲南爭之其省平章為書讓公曰吾
與先大尉久共政汝不可有吾成功各驛以聞公使先
至詔聽公節度陞昭勇大將軍廣西宣撫使尋罷宣撫
改鎮國上將軍廣南西道宣慰使宋既亡也其將相張
世傑陳宜中挾益王昰衞王昺浮海趨福州立益王傳
檄海嶺之州曰余復廣之東西豪傑㗖其爵賞争起為
應裂裳為旗荷矜為兵者動萬為羣公戒諸將盗至以
時降斬不得使牢根窟能以衆來者官之盗去不敢求
迹平民而深為延誅時方乏鹽發庾下令斬首來者以
鹽為購諜言夏貴已復瀕江之州江路既絶不可復北
諸將求還静江計事實欲合勢公曉之曰君軰亦搖敵
懼耶就貴能復江不能踰嶺審不可北猶與諸君取塗
雲南歸矣今無輒棄戍也省議棄肇慶德慶封併兵戍
梧公曰委地徹備適示敵怯增兵戍之劇賊蘇仲集潭
之潰軍萬人自王鎮龍山俟歲事作官軍毒暑不可入
外肆為劫而植稼其内歲事畢聞將加誅則偽出降仍
歲為是大為横象賓貴四州之梗公令四州為堡其界
守以土豪日嚴警斥官軍行前縱火廬栅隨以民夫具
擔芟禾仲窮來歸猶官以賓之嶺方令走王新立古縣
斬李應辰李福潯州由静江北全永皆城守潭州路絶
而永尤急羅飛圍之七月其府判官潘澤民間請濟師
公又分步騎赴之大殄其衆永境遂謐後益王死衞王
繼立趨廣州壁海中崖山曾淵子以參政開督府雷州
公再諭降不可進兵逼之淵子奔碙州獲其兩都統驛
送京師遣萬戶劉仲海戍雷世傑將萬衆至仲海出竒
擊走後羞墮其詐計悉衆來圍城中絶食士皆煑草為
糧公抽兵漕穀欽廉高化諸州再破走之用兵海南詔
公親戍雷式遏西突會衞王蹈海死南海平廣東之戶
十耗八九而廣西獨完不殘及戶賦酒酢算公以嶺南
地險而民寡俗悍而産貧征之適急其為盗省是其說
蠲之故今廣西並湖南不困後弘範入覲請復將亳州
兵制可還公鄧之舊軍拜參知政事行廣南西道宣慰
使入覲拜資德大夫中書右丞行省湖廣用兵日本詔
督造戰艦六百仍送揚州用兵安南詔給糧仗廣西師
還廿二年約蘇穆爾以中書左丞來而湖廣囂然多事民
喪其遂生之心矣以公嘗督海艦費計巨萬大為鉤考
毫推縷剔求可中公者無所得乃責償軍民三萬定明
年移省江西仍中書右丞又明年拜中書左丞俄復右
丞還之湖廣其人已平章恃有援藉怒詈同列辯詐鷙
刻師心而行聲勢張甚以公結聖知固謙抑不報強禦
者獨不忍以言色侵之凡與處四年拜榮禄大夫平章
政事會大料民州縣賦紙為籍渠以戶率如干為十五
萬定可官有之令州縣别方為籍集吏計局程督日嚴
將有首償者而赦令下渠猶曰第可原裒求罪耳錢不
可貰公以鴻恩之餘宜無深誅不從公則曰最今籍用
當十萬定而悉徵之吏將重賦之民民益殫矣渠曰吾
徵其餘責償五萬定其逆憑怒當大紛一言從容十救
一二民丐其利者此類元惡伏辜可以得為而公亦薨
實至元廿有八年秋七月十有五日年止五十八性友
愛喜施有積必分之諸父諸姑昆弟羣從空橐不愛焉
甥姓男女孤者鞠之時其婚嫁力不足猶稱貸為之閨
壺不敢干外事與人交襟懷曠夷雖疎且賤不峻陛級
不留門廡游意絲竹尚友東山者老而不衰焉公諱格
字晉明聚書萬卷鼎彝圖畫一室號曰裕齋其先大興
永清人曾祖成珪晦德其鄉生行部尚書諱秉直實生
太尉諱天澤妣夫人穆延氏夫人劉氏儲氏兩張氏子
七人燿榮餘未名女二人在室男女孫皆一人公未有
子子都督子即燿也篤其愛曰是他日可虞者以從戰
廣西勞授静江同知遷廣東宣慰副使換淛西宣慰副
使前薨一年朝議不欲宰相兼將許其子弟世公累請
將燿未報會以其喪來明年命下授燿虎符鄧州舊軍
萬戶即舉公柩與四夫人喪以其年十一月廿七日葬
眞定之眞定縣太保莊太尉兆次甫封以榮入覲曰是
臣所後父先臣格之子生十四年矣宜代臣將制可授
榮仍故虎符昭勇大將軍萬戶别授燿虎符拜榮禄大
夫平章政事行省福建歸過鄂人故公者感是二子一
世平章一世長萬夫符節相煥麾蓋相逐至為隕泣嗚
呼可曰良子已客有李裕者嘗以理問官事公江西數
千里畢公之葬又奔走京師營立二子其盡義故吏者
如何燧亦故公者隧首之碑其可辭銘曰
乾文言曰聖作物覩以類從親雲龍風虎廼今觀之匪
古專然天於皇輿將畀其全亦匪一聖能同軌轍聖武
我祖劗金河北而宋畫守猶江之南留大遺艱待帝之
戡孰有有君無其臣者太尉父子佐一函夏父平河北
子江之南佩訓其庭無後事慚故横江流揚楫先濟鼓
其孤軍嘗敵全銳及從移兵潭桂兩州登陴兩先兩後
戍留均之為勩而桂尤瘁基屋火餘以完府市走檄所
下廿有四州胡難而安旋化而仇䲔鯢騰海狐猘陸起
威柔四年平始再底捐我庾儲復而田繇方戶廣東十
纔一凋湖廣再相元惡再友吾潔是求孰湼而黝一日
霣首公壓宜信天不□遺一疾不振難偶者時難立之
事難令之名難終之位時天之為餘非人邪易世之難
匪哲曰何矧其惟孝不忝世德太尉旣老平章軍國公
世平章太尉之光燿復世公祖孫相望榮未成童亦矕
龍虎歸偃斧丘奚憾之茹載烈茲碑石獸衞之與滹河
流相永無期
便宜副總帥汪公神道碑
便宜副都總帥忠讓公諱忠臣字漢輔便宜都總帥隴
西義武公之冡嗣便宜都總帥忠烈公德臣中書左丞
忠惠公良臣四川行樞密副使清臣之兄故副都總帥
惟益之考中書左丞忠肅公惟正今平章政事惟賢中
書右丞惟孝參知政事惟勤宣慰使便宜都總帥惟和
同知宣慰權總帥惟純屯田萬戶上萬戶惟簡惟允上
千戶惟弼知階西和州惟敬惟恭之伯考今懷遠大將
軍便宜都總帥安昌為質永昌王必昌之祖宣慰使元
昌副萬戶朝昌便宜都總帥夀昌之伯祖也卒以至元
丙寅四月五日受諡於元貞二年丙申推至義武卒年
癸卯實五十四年祖孫一門三世五公又許連姻王室
自餘將相使牧為質猶十八人此吾元有國而來所無
者嗚呼不曰世臣之家謂之何哉公王姓由大父彥忠
世汪骨族故汪姓金主以甲午正月死蔡義武時即險
移鞏治石門山猶行天興正朔明年乙未始下太宗義
為其主後來仍金官官以便宜都總帥俾從皇子庫屯
征蜀公留質帝所忠烈質皇子所制後令公從征蜀以
管軍總領從破文階州大安軍從攻成都入其郛義武
䧟伏中急公疾戰殺傷數十人竟衞翼而出壬寅以破
土番疉州功賜銀符明年義武卒有子七人皇子擇宜
世帥者意在忠烈謂公曰汝宜世吾欲帥汝弟而得無
後其心乎公曰王未有言臣欲推授為之與兄有異邪
王高其行以公鞏昌元帥知府事丙午以前茅忠南功
換金符故事祖宗賓天取授符節悉收還之故公金符
亦歸之官憲宗二年壬子償賜之俾權都總帥事明年
癸丑世祖以大弟總天下兵既移忠烈一軍戍利州會
將軍南詔瑪雅臨洮公來趨覲俾督漕嘉陵繼利州餽
公造舟棧塗水陸兼行足缺兵籍而恤乏民力始益昌
不以饑告戊午憲宗自將討蜀忠烈集諸將問計樓上
曰吾州凋傷之餘玉帛無所於得一旦乘輿至左右近
貴之臣需求何以為資公則曰吾曹拔身健兒惟有能
奬率士衆效死前驅何至為是媚人定死前驅公惟恤
吾妻子其責忠烈泫然灌酒地曰兄與諸將薰心誓是
德臣何言所孤兄諸將託者有如此酒大駕至利廵所
治樓壁橋隍歎曰使非吾戍此敵先之則四川領喉之
地可能必歲月平哉遂移師西南攻劒關關之西隘曰
苦竹隆慶府治其上西北東三面嶄絶深可千尺猿猱
不能緣以上下者也其南一塗一人側足可登不可竝
行敵盡銳禦者惟此而帝敕諸軍攻未至某地無張汝
幟自伐鼔督之公前登帝望幟張倡為歌呼六軍和之
聲動天地隘之兵民飛崖如蝶前是獲敵張都統仗為
蜀導反紿帝曰吾能誘此栅令降遣入行則反為敵用
且泄吾軍何地強弱何倉豐餒教使勿下帝為書繫筒
箭三射入柵令必生致獲之磔以徇賚銀為兩四百五
十潼川府治長寧山攻復先登賚銀如苦竹數加以金
幣為疋二十七復移軍東即嘉陵為舟行計輿礮竿鉅
絙以從公奏無所事此此前塗所不乏者不若舟米數
千石蓋此去多稻而求粟無有宜虞以廪病者時蓬州
壁運山閬州壁大獲順慶壁清居廣安壁大梁平破竹
皆下東南抵合壁釣魚山渠江水會其下石邑入雲其
帥王堅據不即下礮矢不可及也梯衝不可接也帝欲
乘拉槁勢不棄去而必拔之故久蹕此時暑我師疫矣
忠烈卒於軍公泣集將佐議曰吾季卒軍馬革裹屍與
國責塞子惟正雖未弱冠宜世衆曰公言是公言是願
奉以代為帥其秋世祖中統之元制以公為副都總帥
從所志貳貞肅同戍清居去順慶平土二十里西北東
三面環江北江殊回遠不可為池南依山而壁平可馬
上無大艱﨑其南即合敵出入吾界無時於兵法為交
地公又孑身受之開屯田練軍實遥候斥詗強鄰入必
摧壊其軍不令棄去後詔貞肅還鞏昌公獨保戍三年
璽書褒大之又換金符三年秋抄䕫府獲其團練使鮮
恭知府張甲及路分二人斬刈千馘獲遺甲仗寶幣不
可貲計入覲賚以虎符銀章銀幣如長寧之數而加金
為兩五十副以鞍勒弓矢衰其從者且以久勞於邊代
以忠惠還之鞏昌俾副都總帥由行省受命還得疾秦
亭歸至古漳故第而卒年止四十八其年六月從葬古
漳先域為性安恬出言質直如其心事隴西郡夫人母
包以孝聞友諸季終其身竭力彈才羽翼之人無可間
總帥府屬郡二十四事至殷也身自為與從父副弟副
猶子三世時得專殺未嘗妄笞殺一吏一人然至臨敵
決戰上馬挺槍離陳先次巧捷若神當者紛披莫有我
禦其弓矢竒中可方古人憲廟出畋遇虎命射之一發
斷其吭帝喜至解所御金鞍為賜夫人故金蘭定西會
德順五州帥張雲之女惟益纔世副都總帥二年而卒
一女適鎮撫帥府張文煥老將之從公者每曰公為人
信厚安昌必昌復信厚可曰善世其家者由安昌求銘
公碑燧思於公與貞肅所戍之地無不至焉淸居之不
可恃為固者前所以言楊氏張氏蒲氏皆行帥府大獲
運山大梁平故地與便宜其時目曰四帥府淸居南迫
合獨受敵鋒為三帥扞蔽他日專劉帥戍移貞肅南九
十里夾嘉陵東西築武勝軍毋德章兩城距合為犄角
然晝則出邏設伏嘗待進戰夜則畫地分守衽革枕戈
篝火照城達曙以防竊入一話一言無敢忘戒况敢抽
兵邀利他求為哉惟是軍當其衝衛故三帥反得歲以
拔敵柵壘掠敵府庫劉其人民逞志於忠涪䕫黔萬施
雲安之間上功朝廷用事之臣第知三帥立勞之多而
是府獨寥寥也終未有能明其然者又貞肅去清居敵
夜大至火民居縛劉帥去鑒夫人之失如此則兩公戍
而克完者功不大哉凡此或者貞肅碑所逸故發之此
銘曰
椒聊遠條求今之世方漢金張纔有汪氏隴西開國義
武肇之義武之為不怍倫彝忠讓忠烈忠惠貞肅逓芟
川凉力協謀一繼繼其來將相之多不符垂躬必斧手
柯歸覲私廟庭笏駢羅公以其序大宗義武於弟以子
宜不降俯乃推儁功潛不自張等翊吾家聞命即行安
流洋洋如水就防所由不年其盡瘁致子而夭閼歸以
何戾彼蒼者穹監下而公惟我皇上心靡不同疇德未
報未隆何功三紀後公一朝哀崇公有令孫人曰公似
雖華其年已踐公位古者大宗合族恃之祭求其膰尊
祖之思胥是冡㫄可萬家邑表阡有碑車過者式
興元行省瓜爾佳公神道碑
元貞二年二月資善大夫河南江北等處行中書省右
丞臣戬香言往歲臣待罪於外伏奉明詔㫄求勲舊臣
僚封拜奏對各上其事以備纂脩世祖皇帝實錄資用
刪取者臣喜伏思陛下先孝四海發揚前休皆使下臣
依光日月誠曠代之希遇謹已次寫臣祖昌格臣考蒙
古岱出處始終為一帙上史館而臣之先汗馬微勞其
槩已此何敢上比磐石宗臣勲舊自名惟與劉氏布琳
哈瑪爾再世父子來比之初義同一體今焉二臣已各受
諡忠順忠惠增賁墟墓臣不援陳恐使聖澤獨漏臣家
敢昧死請制曰可萬戶招討使昌格贈龍虎衞上將軍
封定襄郡公諡貞敏妻奥敦氏從封定襄郡夫人興元
行省蒙古岱贈榮禄大夫封沔國公諡忠靖妻耶律氏
從封沔國夫人制下山南之民聞者咨嗟泣下曰公卒
明年興元屬縣及州若洋成固南鄭吏民伏進德苟德
炎張自顯李顯軰若干人疏公平生立秦憲庭願一上
聞許廟事之而竟未下豈天以是忠靖為賜額耶嗚呼
有待哉公瓜爾佳姓女直人其地古肅愼氏之國譌爲女
眞避遼興廟宗眞諱改為直太祖之加兵金也歲壬申
五月劉忠順公與定襄公將兵千二百人來降詔以其
衆即守威寧十二月金主遣使啗以大官冀其或貳可
復失地定襄縛使以聞詔嘉之擢為萬戶招討使人有
擾爾民殺之傍郡縣未至者諭使急下事有便宜不待
上聞一以詔行之凡鎮威寧四年以歲丙子卒沔國公
嗣萬戶金符生十四年矣戊子太宗詔從太師國王戰
河東山東庚寅睿宗拔鳳翔明年從破宋大散關夾嘉
陵漢水如鳳沔褒大安興元洋金東抵均諸城皆拔壬
辰大破金兵鈞之三峰山不能國矣詔徙六州民留田
威寧時天下荒饑獨山北為樂土四方之人其來如歸
乙未詔從塔海堪布征蜀田事宜遣官屬何人攝治者
以其名聞乃表今湖廣僉省高安之祖額圖琿代領明
年凡四川府州數十殘其七八明年公上言興元形勢
西控巴蜀東扼荆襄山南諸城無要此者自始取道滅
金漢中無歲無兵其地與民吾棄不有敵不敢復城郭
隳而弗完田野薉而輟耕民窘艱食時吾兵來扶戴白
以負嬰黃偷暫生活竄栖太白窮谷之間吾去則壮者
出為盗賊肆相奪攘甚者仇而殺之而生齒益耗誠能
留兵戍守招徠未降民見父子不分貨財之得有也其
至恐後為擇良腴便水之田授以耕耒假與種牛俟秋
穀收什稅四三儲之於庾守之以吏征蜀之師朝至而
夕廪諸校以資糧關中荷擔千里十石不能致一者勞
費大省實制蜀一竒也制可詔都元帥量留漢軍其新
至之民及田事可無時藉數具效以聞仍錫虎符是月
制諭令安撫興元軍民制又以為安撫使一月之間二
制併下定宗詔行省興元公至行之如所奏策城塹内
治堡壘外增鼓柝烽煙傳警日夜千里不絶市肆村舍
民廬數萬區悉起於盪焚之餘墾田數千頃灌以龍江
之水收皆畞鍾敖庾盈衍矣官舍居第皆高榱巨棟重
楶牡瓦宏壮竒麗可百承平舊宇之上亦志不苟然也
其土豪傑如洋之趙再興成固張廣南鄭伏興褒城薛
仕成西縣楊濟廉水韓仲炳小黃柳智德潘水薛閏皆
割裂自霸昔為吾宼者也至是皆入所據於郡縣宋邊
驍毅之將馬仲自閬張文貴自巴李繼之自廣王安斌
自開達亦挺身歸公腹心仗之指臂使之或說曰反虜
無親宜有以虞未可日置左右公曰彼哉人也未必狙
詐或如爾言誠狙詐也吾仁結而義激禮接而信示何
有於不可化宋害其來反時放兵動吾四境屢戰殲之
辛亥四川制置使余玠輕我師寡身率兵入宼敗我利
路元帥王進於金牛壁其軍中梁山兜零夜燭城為之
赤潛遣禆將燒絶棧道遏我援繼自率大軍圍而攻之
鈎礮梯衝環城數匝謂為孤危期日必拔新集之民還
叛與敵公誓死拒守督戰益急殺傷過當城中將吏晝
或荷甲傳食夜則畫地分守會都元帥圖薩來援無從
得塗值三人自軍所逃還許貰其死令導由他山刊道
出陳倉玠聞兵大至焚圍遁去公襲戰悉止還所俘亡
故事祖宗賓天所授臣下制書符節悉收還之太宗嘗
賜虎符已歸之官及是憲宗授以軍民萬戶再賜虎符
詔敘平金戰勞蓋睿宗所聞太宗者今賊玠至汝共事
臣皆避逃獨汝戰疾力斬敵十五勞苦至矣自是凡千
夫長百夫長十夫長下及僚吏敢有違其節度者罪死
丁巳詔與故劉忠惠公哈瑪爾立成都七日而樓堞隍塹
皆具戊午同故元帥紐掄南征踰馬湖江戰皆捷蓋先
是乙卯世祖以大弟總天下兵公奏漢中之田闢已十
七而稅入恒病於逋懸其故惟在軍民之官豪有恃者
率頑驁負而不輸顧臣力莫如何也下教若曰自今軍
民之官田不稅者無廪糧是年下教若曰往者興元軍
民俱受買住與汝節度今買住征蜀比其還也汝專節
度之中統三年改授虎符制仍軍民萬戶四年請以今
左丞戬香嗣致仕家居十一年以至元壬申九月七日
終於興元其第正寝春秋七十肇於南鄭味溪之白雲
嶺為兆以其年十一月九日窆之壬舍男十人女十人
男孫十一人女孫八人嘗聞太祖賜威寧之詔裂熟羊
革而書之揆以漢氏功臣之誓曰使河如帶太山如礪
國以永存爰及苗裔而已無有事不上聞聽以其言為
詔行者及定襄卒而公嗣克光前人轉鬭太山之左右
濁河之南北﨑嶇數千里間者十九年非睿宗奏是功
太宗太宗不知非憲宗舉而揚之於克完漢中之詔則
是奏天下不聞且他人樹勲於開國之際其桓銘私傳
皆出一時史氏之手其間有善於紀述者後者猶掇其
蹟刪為一代之典况祖宗垂法萬世之顯謨乎則公父
子身荷二祖三宗及今皇帝生榮死哀六朝之殊遇何
如也又漢氏功臣子孫冒守先烈者惟一人侯獨長沙
王支庶一門數侯然或先後受封非必昆弟竝時今公
諸子或拜亞相於中或列藩方於外或總戎旅於邊冠
紳之蟬嫣符鉞之焜煌則縣官覆護之俾流慶遺胤者
又何如也銘曰
維公早特童子植植旣失定襄荷其殳斨與老戎行右
頡左頏於河之外於關之内突而前茅無少挫退金社
墟矣庸蜀是劉掉鞅之遥九圍半周再鎮雄藩益暫梁
久金穀穰穰斧資在手施陽翕隂舒慘自口為艱為勤
列聖不㤀報之富貴倍蓰其當大府如城雲屋邃邃朱
塵綺疏歌鍾清吹矊目脕顔頤使趨風良庖致餼胎豹
蹠熊酒酏介驩䔲荈雪滯紈衣四序為聲綷䌨昧者安
之耽不知還公時白日未薄西山解兵其子時稅於野
毳廬氊車勝地即舍維嶓之麓與沔之水往往禽魚識
其杖几乃知喬松可召與遊徜徉十年歸安兹丘評者
異之於古未有紛華寂寞枘鑿不受公而兼之始愼終
全由哲其身匪隲自天人之蓋棺旋踵朽息公有哀褒
於沔開國生平之名赫其益昭矧子維翹丞弼兩朝無
久維石莫信者史一刊不磨用告無止
眞定新軍萬戶張公神道碑
公旣卒於戍所衡州之明年而夫人亦卒其中子世其
眞定等路新軍萬戶塔爾禅者將歸葬其鄉先塋由是
軍受湖廣省節度請告數數終以故事職兵之臣無聽
喪葬之文不得命乃曰父子之有在君臣先其敘則然
未有責其能忠而禁其為孝者吾今何恤俟終二喪畢
葬小從而奪虎節大置於理一惟命竟窆而還凡聞者
莫不稱咨其能拔流俗善於子職無少老一喙焉又曰
公之遺烈今雖在人口耳不鑱之石久或遺忘來者或
不聞託以計事至鄂持興國校官陳松年之状來請銘
燧思昔貳荆憲由糾郡常德公時戍是暇則相過年已
六十五脩幹魁顔白鬚蝟張虎目虎吻大掌鉅踵望之
森然氣欲搏人談其平生蹈危奮先大小之戰數十嗚
呼俾聞風飇鼓鼙闐闐矢石餘軀老而不懲者從可知
哉則於公為知死今懷遠以佳公子侍傍又為知生在
古人皆當傷與弔者乃三復是狀嘗善松年之能史惟
末憾曰濟江將臣功者皆相而獨後公方人固然於及
天之厚公者則若未也蓋列聖之制職兵民者死其子
孫皆世之變自世祖奪職民者符節易其故所死其子
孫廕而不世惟職兵之臣萬夫千夫百夫長者父死子
繼兄終弟及世其符節雖漢祖侯功臣之誓曰黃河如
帶泰山如礪國以永存爰及苗裔何以尚諸其有相而
兼將萬夫者詔俾自擇為之欲將棄相欲相棄將故其
時有寧棄相而專將者豈不以相能振耀一時未若旣
將可傳子孫繹繹無䆒乎幸公未相相而亦蹈是轍矧
他人之家世纔一人而懷遠元兄忠顯校尉管軍總把
珠音從公戰鄂之通城獲於敵死之及子和實特陞千
戶仲兄史閭亦懷遠大將軍戍瑞州等處萬戶獨一門
三人金符虎節千里連州相煥以華則天獨厚公者豈
不多且遐哉松年憾者恐復為公九原所幸也公諱興
祖姓張氏中山無極人曾大父大父不仕父林趙州觀
察使改節度判官丞相贈太尉史忠武公為萬夫日隸
其戲下太宗賜金符千戶老以公世從大將詧韓征淮
南能以少兵擊破其軍虎頭關大將壮之賚銀為兩百
聞公於廷賜人馬介胄装具宋開山南東道制閫於襄
陽反宼洛西殘盧氏永寧殺縛其守長憲宗詔以漢地
兵專受命世祖潛藩始置經略司於汴屯田河南諸州
以忠武為使忠武兄之子江漢大都督權為屯田總管
萬戶宿重兵於鄧去襄不二百里兵信宿至城下鄧甓
其城塞西南二門不闢吾袍甲車道屬縣新野西港盡
鈔於敵府摘公將兵三百騎與步半追之及之栲栳潭
令騎負一步敵奮殳斧謀折馬足推步下騎為陣以待
分騎為左右翼合擊敵錯愕無所於應盡殲之完得所
鈔戰次馬嬰横屍而顛復騰而上不知左股之折已戰
流血滿鞾裹創輿歸府迎賚銀為兩百錦二端曰未足
旌勞資市藥也後敵攻新野又大破之白河口中統建
元從史經略樞援東川假以總管戍東安虎嘯一年還
鄧戍光化州漕安陽灘禽唐都統會中書左丞劉武敏
公拯開用兵端大集天下兵圍襄陽從城鹿門江西諸
壁戍焦山敗宋援將張順江中殺溺過所當攻樊城督
造梯衝又戰江中火其戰艦斷襄陽援樊拔移攻襄陽
城東南當至元十年凡圍六年襄陽下功陞總管再官
懷遠大將軍副萬戶明年詔故太傅巴延以左丞相贈
開府儀同三司太保幷國武宣公阿珠以平章左丞相
阿爾哈雅以右丞將大軍南伐浮漢而下郢治漢東築
新郢漢西鎖戰艦兩城下夾以礮弩横鐵絙江中大軍
擊拔郢北黃灣壁公實先登矢貫左股丞相手傅藥拖
舟入藤湖逹漢越郢去從攻沙洋新城拔而殲之皆負
創先登矢又中額三捷功聞錫虎符從戰漢陽之沙武
口陽羅堡生獲其將鄭信矢汰左臂漢鄂既下太傅將
大師東右丞留後抽十六翼兵俾公帥戍漢陽公曰吾
戰是求而顧責守誰不能守則無所施吾所為矣右丞
則曰漢鄂乘輿所至視為衝地非材武足以先衆者不
可使撫安之不得已往戍聞荆閫遣安撫高世傑將兵
規復鄂從右丞逆擊走之荆江口世傑窮降詔移軍江
陵從攻沙市因南風縱火樓柵皆然前登戰城上又戰
城中蹀血濡跌殲其軍江陵精銳於是焉盡安撫高達
以江陵降制置朱䙫孫不出詔以世傑戰而後降非其
始志斬江陵市䙫孫死京師猶没入妻子為官奴婢而
籍其財右丞功拜平章政事移軍潭州公為鄂分省計
事潭留使督攻西北凡三月破石心臺敵植木柵自蔽
或曰火之可入公曰火易沃滅柵必復植且吾師暴處
城下三月士咸仗兵立寐不如礮之使敵不能隊立得
廣途期盡十日肉薄而登可以逞志平章是所策十日
公果前登樹旗陴墻諸軍呼聲動天地平章抃賀謂諸
將曰非用張某言而屬猶坐城下安撫李芾殺妻子火
廨舍倉庫而死潰軍集城西陳江岸公涉淺方仰擊飛
石出城傷頰墜水面血及足出戰益疾竟走其軍功聞
進官安遠大將軍略地衡永全桂陽諸州撫其來歸而
誅其弗率又從平章移軍静江四十日拔之宋餘孽益
王爵人號年海中曰余復海嶺諸州相煽以叛潭之羣
盗在在螽起平章謂公衡永全桂陽諸州與潭屬縣汝
昔略定盗今復蔓汝其芟之殲文才諭七寨斬祁陽令
羅飛主常寧簿黃必達磔周隆張虎新化降其黨蕭隆
劉監軍凡馘受偽命二千九百七人縛從賊百五十人
安集劫脅二萬三千九百家常德路總管謀應偽先事
亦縛斬功聞進昭勇大將軍招討使監歸州位總管上
又移監常德仍招討位總管上西南夷為梗初詔征羅
氏鬼國會其旣降未至而還後征亦奚卜薛降之以其
王阿哩入覲賜衣服弓矢鞍勒公平生射虎數十一日
遇虎一發而踣語其友曰生虎之髭剔齒疾可已風拔
之虎怒爪鞾裂賴其氣息垂盡不能傷足由是人名公
者則加殺虎於姓上至是以國言賜名巴圖尋詔萬戶
各解使職故公罷招討惟以萬戶將眞定新軍省檄戍
衡茶陵耒陽常寧兼督平永寶慶武岡盗馘其跳梁者
二百四十五而伍其汙民責使屯田故來者不失業公
尚氣重諾剛不可以威強屈平章始終相從西南者見
其不可衆直之醉或腰刀行酒平章避入後閤曰公醉
矣戒左右善扶出遇契已者視意所欲與之不少愛焉
其時諸將或集皆下之無有位其上者卒以元貞元年
乙未冬十有二月七日年七十五夫人卒以明年夏四
月十有七日年七十七葬以大德之元丁酉於其鄉宋
邨九男長忠顯次戍瑞州萬戶次鵬翼僉嶺北湖南道
提刑按察司事次眞定萬戶皆夫人李出餘皆幼一女
適常某五男孫長武略將軍世千戶者金符餘幼六女
孫亦幼銘曰
詩歌虎臣闞如虓虎不聞拔鬚視等麀麈以之膽膂秉
旄遐荒宜一西南百年未疆荆州之域連城數十襄陽
武昌岳及江陵長沙桂林取皆以兵餘郡傳檄反虜起
伏介胄九年晝夜弗釋登危摧完戰必前列荆域底寧
移兵夷洞來其降王槃瓠遺種矢石瘢躬元戎奏功大
帝一聞一官以庸迨其入覲嘉名天訓乃省在笥華其
衣裳又敕尚方叢矢象房魚服韔弓雕鞍金勒歸馬蹮
蹮亦爛其飾雖古方伯得專征伐錫命之多將不是越
憲憲其勞授報既多蓋棺龍光遺胤尚荷二長萬夫一
千夫長今代一門三將誰兩矧是萬夫一戍燉煌一殘
闍波鯨海是航雖基公陛亦遐以勩無羞前人亦曰克
世兩間之堅莫石惟年可磨不磷載銘以傳
潁州萬戶邸公神道碑
公邸姓保定行唐人諱澤字潤之曾祖亨祖義生考府
君諱琮金符總押眞定大名河間西京保定洺磁濱棣
七州之兵戍睢州以卒公年十一世將是軍七年去城
亳鹿邑避河流齧移戍潁州城久掃葉翦荆以茇隍塹
樓堞官舍民廬皆所經始宋黥將夏貴夜悉銳攻東南
壁公將射士當之大呼疾戰矢下雨注又虞士氣久用
將奪戒司更促其漏丙夜伐五鼔敵以為旦出竒騎擊
不利客兵騰藉奔潰積骸如京創此大治始不輕犯戍
是十四年世祖即位如故事盡收臣下先朝制書符節
故公金符亦入之官明年制賜還之至元入覲賜錦衣
弓矢鞍勒用兵襄陽將是七州兵半以行太保幷國武
宣公時以都元帥鈔鴉山拔平塞砦功最幕府賚白金
為兩五十金衣一從城長圍襄陽六年當十年癸酉乃
下明年從太傅巴延公時以中書右丞相督大軍南伐
至郢初宋遣殿帥范文虎將兵援襄陽度不得進為城
郢備鎖戰艦江中列礮於岸遏我舟師下令盪舟黃灣
逹藤湖入漢越郢去從拔新城沙洋下復師由沙武口
入江從戰青山磯多所俘馘鄂隨下行省論功行賞賚
白銀為兩三百明年留故左丞相阿爾哈雅時右丞分
省守鄂大師其東從右丞分兵下荆南功進武德將軍
管軍總管又從攻潭州流矢貫肘汰股裹創復戰城拔
進顯武將軍明年從攻静江礮&KR0008;傷首岑岑垂絶已日
乃蘇旣拔從省還湖南其年宋亡陳宜中挾益衞兩王
浮海據閩爵人號年規為興復倖利之徒在在起應而
羅飛張虎周隆尤其梟桀屠殺長吏劫民為兵動萬為
羣阻山為砦以抗官軍衡永路絶公從酇平生致三渠
褫皮以獻進懷遠大將軍萬戶虎符俾將其軍監郴州
位總管上至則平郡賊蕭良弼刳兵之餘城中戶纔四
百布檄招徠安集之内則基屋火餘外各復產其鄉期
年將倍萬家孔廟尚茅屋擢進士左元龍為校官佐其
工材俾任興葺稍如平時州界韶&KR0789;遏韶宼不窺宜章
而興寧之民效惡&KR0789;盗聞宣慰司將調兵萬人加誅未
啟行公衝焉摯金帛即說曰今盗始起而從徒未繁官
軍遽入民懼俘殺必出逋逃無所適歸勢與盗合是驅
使為逆也請歸身任致討許之乃歸召父老豪傑曉曰
吾止官軍不使得暴吾境汝佃民有從亂者不以相坐
聽執送余自贖得五百人惟誅首事二十人餘悉縱還
南畞連三大役始得占城之師人以深蹈死地忿怨無
施所經城市肆行剽奪瀕道居民十室九空六耰種絶
至郴亦然公捕得為暴數十人械送軍中詰其部將威
令不伸皆市杖之其徒一夕潛遁踰境再以日本之師
責造海艦十五艘度費楮幣為貫七十五萬取材有制
戢吏侵牟用未能半事已告集後以交趾之師賦餽米
千石入桂公曰自是入桂陸行千里負擔之民人勝五
斗而止已二千人為擔夫負装糧者半是行未中道委
負而逃可前知也乃集丁之家謀曰吾將出家貲責諸
縣即桂如數糴入上不失軍興而下可紓民力何如衆
歡呼稱願他日比貸錢加子來歸公悉還其贏又請罷
淘坑銀鐫戶賦酒醋歲荒發廪而後聞皆良政也又遷
廬州蒙古漢軍萬戶郴民耄倪號呼遮留如去親戚未
至改潁州萬戶戍無為軍至是七路之兵全集戲下而
軍容並盛盗起江東省以公威信著譽檄公以其軍討
之饒信先譬以禍福皆不煩兵而從宣徽怙惡乃夷萬
人於南陵旌德涇縣又鋤萬人於績溪績溪尤劻勷壁
何秧塘山山周十里峻二百丈省臣以六萬衆攻之數
月不能下者因留戍徽兼拜都萬戶之一軍徽民方安
之尋還無為省議餘杭勝國故都非得如公老將一軍
遏而閑之綏而安之不可故移戍杭以廿有八年其歲
辛卯夏六月二十有一日卒年六十三平生忠直沈毅
讀書專經左氏春秋故能謀成而事立臨財不恡施予
有積則均之昆弟姻戚其再至潁故人部曲捐金委帛
致殷家及疾或在告計日辭禄後卒十三年子武德將
軍潁州萬戶戍杭元謙紹介其友劉致持事狀為書燧
曰先公之匶藁藏潁濱今將舉歸先塋數宜有碑不得
君銘恐勲勞不足以信來世敢泣血請故銘敘此嘗聞
國初以二萬戶鎮撫中夏右則劉巴林軍秦左則鈕祜禄
重山軍燕顧成則益太尉忠武史公天澤為眞定河間
濟南東平大名五路萬戶於中後強諸侯頗以力夷惡
相下屬皆求各將其軍而千夫之長亦覬得焉由是萬
戶布列天下其權雖分然父死子繼兄終弟及相傳虎
節一命三品世世不絶則未始變不若治民治賦之臣
者死子孫以門功官自下而高如升階然所可儕比則
國家責以捍侮四方勸忠而收其死力者豈不至且遠
哉觀公造家譬則為山嗣睢總押其覆簣也於時是官
未必視長千夫何以言之從下荆南勞亦夥矣授以總
管得以千夫之長同禄轉而西南勍敵是膺堅城是臨
莫不賈勇奮其前殳顧以是身干鹵三軍入百死而一
幸生遂長萬夫比德開國大藩諸侯殆成功九仞者其
為丈夫亦壮烈矣然非憑夫大帝赫怒有是南國用武
之地技安施哉此太史公贊蕭曹輩為依日月末光隂
符所謂天人合發者也三夫人元配郄氏嚴於持家前
卒廿有一年繼配兩王氏姊娣也前卒十年姊顧為繼
後卒九年三男元謙以佳公子旣世虎節好學而文雖
居時平營柵部署器械車馬凛如在敵又識世務省訟
難惑多資平之次元泰元恒四女適郄長官子璧閻令
子齡鄭元帥子端仁萬戶賈榮祖三男孫長禥幼未名
二女孫銘曰
嗟若邸公初由羇童嗣秉父節睢及鹿邑凡戍十年強
敵尚逖城潁而南地交壤隣黥將未嘗時已能軍寡謀
輕襲大北其羣會帝考貢曰是南紀於何菁茅曠入包
匭乃畀丞相百萬烝徒江漢滔滔鼓枻以浮分徇坤隅
置公前驅登陴長沙桂林入郛大惽小悖剪無稽逋從
戰萬里清楚以吳歸撫其軀矢石遺餘嘗曰臣子居則
有異移孝為忠其道豈二當在父側子職焉恭寸膚之
傷盡心瘝恫及身而將三軍奬率鼓鼓以前顛首奚恤
維公懋功其賚何如虎節皇皇雄長萬夫上昭祖考下
傳旄綮子孫其承世守無止匪直克忠孝疇大斯以語
燾後幾何其慈宜爾有子踵武之踐四十已聞愼保垂
憲爰發潁匶歸從先丘烈勲於碑貽久是謀
中州名賢文表卷十三
