中州名賢文表卷十四明劉昌編
姚文公
神道碑
同知廣東宣慰司事王公神道碑
三十一年將仕郎同知新州事王弻練服持一書過燧
龍興客舍拜言曰此弼先人懷遠大將軍同知廣東道
宣慰司事出處大凡與受代所由也中具歲上戰功自
生二十五年世吾祖長千夫戍膠州以及至元三十年
年五十六六月四日卒廣州在官三十二年膠州内地
無事戰禦自四年用兵襄陽十三年宋亡與宋臣戰未
嘗日釋介胄宋亡至十六年與兩王戰未嘗月釋介胄
南海平矣與反虜劇賊戰未嘗歲釋介胄合是三者之
戰凡廿七年中十八年三入廣嗚呼勞矣而官已是命
也今將以某歲月日還葬吾鄉霸之大城孟村先塋得
善史者銘其碑我先人將不恨其無聞於地上且懷
德地下也敢以是哀鳴公乃序之曰王氏其籍大城者
不可世求曾若祖皆失其諱祖令大城考英故參政張
公榮實所將水軍百夫長世祖錄其從濟江功賜銀符
升長千夫李璮反戰死濟南二子守信守禄公以死事
臣子之長故世銀符長千夫戍膠州從築夾寨襄陽戰
疾力功換金符登最樊之外郛省旌楮緡百戰江中斷
横江鐵絙菑楗獲船三十艘拔樊生致都統徐麟省又
旌楮緡百從今太傅南伐戰最郢之柳林署省鎮撫攻
新城沙洋獲船二艘戰夏貴鄂之陽羅獲船二艘首功
三百賜白金二百兩再以都鎮撫從都元帥府定江西
諸州授宣武將軍管軍總管於時宋亡其將相更立益
衛兩王故廣東不下從破韶州又敗方安撫廣之石門
授明威將軍從擊文天祥於贑之興國之空坑止其妻
子散降其衆略盡禽前鋒趙時賞帥府改行省從右丞
至廣張經略集戰艦二千海珠寺擊大破之獲其艦百
八十斬首不可級計再授明威將軍衛王死入覲授宣
武將軍虎符還戍廣取葛岸洞崖石砦殲李梓發兵南
安別降林桂芳昆弟新會蹙南海軍三千人生致其帥
潘舍人歐將軍僞署置官自王清遠遣馬帥陸帥徐相
襲廣州皆擊破之斬是三人及其軍千平十數壁歐走
如新會合黎德德已集綱船數千艘衆號二十萬其別
將吳林以八百艘圍馮村先是公嘗抽工於軍伐材於
山不資公帑爲戰艦三百五十烏船五十載是戰艦德
林衆大潰沉死海洋生致黎德歐王與僞都督丞相兵
馬鈐轄二十四人皆磔之椎其僞符璽召入賜衣服弓
矢鞍勒加懷遠大將軍同知廣東宣慰司事三敗東筦
盜張強三千餘人首功三百歸所掠人畜其主廣盗少
戢其使入覲恐公受代以歸預乞尚書宜留再授懷遠
大將軍同知廣東道宣慰司事降循盗古尾郎長樂自
宋亡十四年招不能至者版頼勝立興寧廢縣以宅流
民又斬汀盗轉入梅循者鍾明亮官幷吳禽三首而壞
其羣最斬盗爲起二十九二百七十一人今著其尤魁
驍者皆隣省連兵頻年不能加誅必公取之廣之屬州
皆山險不可馬至梯崖縋谷逐索水則乘烏船游擊之
不盡不已其爲什爲伍殺人以剽財之倫皆削棄凡事
諸盗名若可易而顧難成功至今有未靖者老將論者
曰丈夫死登陴䧟陣尤足爲名澤及吾妻子今横尸草
竊手與經溝瀆不異亦足羞哉此觀望不屑蔓盗所以
也反究公心忠勞何如廣之屬州若士與民及聞今代
爭狀於宣慰廉訪兩司功其盗弭民安願留公使以殿
南荒行省擬聞代踰一時而卒惜也夫人石氏子三人
弼也知彰其親者非文不遠亦旣克子矣餘未名男女
孫皆一人幼銘曰
北海生濱卒堧南溟萬里歸棺低昂絳旌維之南溟至
險不測其北嶺嶠羣盗攸宅嶺嶠何如峻削劘空羣盗
利之自王自公凡在勝國敢曰難令與今吾元跳踉豪
勁公有砧斧腰領汝膏十八年中無有幸逃或曰公哉
始勞襄漢終覆武庚椒洋無畔不是之書逐盗諄諄大
棄錄微奚示後人曰訖炎趙遺爾兩孽嘘爾死灰乍然
已熄公與樹功帥從相從貪人所同公羞有躬維祝融
墟實漢南越大兵艱施小兵弗讋劗無賊良公功之私
廣人戶知今思永悲白潛昭幽烝太史職載銘不忘有
穹斯石
戍守鄧州千戶楊公神道碑
楊公諱彥珍世汴之杞人曾祖考某祖考某考某皆不
仕金垂亡也鄉里及旁縣豪傑以公質而義沈而信修
幹有力馳馬引強犇走服屬之至有二萬衆將之來歸
授萬戶徙河内定興思立戎勞不樂民治宋將彭義斌
侵山東東方諸侯皆壁不出犯其鋒或聞風景附始將
百人從故張蔡公戰淮北復徐邳兩州勞陞將千夫戰
淮南破光廬兩州及安豐軍戰漢上拔光化棗陽先登
又破信陽軍戰襄陽走生總管牛首山斬張太尉鹿門
從今中書平章奥魯公之父破荆南沙市初鄧旣降以
歲荒盡遷其民就食洛西留軍戍守會故中書左丞劉
公來襲戰墖橋古村黔陂屢北之其後西山逋民由雕
磵故宅岡將趨襄陽率步騎遮止之假種牛曰吾在此
汝可去父母邦而南邪與故中書平章游公築楚鐵狗
兩堰以灌屯田歲收粟爲石亡慮若干萬活饑羸爲口
亦亡慮若干萬歲甲寅以平生小大數十戰身被三創
老厭苦兵子珪能荷殳矣請憲宗朝求嗣已授副千戶
得休居十三年以至元乙丑春正月十有八日卒年七
十其月二十有九日葬州西北十二都之靈德鄉蒼龍
潭壖夫人同縣盧氏後公卒之二十五年當至元二十
六年歲己丑年九十不恙珪及其三季秀成玉與男孫
十有六人興祖世榮欽祖光祖述祖崇祖儀祖遵祖協
祖繼祖孚祖襲祖康祖恭祖由祖亨祖女孫十有八人
男曾孫五人儼仔侃偁僎女曾孫八人最三世子孫曾
孫男女已五十人男婦女夫甥孫猶不列也朝夕若歲
時問安爲壽其前堂宇隘不能容班之庭下人之望之
蔚爲盛門非天辛公潛德昌熾胤裔而何况珪克對前
修有光乃爾耶始由副千戶江漢督府版令將突騎千
時宋宿兵襄陽與均掎角臨鄧督府度房有恃而虛別
遣將以萬人襲之反爲均兵遏絶令將所突騎爲援戰
分道口斬其副將杜胡又戰馬嘶山通道出之從史經
略援蜀之開達兩州戰李義聖耳諸山又戰同波砦萬
石壩晉城寺獲生口五百城母得章以拒合州又城大
軍平以闞廣安軍歸從故中書左丞相阿珠公圍襄陽
戰小堰堡南漳鴉及八瓣凌三山禽解都統樊提轄湖
城砦馬軍趙總管野鵝池劉總管肨山問探司王總管
狢子川又禽無名將樊城戰六年襄陽乃下勞授敦武
校尉從中書右丞相巴延公越安陸戰新城降黃宣慰
阬沙洋邊都統火死下沔陽攻漢陽先登拔之戰鄂之
陽羅步獲船五十五艘遂濟江下鄂又從故中書左丞
相阿里公分兵而西戰荆口降高安撫下岳攻荆南沙
市先登阬之徇地峽州下之鄉民多趨險奔馳擇峽屬
縣宜都富民言能動衆聽者駱升署爲邑令追還五千
戶從圍潭州戰西門鐵壩三先登進武略將軍千戶金
符從下衡永全道四川拔靜江進宣武將軍總管虎符
下柳西融州徇地海外未至召還進明威將軍副萬戶
再遷廣威將軍眞爲萬戶戍襄陽最其受任至今三十
三年所援拔破阬下名城三十而縣不與禽都統一人
總管三人斬州副將一人降安撫都統各一人討湖南
叛寇生降渠首四十五人所全脅從及城拔而當殲言
之大將而脫者不可以鉅萬計小大之戰七十餘身被
五十創矢分石巨擘洞肩汰股貫踵先登壓礧而顚血
嘗口出積是勞勛位踐三品力有可至數所得爲伐石
人獸樹列神道又悼公平生與國立家之多艱也不銘
之碑無以白悠久自襄走鄧託筆於燧嗚呼臣之事君
猶子事父雖出蘇武告李陵之言而千載以爲得然事
父敬身事君致身道固有不悖竝行者曾參將死召門
弟子啟手足以示全歸其平居則又以戰陳無勇爲非
孝夫小而殘形大而隕元至不旋晷孰速戰陳苟於是
而曰吾全歸吾全歸則天下無授命之臣君何頼以守
邦人子惟無事戎行不善將身以死者是誠不孝而執
援抱以死固其所也況戰不必創創不必死與雖死而
名日延哉嘗讀史氏書見鬭將之登陴陷陳折馘搴旗
大者百戰小者數十其身所存鋒鏑遺餘必慷慨感發
思有若人者生今之世得奮筆大叙其雋功亦志士千
古之一快也觀公父子踴躍金革視身外物再世一轍
庶其人焉惜吾文之未稱副也銘曰
世曰文士武弁之易謂勇無謀似而非世讀人物志論
第英雄英之精秀草木華同雄譬健獸逸羣振迅天於
恒人此與彼吝或畀其全萬邦表貞英故明智雄則勇
能人才文武異用胥附武遏亂略文太平具亦旣太平
忘戰必危猛士赴敵生死斯須彼文維臣何有是戚執
簡之評其可輕出於鑠維公鄉豪始宗無基於前造大
今躬金歷祝斷有衆二萬來歸太宗獨河是亂棄民而
戎轉鬭淮漢戍鄧空郛招逋立閈鄧人病饑我往耕之
鄧人聞戒我往戰夷丐老而休年宜延夥而止七十玄
宅長臥生子如公亦毅能兵克越蜀荆三十名城金石
所創凡十五嬰虎符以庸鐵鉞專征曰是徵效先人之
教五鼎三牲不享榮報發其幽光葬令存章庶幾子心
少慰䀌傷切雲之碑蛟拏龜負史臣是銘滋久無斁
鄧州長官趙公神道碑
有虞臣柏翳佐舜調馴鳥獸賜嬴姓其後費昌去夏歸
商爲湯御孟戲中衍爲大戊御至周造父爲穆王御服
盗驪驊騮綠耳之驥西巡樂而忘歸徐偃王反復御日
馳千里破徐賜趙城爲趙氏其子孫散居可望傳次幾
何至公者不可稽然由所記憶其先家代之繁畤金亡
去其鄉凡再徙始爲冀之衡水人又爲蔡之平輿人天
興癸巳之棄汳播蔡也公以善射足力材兼衆難倡義
兵數千爲帥聞天兵圍蔡急城中糧絶乃率部曲發平
輿富室藏粟負擔疾戰百死突圍上餽召見行闕嘉其
忠勞敕銀符提控復潰圍還保平輿明年甲午金亡將
戲下步騎數千下宋時襄陽開制閫改信效左軍統制
制閫後厭降將多恐聚此叵測謾爲受犒欲致盡阬之
太尉江海策曰且人窮而來歸誅之不義又吾閫所節
度四十五軍半北人今此加誅則吾軍北人各有心矣
徒足啟猜長亂漢北之州獨鄧近去吾閫程再日耳北
與敵鄰乘彼虛棄未戍盍遣是衆先之在彼有生降之
德在我有復地之利一舉而得兩者也閫然之別遣路
鈴呼延實將若干千人爲監來戍至則與實不相善益
憤前吾所好相下而顧不容將以計誅又將軍譁譟皆
言制閫不足爲盡力會明年乙未十月天兵略地漢上
集將佐南門商戰守宜公扼劍前衆曰始吾下宋正求
活我戲下數千人與若妻孥而制閫欲一切以計殲之
情露而事迫者數矣今幸出戍不獨任吾別將監之一
旦誣以他罪盡無吾噍類覆掌不難爲也誠不忍與若
泯泯膾脯寇手心歸皇元後應者斬統領徐海獨不可
立斷其首以徇一軍皆呼抃受命馳造實營執以出盟
令呼宋兵投仗脫甲吾不犯若一人盡歸之襄陽如輒
肆動皆誅死實駭汗失常目眙瞠舌橋然不能下頃不
得已乃親呼其軍如所教者於是皆受命復與將佐爲
約是州生齒十萬今日之事將求生之非固苦之將思
完之非固離之衆曰生完之耳離苦何爲公曰若既相
許矣其無殺人父兄而臣妾其子女以利貨財與懷復
私怨衆又曰不越公命也乃開門納吾元兵事成終朝
肆不變市爲具車馬遣實令將其軍盡還之襄陽少不
怨制閫昔者圖已而甘心此軍也居再月太宗爲太子
南征還過教以是城甚近襄陽虞力孤不能自完且歲
荒與均唐三州民徙雒陽之西三縣鄧治長水均治永
寧唐治福昌許公權宜行省事乃先勞分苦佐乏藥疾
翦棘墾萊府寺田廬於粲一始明年丙申襄樊亦徙雒
陽其年公入覲特賜金符錦衣許出戰督軍入守字民
別降銀符八十金符八以酬從公將佐同力者奏雒西
歲又荒乞歲得大名軍儲米爲石四萬五千陜州鹽爲
觔若干萬以廪餓人制可如是資食二州三年後歲登
乃止辛丑授鄧州長官奏以弟將州兵亦可而是州兵
民始分後十二年癸丑在先朝今上以太弟之重命故
丞相史忠武公經略河南始屯田漌上張平宋本盡還爲
徙鄧均唐襄樊五州民實南公始復鄧時宋已築襄樊
均皆㝛重兵徙民各歸其州惟是三州還者無所於歸
襄樊僑治州北均僑治西皆倚公爲援南州數十里淪
爲盗區戰外耕内四年之間積穀石七十餘萬丙辰乞
骸骨不報明年疾卒實丁巳春二月十有四日年六十
有一其月二十有四日肇塋州東南之曲專里以葬自
喪及窆祭哭聲振城野數萬人昔受公生之死地者公
諱祥字天麟魁貌碩躬望之威如孝親友弟及有地方
數百里秉鉞垂符常布衣韋帶麤冠弊鞍江漢大都督
爲言衣冠貴賤章也何乃爲是過儉下自同庶服邪不
恤也與將佐言公府則吾節度汝不可不嚴名分之守
私處則汝皆少所從起相習者豈可遽修邊幅改度平
日也必齒坐序飲其疏簡目節直坦與人不疑如此考
贇妣李生子二人長公弟彥即將州兵者大考仔曾大
考康三世連不仕饒貲樂施夫人霍以賢聞子一人昭
勇大將軍保甲萬戶侃今鎮衢州男孫三人伯元仲亨
叔利女孫四人適耶律弼李友端劉仲温季幼槩公之
始遭金季年出無受知託援之臣入無素勛可藉於家
奮其孤身百戰前驅積勞而加數千健武之上亦何壯
也且人之才相爲十百千萬不能齊同以一人當一人
爲衆人以一人絶出千萬人之上是曰俊傑方天定命
昭昭而昧者疑所適歸彼千若萬人犇走爲依求以自
全其受是依者内揆無可出險反正之才豈以一身貿
貿先衆徒死則依人者猶不難於爲人依而受者也金既
隕祚而後將十餘旅之衆下宋其志仁此人也及宋不
察將快其肆毒已乃北戍鄧州爲置監將防虞而戎備
之其伺釁竊發不保其終何如也非公謀斷灼知改玉
安能轉禍爲福侯食此州哉然由公而上不仕三世潔
實儉勤積累悠長能散宿居芘後之功旣碩旣豐而始
大興此勢之必至理之固然者今侃也即基堂之龍盾
虎符列名平宋功臣非公作則之報而誰諸孫繼繼脩
偉則是澤也夫豈一再傳而可遽艾之邪後葬三十有
二年至元二十五年戊子侃自衢遣叔利五千里持衢
學官鄭怡所譔行狀走鄧請述墓碑燧哀其志在揚厲
先烈又嘗家雒西與我先人居相邇而游相好也故不
終辭銘曰
穰之南東有堂其封下爲平輿趙公幽宮返是之年周
甲子一束髮樹名古人自必翊將衰祚偶方興時如鬭
孺子賁獲是支金鼎沈淪提是窮旅曰犇與國涉漢南
騖來戍是州始脫危禍乃棄衆星日月載瞻甫少康蘇
熯螽薦沴徙北就豐於洛之汭雒凶亦然移粟大名以
及還南保甲戰耕與是州民耄稚十萬形影相附千里
往返厚深之仁崇阜增川宜是州民戴爲二天朱邑桐
鄉古弗是過卜置冢傍萬家且夥有子將軍方耀烈光
虎節斯皇孰曰公亡匪銘伊白匪石安邈我筆載滋後
來者賾
山南廉訪副使馮公神道碑
公以至元廿八年年五十九九月六日卒官朝請大夫
山南江北道肅政廉訪副使於襄陽燧遊吳會還過行
臺廣陵得訃於故御史中丞魏初所遂出涕相弔後三
年始拜其墓指桓楹誓曰公平生交友間文惟我怡者
他日當銘是爲報子休復亦已叙所履歴見求因記前
卒六年嘗叙馮氏三世遺文有曰以中議年五十九卒
官同知山東西路轉運使故中順方年六十以同知臨
海軍節度使致事至通議亦以同知集慶軍節度使六
十致事三世皆止同知亦理之不偶然事之可異者公
抵掌曰若是同知不善吾家耶吾它日有避而不爲耳
今公之壽僅齊中議校所卒官廉副班序正與轉運節
度同知者等六命四世卒致皆不逾六十嗚呼造物之
迹人果可以意智闚耶中議中順通議爲高曾祖諱仲
尹子翼璧考中書右部郎中諱渭世稱馮孝子公之先
諱由通議築松庵崧山曰崧後更岵字壽卿童子聰警
於書博觀強識賞於中書忠肅公許妻以季之子闕幘
由貧試吏征商屹屹自飭不盪華墮中統建元時年未
壯入掾中書職奏事曹策識沈明得失先事日從丞相
造膝清光右部爲郎自丞相辯章而下皆友諮之父子
竝政法制未苛不嫌也人榮耀焉或讒禁中省曹多徒
顓庸在列庭加汰擢公以風度脩凝敷對有次留後一
故相長左右幕喜氣排人諸曹讋縮公不下之故事諸
曹出皆總管判官獨抑公眞定轉運經歴換衛輝總管
經歴官承事郎令眞定之無極事治考最換令洺之曲
周狀其簿貪懦黜之圍襄陽急發民益兵河之北公惟
視丁地入中甲者戶抽一人籍之請託不行苞苴不入
形勢富室施計無所凡竄名它役者皆出僚吏無所姦
利其間江南旣一陞奉議大夫僉山南湖北道提刑按
察司事換僉嶺北湖南道提刑按察司事二境皆錯壤
夷蠻人所憚行公冐阻凌歊瘴鄉蠱俗上下山谷至不
可馬或轎以杖殆數千里刺舉周治簡削冗長官吏數
百臺臣勞之移近畿甸換河北河南道提刑按察司僉
事官市民物不輒與直責悉還之罪去官吏三百積没
賕賂且三千定霜摧電擊蠧朽皆折唐之監州諱發其
伏逃訟於朝顧列公實田湖陽三十頃禁殺日殺紆塗
乘傳多燒驛薪不法十餘事詔御史問之無絲髮得抵
其誣辠陞朝請大夫江西湖北道提刑按察副使未代
棄歸尋仍前官換山北遼西道提刑按察副使以疾辭
行臺臣終曰舉職風紀求歸者其私不可釋也擇其去
家近在十舍外者以便之再換山南江北道肅政廉訪
副使命下數日卒僑葬檀溪之東筮仕至是三十餘年
恬忽時榮退易進難數命皆家受之臨繁處劇暇豫而
集遭佳林泉野服珮寳璐鳴琴賦詩忘反移日觀所號
雪崖亦可得其嗜尚已俸入盡於及故家之孤嫠與娛
賓購鼎彝書畫故遺產不盈十金所標襮其閥甚高跬
步恒以羞親爲心迨氣息奄奄猶大書松菴墓馮孝子
墓雪崖墓賜休復曰各伐石表之阡亦自喜其善全歸
也遺文千篇晚而筆力愈進辭多雄剛深古卑於文者
不能句求凡再配前夫人楊氏即忠肅公妻者今夫人
王氏其母休復與休復母之兩致其道不知者不以爲
前夫人之生觀行有家爲德如何女温香幼三男孫鶴
齡龜齡彪齡二女孫皆下殤銘曰
公生自孱見靈竒也蔥衡鏘然妙爲辭也人一善偏已
兼之也其藴淵淵介介持也其履平平循循施也入司
奏牋出縣爲也同不俗牽異不離也責言言宣責事治
也憲府所躔吏不欺也風行嶺堧江之湄也幾耳順年
不云耆也厚夜長眠寤何時也聞之幅&KR0695;多舊悲也曰
良弓傳子爲箕也揉木不弦世業卑也獨公青氊守不
移也世德陶甄不外師也子於父田播其菑也父材楠
楩子構基也有華蟬嫣冠雙綏也與乃祖肩官醜夷也
皆不持銓衮職裨也豈天爲懸座右巵也不盈其泉斯
不欹也信彼微權馮氏私也滹沱之川浩瀰瀰也苗胄
必賢餘波滋也毋折楚篿以筮疑也麗牲有穿徵銘詩
也
浙西廉訪副使潘公神道碑
公潘姓諱澤字澤民宣德府人府在金惟州曾祖嘗爲
州孔目而逸其諱祖禄考得用生行軍萬戶府提控渙
及濤與公伯仲氏皆善厚殖其家資公讀書壯而遊先
師魯齋左丞許公之門盡戛故習而氣質大變養親不
違其志事兄愛以敬閨闥有閑及出門庭卑以下人語
恐惴之遇夙無所厚薄者於塗必謙謹戀嫪令盡所言
不峻謝別用太保劉文貞公薦由從事太府監擢監知
事轉貳左藏庫使出再提舉織染局金符在順天路官
承直郎宣德府則奉訓大夫課皆最陞奉議大夫知弘
州兼諸軍奥魯始有土民以行所學郡旱徧禱其境百
神已乃詣郭西泉投文祝曰山川之神其所司者惟在
能興雲雨以水下土耳今旱暵如是不能膏澤之神固
已不得其職使州刺有罪幸漏譴於明天子必將殃之
宜止其身吾民何辜横罹斯毒則爾神又佚罰矣敢恐
恐退俟終不得命當自劾去其夜有光如星騰泉明日
大雨爲屋祠龍泉上自公未至州之南竝山風爲災又
爲文禱曰風者天之號令順四時溫燠淒凜之氣發達
遂成萬物者也時自爲惠反之而已災況暴厲無節穴
涌谷起飄翔塵沙偃揠禾稼以病民哉禾民恃以生上
以出縣官租賦下乃仰以粢盛報事乎眀神今使之貧
窘無所於食目其顰苦之顔耳乎愁歎之聲神亦安所
利之必州刺之是矜其收是憑怒自爾風災衰息民頼
至今尤究心用獄前政繫疑盜八人榜掠百至求迹無
所公明其非辜皆出之劫家訟公故縱無幾時而盜果
得西京械成獄令待命他郡過治囚號市曰此州之人
神明公以爲包拯復生獨不能相活耶公將召問同列
謂宜發卒衛出吾界而已讞非吾事也公曰人求直其
枉烏可陽爲充耳不聞卒問之蓋太原民輸稅西京慮
倉吏不以時受入鈔貴家奴令代其輸旣如約矣奴與
僞爲鈔者友陽悔之有我善鈔而歸所僞爲我急其得
不詳視也出而用之而事始露有司鍛成之謂我利賤
而買之僞爲首當以見知法公列上之竟雪其誣而抵
奴與僞爲者法賦州市牛公懲他郡驅牛至官擇可受
直聽命旬浹犇走煩勞廢其穡事令持價即鄉民自爲
市吏無所姦利駔儈亦不得上下其直轉知興中州入
爲監察御史刑部主事恃當國臣知多行不法察院召
按不能致公從卒至部捕之一訊而貪墨皆出論如律
轉僉山北遼東道提刑按察司事治有田民殺其主者
獄已結矣公詳讞之則其妻與所私夫爲之乃昭田民
當二人法又有訟爲豪室奴其一家十七人有司觀顧
數年不能正公以凡今鬻人皆畫男女左右食指横理
於劵爲信以其疎密判人短長壯少與獄辭同其索劵
視中有年十三兒指理如成人公曰僞敗在此爲召郡
兒年十三十人以符其指皆密不合豪室遂屈毁劵民
之或言高麗王有逆意集將吏將徙故都詔近臣偕公
即治公以王今尚主王設舉事主安不知知安不上變
聞而噎嘿以從他臣治獄希意深鷙求竟公獨輕平王
果馳使明王無有事從中變制使多得罪獨還公憲尋
入都事御史臺剖白羣疑商訂時才自其口出人所畏
縮皆身任爲無少顧讓然不專已博咨之人嘗曰君子
小人喜以朋從觀受薦何人得過半矣又致察其間有
失而不中哉今曰必吾所識則識有盡不足於列職中
外況未必盡賢人曰可者審可不必囿以資格故評臺
臣者皆曰自公都事察院監司一時翕翕勝職最衆出
爲江北淮西道提刑按察副使按宣慰家兒怙勢抑買
民物不償直與償而不滿者皆比贜論後改提刑按察
爲肅政廉訪轉江南浙西道肅政廉訪副使方分司杭
州以至元壬辰秋七月一日卒年五十五仲氏子希善希
達五千里輿柩歸鄉明年八月始葬先域夫人任氏三
男希大希成希安大成皆前卒希永他室李出三女適
任徐張氏皆士族公旣貴矣進伯氏子希明事裕宗於
東宮今出知隰州後葬二年伯氏懼公平昔之善泯其
不聞乃身入山敦工伐石求其同門友祕書少監楊桓
狀其事俾燧銘之碑燧曰公之爲人桓爲行實文何尚
焉念今之世子弟爲父兄求託金石爲傳者或多有之
如提控以兄能反復致意其季者纔獨一人嗚呼豈不
若是不足爲愛敬報歟銘曰
維公生資粹其民彝加及先師北面事之仁義微詞道
德盛儀日耳以闚如垣厚基增崇其卑如田有鎡多榢
離離尊聞行知始由家推慈孝幼耆閨闥枲絲秩秩其
宜出焉郡治視民如兒調均賦夷仁柔膚肌何有創罷
其穰其祈山川百祗如指以頤雨渥風衰誠之格思罪
入髠耏有少枉疑猶已渴饑不身之私竭蹶解纍必出
是期發摘吏欺大法小笞戢威顔眉衣繡斧持遼浙江
涯皆所往釐在在歌思曰到遠而如何數竒中塗其萎
識不識悲中郎諸碑泰無媿爲斯銘如斯琢石以垂信
夫他時
故宋太常少卿陳公神道碑
大德戊戌燧舟遊湖湘而陳公元凱方持憲節使湖之
南旣求追撰妣夫人李氏埋銘爲粗叙陳姚同爲有虞
遺裔矣後五年燧持憲節使江之東而公以總管來蒞
建康馳書請曰吾八世祖宋太常少卿公以治平二年
卒葬洛陽其後子孫以官爲家死不返葬顧於太常墓
失其地所曾祖少中公訪而得之筆地之名與距城幾
何里步以詔後昆志亦勤哉會薦離大兵終無有能至
者七十餘年矣元凱始成其志如所筆發墓驗之果得
范公鎮所撰誌銘摹以蠟紙副吾家乘願爲銘樹石以
表墓道燧受讀之其先潁川人唐遷於京兆廣明中違
亂於蜀家眉之青神其可系者瓊生延禄延禄生贈兵
部侍郎顯忠兵部生希亮即太常公太常生京東轉運
使忱轉運生簡州司士參軍揮司士生金儒林郎灝儒
林生國子監丞克基國子生耀州三白渠規措使仲謙
規措生皇東平勸農使膺農使生嘉議大夫建康路總
管兼管内勸農事則元凱也子敬立最之凡十二世聞
者慨息以爲非清風素望之門孰能完有家乘得其傳
次如是之多哉燧曰是足爲多乎哉苟推其世德而上
之之十二世者又十二世而一耳嘗讀太史公書至其
敘傳於司馬氏受姓所從上起顓頊子孫官居功烈文
辭下及其身而止豈顯親者不嫌自明宜然耶故燧例
之由譜姚氏亦遠本曰黃帝生昌意昌意生高陽是爲
顓頊顓頊生窮蟬窮蟬生敬康敬康生橋牛橋牛生瞽
叟瞽叟妻握登見大虹意感而生舜姚墟故姚姓舜三
妃堯二女娥皇無子女英生商均一妃癸比生二女宵
明燭光禹受舜天下封商均虞城以奉先祀服其服禮
樂如之以客見天子示不敢臣傳夏歴商三十二世書
可見者虞思箕伯直柄虞遂伯戲五世耳至虞閼父爲
周陶正武王頼其利器用妻以元女太姬生滿賜嬀姓
而封諸陳以備三恪是爲胡公胡公卒子申公犀立申
公卒弟相公臯羊立相公卒子釐公孝立釐公卒子孝
公突立孝公卒子愼公圉戎立愼公卒子夷公說立夷
公卒弟平公燮立平公卒弟文公圉立文公卒長子桓
公鮑立桓公卒弟五父佗其母蔡女故蔡人殺太子免
而立佗生子完周太史過陳使以周易筮之遇觀之否
是爲觀國之光利用賓於王此其代陳有國乎不在此
其在異國非此其身在其子孫若在異國必姜姓姜太
岳之後山岳則配天物莫能兩大陳衰此其昌乎佗取
蔡女數如蔡太子免之三弟躍林杵臼共令蔡人誘殺
佗而立躍是爲厲公厲公卒弟莊公林立莊公卒弟宣
公杵臼立殺其太子禦寇完與禦寇相愛恐禍奔齊桓
公使爲工正齊懿仲欲妻完卜之占曰是爲鳳凰于飛
和鳴鏘鏘有嬀之後將育於姜五世其昌竝於正卿八
世之後莫之與京卒妻完以陳字爲田氏聲之近也或
曰食采田完諡敬仲生田穉孟夷孟夷生湣孟莊孟莊
生文子須無文子生桓子無宇桓子生武子開與釐子
乞釐子生成子恒及楚滅陳而恒得政於齊生襄子盤
襄子生莊子白莊子生太公和遷齊康公貸於海上食
一城太公會魏文侯於濁澤請天子求爲諸侯天子命
之是爲田齊太公卒子桓公午立桓公卒子威王因齊
立威王卒子宣王辟彊立宣王卒子湣王地立燕齊楚
三晉合謀各出銳師伐齊敗之濟西燕將樂毅盡取齊
寶藏器湣王出亡及莒楚將淖齒殺之莒人立其子法
章是爲襄王田單大敗燕軍迎襄王入臨淄齊故地盡
復爲齊襄王卒子建立秦始皇帝兼天下滅齊虜王建
遷之共自商均國虞至是千九百六十三年矣此吾姚
與陳始同爲虞中同爲嬀卒同爲田之末分者後建三
子桓稱王氏軫稱陳氏而不及昇豈昇仍氏田耶自是
田或多失傳次王莽自以桓裔追封完爲敬王以田豐
爲世睦侯奉敬王後莽死豐子恢辟亂過江居吳興改
姓嬀五世孫敷復改姓姚惟陳可以世求軫生秦東陽
令史嬰嬰生成安君餘餘生軌軌生審審生安安生恒
恒生願願生四子清察齊尚齊生源源三子寔崱邃寔
字仲弓後漢大將軍掾屬文範先生六子紀䕫洽諶休
光諶字秀方獻文先生生青州刺史忠二子佐和佐二
子準徽準字道基晉太尉黃陵元公生伯眕建興中渡
江居曲阿新豐湖生匡二子赤松世達世達長城令徙
居長城下若里生丞相掾康康生盱眙大守英英生尚
書郎公弼公弼生步兵校尉鼎鼎生散騎侍郎高高生
懷安令詠詠生安成太守猛猛生太常卿道巨道巨生
文讚文讚三子談先霸先休先談先梁東宮直閣將軍
義興昭烈公霸先代梁猶以姓號國曰陳諡武談先子
曇倩繼立諡文子伯宗繼立崩文弟曇頊繼立諡宣傳
子叔寶亡陳凡五陳三十二年叔寶四子莊弘徽某某
會稽郡司馬司馬生某晉陵郡司功參軍司功生兼右
補闕翰林學士翰林三子監察御史當大理評事萇祕
書少監京少監以從子鹽官令褒繼鹽官生高安丞灌
高安二子伯宣伯黨伯宣著作郎生旺旺生機伯黨生
元史元史生徽温州司戶參軍其自軫至機三十九世
晜弟列者止書其傳然自廣明至治平實百八十七年
以三十年一易世率之爲六世太常而上四世其不可
推知者二世耳嗚呼籍載以來不隕其世德者惟獨一
門吾姚氏則自梁高平令可系而至今者廿有六世其
上則或絶或續匹夫之家其可少覬哉嗚呼亦有甚可
感者古人爲誌納之壤下必載其世次官勲實用備或
世變時遷人有竊發知爲何代大賢君子揜之不忍及
其匶焉初不預爲裔孫克念其祖求徵而謀也今元凱
悼陳氏入蜀中微太常公始震而耀之亦其家之鼻祖
也故旣發視玄石而得其眞大封樹之碑表墳道刻石
人獸如其始窆於三易代八世之後亦古未聞者故燧
感之且敬焉推吾遠本三千歲之上皆有稽於竹帛者
詳次授之非足止慰元凱於生死而有知亦必曰吾同
姓表章及此其庶幾乎孝子不匱永錫爾類者邪因爲
楚人之辭歲時上冢使歌以祀其言曰
峻南峙兮崧高阻西騖兮函崤趾北邙兮坡陀壖洛水
兮波滔滔堂封兮偃斧古爲藏兮幾何所旣夷兮已焉
有不夷兮疇焉主將帝私兮之家俾鬼護兮神訶待裔
孫兮爲告頼玄石兮不磨維裔孫兮思愼其守不忍嘿
兮求牛馬走曰先志兮其成庶階兹兮來胤可䆒余亦
虞兮遺苗匪妄胄兮華遥其統緒兮可尋具方冊兮昭
昭年數千兮世踰百生民祖兮或幾及豈伊神明之後
兮不與他族而中絶於何孟氏一言遽必五世而斬君
子之澤坐令自今讀其書兮亦取二三武城之策重曰
往者兮垂芳來者兮是望勿替兮休聲與嬀水兮齊悠
長
故提舉太原監使司徐君神道碑
至大三年中奉大夫僉樞密院事徐毅慼言於燧吾先
人以雅善故御史中丞王博文當其爲河東山西提刑
丐銘先祖提舉府君墓碣中丞不讓而援翰昔毅與子
嘗受業太傅許文正公於胄學爲同門今子長翰林毅
僉宥密爲同朝吾先人於中丞無是也又子亦識吾先
人古所謂知死知生者兼有之其遺善可筆以示雲仍
者非子誰頼哉乃序之曰君諱德舉字進之曾祖澤妣
郭祖閏妣郅世農平陽趙城以本富聞石明里考玉材
武爲皇帥府提控提領崞縣岢嵐州長官後馬公行刑
部奏提舉河東南路常平倉妣夫人高以歲丙戌生公
數歲撫而謂曰是吾父登金詞科令岐山出也身教之
書及長又資使學仕俾歲偕計吏趨龍庭甚爲參尚書
省議樂齊賢馬文玉二人者知擢以爲掾已未遣迎世
祖於江北陽邏且徵兵山之東西中統壬戌省調平陽
路轉運司經歴以妣夫人憂去官後六年又居考提舉
府君憂安西王國秦凡河東河南山之南與陜西食解
池鹽地皆置使督其賦入悉輸王府以君爲太原舊由
其地多鹵民盜煮食有司雖密其禁犯者終不衰止而
賦日益不登遂弛其禁聽民煮食惟戶責輸賦漕司行
習久矣至是都漕欲變其法復轉鹽鬻民君以爲若然
是驅是邦人納罪罟也若仍弛其禁惟衆遣吏巡迾不
使賤估盜販出境而加賦其舊三之一焉民便安之而
績亦最陞提舉棄而不仕其平生履歴已此不可謂達
而名傍聞四方士夫從之游公侯用其言而人亦樂以
急難見求者在夫重諾而趨義負氣而尚俠其事如李
璮將爲亂自益都傳檄求臣叛王而平陽總管李毅不
思移文太原爲忻之監州阿巴齊所發故兩總管皆誅
論毅子青童尚孩坐徙遼海君哀之帥毅家僮訟之宥
密以爲祖宗之法父子罪不相及且昔檄事青童何知
與禍至兹甚非昭代罪人不孥之旨宥密遂奏還之今
戍西川長萬夫襄陽旣下之明年將平宋詔籍中戶爲
兵民甚駭愕至有自戕求脫者總管烏舍患之迫君詣
宥密受其成法得於三戶抽一遂懷檄歸虞吏爲姦教
侯取籍閉府幕道院身自差第三戶優劣優者爲兵劣
資其力令出人稱爲平有泣謝者初世祖征雲南師未
及境書遣三使諭招三人者言祖宗之法殺詔使者城
拔必屠萬一蠻夷怙惡或賊殺臣願無以臣而使是城
噍無遺類至則彼以爲誕皆磔之懸尸於樹大師旣至
求其首或謂投洱水中遣漁人網取無所得火其骨函
送三家復其門徭田租中一人秦州士子王姓分蠻口
數十於州俟其子壯付之後三十年當歲丙戌詔西省
臣訪求其家在亡蠻口已爲郡豪張某者冐有王氏子
顧受其人傭直君言之憲府坐郡豪以罔受上恩官吏
見知蔽匿者皆罪黜而還正其口王氏子民奴有嚴姓
者主利多直鬻其六七男女於商胡君憤然曰奴有男
女若是衆多則知頼其爲力也久忍重奴商胡分鬻他
地哉白其府曰主旣有名郡籍則奴亦郡民烏可不告
所由而輒鬻之縱不損吾戶數實損吾口府是其言行
已數舍遂追還之代贖爲民猶其外者至語其家衣止
大布大帛食無兼味飲酒不數龠事繼妣石有孝譽分
田以恤女弟孀居爲子擇師俾齒胄學其知親賢又如
何也恒言以飭諸子曰立身本學治生本力穡儉勤羨
以周匱急無多積以自災取友不可苟合勢利臧獲久
故旣火其券多至千指自今事汝久者其縱民之當不
恙時伐石爲槨穴地倍常有半曰他日無厚藏明器用
陶無法流俗侈靡崇事浮屠以大德癸卯八月六日卒
年七十有八九月廿有八日葬石明里先塋以前卒廿
有一年元配同里毅母盧夫人祔置毅爲治書廉使風
紀中外刑曹惟觀今爲内總六師外制諸軍遠及萬里
爲贈祖玉嘉議大夫上輕車都尉平陽郡侯妣高侯太
夫人考德舉太原鹽使司提舉贈中奉大夫護軍平陽
郡公妣盧妣邢皆公太夫人非文賢而能之乎繼妣邢夫
人生穀杸轂㲄濟杸宿衛成廟轂掾河東憲司穀大都
永濟倉使與㲄濟皆不禄女歸江南諸道行御史臺治
書裴居安男孫四人女孫四人銘曰
嗟古君子許友以死非父母存曾不有已後世不然輕
合權輿橈酒以金矢死不渝小棘見告聞已掩耳大而
去之遠若讐耻允義徐君閔其故侯世業塗地而身亦
劉童子何知亦遐以置曰是聖代開罰及嗣教訟於庭
萬里還之俾克再家虔秉將戲民有不幸爲勢壓抑無
待籲求我則往直謂爲非俠力善砥名謂之爲俠不蹈
難行其居而家井有條理施以裕人自俸則菲伊誰無
子無不欲賢師匪其人學則滯偏俾毅齒胄從許文正
耳其嘉言目其善行故出用世尊聞行知爲民所望宥
密贊毗不昌其身而昌爾後逾信百年種德始茂子貴
而碑令甲得爲可恃以傳太史友辭
附錄
姚文公諡議柳貫
天地眞元之氣一會則聖神代作揚熙秉耀承華協瑞
以開太平而必有不世出之臣挺生其間攬結粹精敷
爲制述於以增煥盛德大業而聳之五三載籍之上蓋
數百年而得一二人焉其有關於氣運者如是豈徒文
乎哉乃若先正許魏文正公之在吾元實當世祖皇帝
拻拓基圖之始倡道明宗振起來學一時及門之士獨
稱集賢大學士姚公燧爲能式纂厥緒以大其承然觀
公之言而考夫文正公之學則其機籥之相須殆不啻
山鳴而谷應雲興而龍翔也故大德至大皇慶之間三
宗繼照天下乂寧而公之文章蔚爲宗匠典冊之雅奥
詔令之深醇固已抉去浮靡一返古轍而銘誌箴頌之
雄偉光潔凡鏤金刻石昭德麗功者又將等先秦兩漢
而上之以闖夫作者之域排沮詆訾不一二而家傳人
誦已十百雖欲掩之孰得而掩之哉他日良史執筆以
傳儒林則公在文正之門豈直儕之游夏而已也易曰
黃裳元吉文在中也然則以之節惠公奚慊焉謹按諡
法博聞多見曰文敬直慈惠曰文請諡曰文
牧庵姚文公文集序張飬浩
皇元宅天下百許年倡明古文財牧庵姚公一人而已
蓋常人之文多剽陳襲故窘趣弗克振拔惟公才驅氣
駕縱横開闔紀律惟意其大略如古勁將率市人戰彼
雖素不我習一號令之則鼓行六合所向風從無敵不
北雖路絶海嶽亦莫不迎銳而開猶度平衍視彼選兵
而陣擇地而途纔一再敵輒衰焉且老者相萬矣走年
二十四見公京師時公直學士院每有所述於醼酣後
岸然瞑坐辭致砰隱書者或不能供章成則雄剛古邃
讀者或不能句尤能約要於繁出竒於腐江海駃而蛟
龍拏風霆薄而元氣溢森乎其芒寒皜乎其輝燁一時
名勝靡不鰓鰓焉自閟所有伏避其路而將相鼎族輦
金篚幣託銘先世勲德者路謁門趨如水赴壑厥問之
崇學者仰之山斗矣每往來江湖間贐餞宴勞月無虛
朝二千石趨翼下風吟嘯自若巷陌觀者謂神君仙人嘗
謂唐三百年其文爲世所珍者李邕韓愈二人或所蔇
若市或酬金牣門最其凡論之公蓋兼有至其外榮達
喜施與宏逸高朗中表惟一年愈艾而氣節愈隆顧有
前人所未備然則公之竒侅瑰異者獨文乎哉公没之
十一年當泰定改元江西省臣求所述於家凡如千篇
將板行世郎中賈煥華甫走書濟南以文序請竊惟韓
昌黎文李漢氏序歐陽文公蘇軾氏序公與二子代雖
不同要皆間氣所鍾斯文宗匠振古之人豪也走何人
敢於焉置喙辭不獲因紀平昔所嘗得諸心目者姑副
所懇公諱燧字端甫仕至翰林學士承旨榮禄大夫集
賢大學士太子賓客牧菴其自號云
姚文公牧菴集五十卷其刻本松之士人家有
之昌嘗聞李中舍應禎云然南北奔走竟莫能
致今所得乃錄本多殘缺視刻本不啻十之二
文公之文如朝紳引班氣肅色正步趨有序佩
玉鏘鳴又如戰陣相持紀律不紊雄威遠被坐
懾萬人其辭類宋景文而理之得於許文正公
者非景文所及也昌特嗜好之故僣爲之評天
順甲申昌在湧金亭書
輝縣有百泉焉即詩所云泉源是也泉上有湧
金亭蘇文忠公所題昌至輝課士畢乃過百泉
尋蘇門山孫登游嘯處見穹碑道側趨讀之則
姚文獻公神道碑銘公之姪文公燧譔元史文
獻公列傳多取諸此因問從行儒官其家其子
孫何爲都無知者有一郵舍卒前言曰姚相家
去此三日程其子孫今猶有存皆業農無他所
好昌惟文公燧已遷洛此當是文獻公子燉之
後爲留三日使卒招致之果來則鄙野質實不
復事儒藝有文獻公手書碧色箋特寶愛紙墨
如新一子年十七復淳厚予爲名之曰重使習
業於官三年學粗通又五年莫能加蓋其賦質
然也重乃見其二子纔四五歲皆秀朗夙慧天
之申祐姚氏此當有所成哉昌書於麗澤書院
中州名賢文表卷十四
