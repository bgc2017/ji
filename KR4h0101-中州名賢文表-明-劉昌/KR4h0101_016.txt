中州名賢文表卷十六明劉昌編
馬文貞公
七言律詩
送徐侍御之南臺
雲蘂天然拂曙橋鍾陵松檜識南朝臨書應憶晨趨漏
把酒何妨夜聽潮官美當年裁錦繡時清今日奏簫韶
佇觀召對通明殿别擬題詩寄使軺
和繼學郎中送友歸越中
薊門東望海無波誰許山人問薜蘿雀舫春聲留水燕
鵠袍秋影動天鵝鑑湖草滿芙蓉少鄞縣潮來牡蠣多
羞見京塵遮帽頂羊裘亦欲換漁蓑
輓何得之先生
手織烏紗日賣錢全家閒住五雲邊伏生有女書空在
伯道無兒世共憐北市行歌花爛漫西亭坐嘯月嬋娟
少微光氣今年闇知是詩隨過海船
賦王叔能宅芍藥
鸎粉香奩豔有光天工巧製殿春陽霞繒襞積雲千曡
寶盝脂凝蜜半香竝蔕當階盤綬帶金苞向日剖珠囊
詩人莫詠揚州紫便與花王可頡頏
上京翰苑書懷(三首)
沙草山低叫白翎松林春雨樹青青土房通火爲長炕
氊屋疏涼啟小櫺六月椒花駝貢乳九秋雷隱菌收釘
誰知重見鼇峰客颯颯臨風鬢已星
門外春橋漲綠波因尋紅藥過南坡已知積水皆爲海
不信疎星又隔河酒市杯陳金錯落人家冠簇翠盤陀
熏風到面無蒸暑去鳥長雲柰客何
萬里雲沙碣石西高樓一望夕陽低谷量牛馬煙霞錯
天險山河海岱齊貢篚銀貂金作籍官窰磁琖玉為泥
未央殿下長生樹還許尋巢彩鳳栖
送胡長史之淛憲
淛水秋濤溢尾閭外臺清政自涵虛七州課最求儒效
一府分曹責吏書冰檗久知諧素履風霜兹復見廉車
春坊記我曾聯屬懸喜迎親侍版輿
次韻王參議寄上京胡安常諸公
冰盤珍果進紅消九部新聲擬奏韶洛宅土中諸國會
甘泉天近侍臣朝仙官鳬至應飛舄廉吏珠還豈織綃
早晚秋河烏鵲渡彩霓千丈不須橋
贈陳玉林道士
學士書名御榻前先生歸臥大江邊飛龍亭在山還好
伏虎丹成鼎不穿萬頃玉林煙滿地九重金闕日升天
聖君若許秦淮去擬借雲房宿一年
次韻王編修送彭道士南歸
故山松老鶴知年歸寫丹經帶槧鉛鍊杏春林求水碧
步虚秋館佩山玄石鞭海上無精衛花發江南有杜鵑
一曲鑑湖何處覓我今騎馬似乘船
貢院憶繼學治書
棘闈粉署隔重牆校藝分官屬正郎五夜風簾燒蠟燭
九天冰樹劑龍香周旋接武尚書履供帳留茵御史牀
臚唱閤門春色曙侍臣應奏慶雲章
繆郎中雪谷早行圖
十里寒林葉盡凋谷中深雪客行遙留連獻賦遊梁苑
辛苦哦詩過灞橋竹裂若聞金石奏山空不聽斧斤樵
未央前殿冰花滿郎吏催班已趁朝
龍虎臺應制
龍虎臺高秋意多翠華來日似鑾坡天將山海爲城塹
人倚雲霞作綺羅周穆故慙黃竹賦漢高空奏大風歌
兩京巡省非行幸要使蒼生樂至和
送安慶路教王中夫
南國煙花一萬重浮船春水正溶溶舒州城壯山偏護
博士官清印自封夜誦挑燈吟蟋蟀秋行攜酒采芙蓉
仙人李白今應在問訊時時過宿松
送胡古愚歸東陽(二首)
籍籍詩中一世豪瑤池三度食蟠桃小移夜雨紅蘭槳
旋翦春風白紵袍供奉冰銜從古貴東陽酒價近來高
行臺若見王公子道我官曹似馬曹(江東廉使王繼學也)
沈約才清不耐秋歸艎南去漫夷猶還家少拂雙鴛被
到闕重修五鳳樓袍色映江榮錦里詩聲傳紙快書郵
蘭溪畫燭非蓮炬春早來從十二斿
送客歸揚州
揚子江頭水拍天人家種柳住江邊吳娃蕩槳潮生浦
楚客吹簫月滿船錦䌫憶曾遊此地瓊花開不似當年
竹西池館多紅藥日日題詩舞袖前
送王參政上京奏選
滇池細馬蹋龍沙宰相朝天路不賒峽裏琴泉春作乳
月中珠樹夜成花三千禮樂尊儒術百二山河壯帝家
魚上禹門無點額直郎宣奏日當衙
贈内
幾年不入鹿門山妻子相看亦強顔桂樹有枝曾獨折
女蘿無蔓不同攀仙人樓上騎黃鶴野客籠中放白鷼
莫恨五湖波浪闊鬢毛歸去未全斑
送毛眞人還山
手提仙印碧霞裳賜履承恩自尚方雨灑石壇苔錦滑
日穿油幌竹書光葉鳬此日還滄海漢鵠何年下建章
琪樹萬叢芝萬本江南歸路水雲香
雜詠
步出汀洲拾翠翎仙家幢節樹亭亭山躋薈蔚籠紗縠
波瀉漣漪漾醁醽黃鶴來時天有日玄猿啼處夜無星
舟行又過淮南國招隱詞高世莫聽
玄眞觀借居
山光朝暮鳳池西襆被仙家共鶴栖且向竹林移坐具
都將柿葉寫詩題宅門好牓神清洞書燭終然太乙藜
昨夜玄壇星斗近步虚聲外望文奎
張居士
手種梧桐斲素琴親開墨沼寫來禽人間日日朱門別
江上年年碧草深勾漏丹砂慙自乞鹿門妻子願同尋
我今五十身多病翹首南雲望故林
送揚州方教授
煬帝宮前錦纜舟江都不是古揚州船中鏡鑄芙蓉月
江上簫吹楊柳秋芹藻有歌來士子魚鹽無賦到田疇
戴憑重席男兒事莫向淮南怨白頭
寄王繼學廉使
班超生入玉門關聖德如天遠賜環已有聲華通北斗
又將詞賦動南山薇垣春滿雲猶溼茘浦秋生月更彎
京國故人星散去病來題字不能刪
喜小孫誦書
弋釣爲生不負丞江關詞賦屬徐陵舊傳仙訣能餐玉
新試官箴合飲冰坐上看雲秋渺渺夢中聽雨夜澄澄
淮天七月猶多暑喜見孫兒學聚螢
無題(四首)
瓦溝銀竹曙翻江閬苑涼風滿石幢葛令寄來丹臼一
陶公歸去酒瓢雙梧桐寂莫陳宮井薜茘扶疎玉女窗
天畔地車呼小鳳桂花流水夜淙淙
鶴城十二曡瑤光琪樹懸秋四面香蛺蝶染花生粉白
玻瓈著酒煖金黃熏爐舊夢憑荀令燭釦閒吟屬沈郎
南國鴈來書不至江樓誰爲製荷裳
三湘瀟灑恨無潮烏鵲填河願有橋丹穴鳳來龍樹遠
海門魚去蜃樓遙已知京兆誇高髻不信章華鬭細腰
船尾横江春水急長年無事醉吹簫
愛酒書生白髮垂鸞膠獺髓豈能醫漢宮鬭草端陽節
唐殿穿針七夕時竹上礪房眞可買石間芝箭似難移
揚雄擬奏河東賦但乞君王酒一巵
次前韻(四首)
岷峨山下錦城江好買玄都翡翠幢竹種篔簹千萬箇
鳥飛鸂鶒兩三雙銅龍漏下春生水金馬神來霧入窗
花落天台招小隱胡麻飯熟石淙淙
切玉龍刀寶氣光袷羅半臂麝臍香茘枝囊蜜嫣嫣紫
盧橘團金顆顆黃秦氏故侯更漢主石家小婦嫁孫郎
江心誰鑄芙蓉鏡照見嫦娥織翠裳
錢塘八月水生潮(闕)筰千年竹架橋簟織龍鬚天路近
衣裁蟬翼渚宫遙府中丞相魚垂帶閫外將軍箭插腰
無奈黃金閒買賦雲間學得鳳凰簫
樂部韋娘舞小垂病來能召翰林醫嗔人書奏三千牘
勸客詩歌十二時金谷花枝隨雨盡石城江水逐潮移
世間若有神仙樹西去瑤池醉酒巵
龍門
萬壑奔流一峽開君王歲歲御龍來人間塵土常相隔
天上星辰到此廻草木四時承午日風雲半夜束春雷
自慚曾奏長門賦䟦馬徬徨念暴鰓
還過龍門
紫塞秋高鳳輦廻龍門有客去還來蕩摩日月崑崙坼
吐納風雲混沌開天地有神司主宰地靈無力戴崔嵬
誰吹石瀨成飛雨不使時人汚酒杯
送宋顯夫南歸
琵琶溝北識君初籍甚才華二十餘欲賦兔園干孝邸
不因狗監進相如瀟湘路熟逢知己韋杜天低望故居
㩦幼歸來拜邱壟南遊莫戀武昌魚
駕發上京
蒼龍對闕夾天閽秋駕凌晨出國門十萬貔貅騎騕褭
一雙日月繡旗旛講蒐獵較黃羊圈錫宴恩霑白獸尊
赫矣漢家人物盛馬卿有賦在文園
和袁伯長待制送虞伯生博士祠祭嶽鎮江
河后土
夫容仙掌坐中低后土霄光手可齊棧路蹴雲山有閣
蜀天常漏石無泥岐陽過馬應聞鳳陳寶停輈莫信雞
使者才華似揚馬題詩應近草堂西
次吳眞人梅花韻
羅浮庾嶺大荒濱燕薊冰姿好寄身地勝不招金谷客
賦成重寫洛川神碧窗逗日留私煦丹井呼泉漬古春
草木有知應自喜白衣如我是山人
五言絶句
雪中登郡城西亭二首
澗谷垂寒藤冰光見魚影歲暮風雪交敲瓶煮茶茗
飛花墮横塘鏡影照空額天路昭華管吹香慰幽客
弔節婦
白日松臺閟青山石槨沈空餘哭夫淚下入九泉深
題四皓圖(二首)
不聽高皇召還來太子宮阿&KR0034;人彘禍吾恨紫芝翁
鴻鵠歌雖壯長門事可憂閒居紫芝客終不似巢由
閒題樹葉上
秋意鳳城多涼飈奈夜何題詩滿霜葉不見洞庭波
馬戶
日午炊煙起人家半是農賣田當保馬無褐過三冬
朝歌
霧黯山沈樹風號路起塵朝歌醉王死周室又歸秦
墨竹扇頭
冰紈已却暑况此碧琳琅好伴玉麈尾涼颸滿高堂
李陵臺(二首)
故國關河遠高臺日月荒頗聞蘇屬國海上牧羝羊
蹛林聞野祭漢室議門誅辛苦樓蘭將凄凉太史書
歐陽原功銘馮少府墓
古鼎刻龍文新銘少府君欲聞蒿里輓零露濕秋墳
題猿圖
江渚無來鴈山樊有宿猿秋高盧橘熟巴月樹連村
偶成
山中木葉落江上水波生自是年年事漁樵不必驚
黃河
塵海東南下雲山西北高黃流蕩中潏萬里費波濤
節婦張氏
磨筓山月寒織素機石冷閨深鏡塵奩泉咽水結井
獨石
秋瀨喧石梁臨流不肯渡與客坐忘歸山寒日將暮
題王氏樓(二首)
岑樓臨曲水小檻背重城懶慢淮南客終須掉臂行
乳燕穿花去倉鶯拂樹來淮天春又夏獨立意徘徊
七言絶句
楊妃墓
漢廟衣冠照碧燐唐陵翁仲作黃塵馬嵬坡上棠棃樹
獨占秦原幾日春
帥臣子劉宗道藏其父之詩請䟦
將家子弟讀兵書欲斬樓蘭換印魚獨有劉郎偏醖藉
阿翁詩句作儲胥
鎖院獨坐書事口號
松間行屋無人到恰似篷船泊浪中午夜風聲敲雨點
夢廻錯認是漁翁
與庫庫子山郎中(時祈雨長春宮)
中郎齋沐醮星官風馬雲車下石壇深夜步虚詞更響
要將靈雨濕春乾
題劉伯宣哀輓詩
揚子橋邊水正波蘼蕪秋草徧陂陀江潮日日風聲急
似爲孤臣賦九歌
慶陽
苜蓿春原塞馬肥慶陽三月柳依依行人來上臨川閣
讀盡碑詞野鳥飛
驪山(三首)
繡嶺春來綠樹圓東風吹影入温泉華清夢斷飛塵起
玉鴈銜香墮野田
玉女泉邊翠藻多石池涵影媚宮娥可憐繡嶺啼春鳥
猶似棃園弟子歌
華隂道士長松下留我煎茶看古碑衣上征塵都莫洗
天風一夜爲君吹
洛中(二首)
龍門三月洛波清正是花時過故京尊酒不來芳樹遠
碧雲初合暮山横
東望梁園是故鄉懷歸夜夜夢池塘春城碧樹淮南路
飲酒當年似漫郎
七夕舟中苦熱
嘗憶銀牀桐泣露更思玉椀蔗流漿天孫初嫁龍綃薄
却恐秋河入夜凉
戲馬臺
將軍一叱廢千人未去掀髯便笑秦枉築高臺閒戲馬
漢王將地擬功臣
歌風臺
祖龍無廟托孤魂羽泣妖姬死更奔獨有沛中隆凖客
歌風臺上望鄉村
集袁王二學士詩爲首二句祖常足成之
石城月落鴉棲堞秋浦天青鴈拂簷春送亂紅浮酒面
山飄空翠濕書籖
送胡古愚還越(四首)
越江秋水得霜清夜夜天南婺女明客子布衣風又急
世間無用是才名
北風吹鴈不成行揚子江邊上夜航剡紙題詩三百首
人來爲我說錢塘
秋樹紅時客欲歸江寒潮小鷺空飛東陽有酒堪賒飲
莫問桐廬借釣磯
送客歸山天正霜吳江蠏美橘初黃上林千樹櫻桃熟
莫戀金華是故鄉
過故相宅
瓦墜當簷燕不來白頭老妾賣花栽舊時小吏今身貴
羞近門西上馬臺
閩浙之交
月出山頭犬吠雲隔林鐘磬鶴應聞老僧見客閒留坐
風落松花滿寺門
出都
潞水年年沙際流都人車馬到沙頭獨憎楊柳無情思
送盡行人天未秋
獨立
玉署凉生試裌羅階庭新雨長青莎睡醒獨擬三都賦
不換人間瑞錦窠
誚燕
風雨池塘鬭頡頏春來秋去一生忙世間多少寬閒境
辛苦營巢傍屋梁
送廬山周道士
崆峒移得三株樹獨向江邊種未成南國祗應仙露少
却來天上瀉金莖
送侯嵓亮
西南萬里青山路君在峨嵋第幾重莫愛平羌江上水
明年京國約相逢
題道友舒貴和扇
吳蠶入繭素絲多乞與天孫織扇羅冰雪地清天不暑
月中仙子種桫欏
宋高宗書光武度田圖
漢家自有雲臺像誰取丹青畫度田宋主欲興江左業
却將書字送長年
暑雨
凉生紗縠玉秋清雨氣霏霏滿鳳城湖上荷花雲錦爛
不能臨水一閒行
蜀道士歸儒
青城羽客燒丹罷要近東家問六經却笑山隂痴道士
白鵝閒覓寫黃庭
功德使薩木丹巴勒藏
英宗皇帝所賜御書中有御製詩云月色清
吾心日光照吾民十字大哉君人之言也又
云明仁殿書賜旦謹贊詩四句於後
英宗朝坐明仁殿賜旦新書日月中河漢昭回光氣在
凄凉空抱小臣弓
丁卯上京
山雨晴時已是秋苑中行殿日華浮長楊十萬旌旗宿
不使飛霜入畫樓
參議府坐贈左右司郎中
西曹清峻東曹劇綠水紅蓮兩幕開獨有議郎官似我
手持書字近三台
春風御馬圖(二首)
龍種拳竒十二閑進來新自玉門關連錢赭白生珠汗
天子長楊羽獵還
春風楊柳華山陽肥澤都能照地光天下太平無汗血
還堪立仗事君王
蔡琰圖(二首)
胡月還如漢月圓龍堆沙水咽哀絃文姬此夕穹廬夢
應到春閨舊鏡前
蹋歌誰唱木腸兒頗念中郎哭女時衛霍不生陵不死
望鄉臺畔盡相思
御溝春日偶成
御溝流水曉潺潺直似長虹曲似環流入宮墻才一尺
便分天上與人間
題墨竹
山雨蕭蕭濕翠旌雲中仙度鳳吹笙苔衣生滿空林石
放鶴歸來獨自行
趙中丞折枝圖
洛陽春雨濕芳菲萬斛胭脂染舞衣帳底金盤承蜜露
東家蝴蝶不須飛(牡丹)
乘槎使者海西來移得珊瑚漢苑栽只待綠隂芳樹合
蕊珠如火一時開(石榴)
館娃宮裏醉西施不覺秋生水殿時酒病却嫌丹粉惡
洗敉天上影蛾池(芙蓉)
火齊珠紅拂翠翹石家步障曉寒消千枝臘炬燒春夜
羯鼓催花打六么(山茶)
鶴索詩引頸長鳴戲以答之
一聲清唳九臯秋竹裂松搖不自由老衲彈琴來度曲
粼粼沙水枕門流
次王參政延福宫韻(八首)
五粒松脂下石扉山花春鳥拂簷飛道人自煮青精飯
學得仙方上馬歸
仙子新開白鶴亭畫雲十二列山屏簾光香轉凉颸細
坐讀南華問大庭
蕊珠宮闕畫雲扉么鳳桐花白日飛冰水藕絲清暑宴
偷桃方朔醉忘歸
唐家漲水望雲亭三月千花隔障屏不似仙人華綠洞
雙笙吹鳳五芝庭
太乙神來月轉扉石壇秋冷葉初飛丹方可是無消息
遼鶴千年始一歸
道士南來說敬亭雲林千曡翠光屏寫書更問瀛州叟
幾日丹牀滿後庭
翠瓦金鋪白玉扉松階五色鳳凰飛夢中不覺神仙境
却是彤庭得奏歸
草玄誰到子雲亭莫笑童烏短似屏學士横經趨虎觀
將軍躍馬出龍庭
雜賦(二首)
水村山店屋横斜行盡長淮恰到家雨雨風風六十日
年光多半在天涯
空江木落月輪高千里清光見羽毛喚起長年夜吹笛
右持杯酒左持螯
到家
山房百本梅花發盡是先生手自栽不似旗亭楊柳樹
迎人來丫送人回
道士彈琴圖
龍門千尺高桐樹天上移來石上栽斵得春雷鳴玉澗
青鸞黃鵠一時回
寄王繼學
八詠樓高風月清故人持節駐江城老來不覺俱多病
藥裹隨身處處行
絶句
春雲五色建章西流水平橋兩岸低客子年光偏易失
御溝楊柳又鶯啼
舟中送干同知朱縣丞南歸
青山白鳥坐中没渭樹江雲别後思四海同年幾兄弟
知君日有寄來書
絶句
翡翠明珠載畫船黃金腰帶耳環穿自言家住波斯國
只種珊瑚不種田
閒題
視草堂深白晝遲瀛洲仙子到來時閣鈴不響文書靜
相對鼇峰日賦詩
次韻王繼學
三伏灤京酒醆同分飛鴻鴈怨秋風誰知山店前宵月
只在盧仝草屋中
和李彦方
寄書日日問滄洲莫打江鷗與海鷗春水滿溪畦稻發
洛陽花好不須游
樂府歌行
南方賈客辭
江岸琅玕悲帝婦雲光漏日波含霧瀧船初下鷓鴣林
青幘蠻郎占龍戶千尋高杉生翠微北人去買蕉葛衣
雞骨卜神銅鑄鼓却憶冰紈將北歸
踏水車行
松槽長長櫟木軸龍骨翻翻聲陸續老父踏車足生繭
日中無飯倚車哭乾田犖确稚禾槁高天有雨不肯下
富家操金射民田但喜市頭添米價人生莫作耕田夫
好去公門爲小胥日日得錢歌飲酒朝朝買絹與豪奴
識字農夫年四十欲踏水車脚失力宛轉長謠隴畆間
誰能聽此無悽惻
繅絲行
繅車軋伊繭抽絲桑薪煮水急莫遲黃絲白絲光縰縰
老蠶成蛹啖兒饑田家婦姑喜滿眉賣絲得錢買羃䍦
翁叟慣事罵婦姑只今長男戍葭蘆秋寒無衣霜冽膚
鳴機織素將何須翁叟喃喃罵未竟當門叫呼迎縣令
騶奴横索馬鞭絲婦姑房中拆纑經
拾麥女歌
壠雉飛桑扈鳴老蠶入簇繭欲成原頭腰鎌者誰子刈
麥歸家作餅餌心知棲畝有滯穗惻惻忍收寡婦利寡
婦持筐衣藍縷終朝拾麥滿筐筥兒啼婦悲竈無火寒
漿麥飯晡時取豈不見貴家妾豈不見娼家婦繡絲繫
襦蓮曳步銀刀繪魚佐酒杯狎坐酣歌愁日暮拾麥女
拾麥女爾莫嗟爾莫憂人生賦命各有由前年貴家妾
籍入爲官婢今日娼家婦年老爲人棄貧賤艱難且莫
辭畢竟榮華成底事
古樂府
天上雲片誰剪裁空中雨絲誰織來蒺藜秋沙田鼠肥
貧家女婦寒無衣女婦無衣何足道征夫戍邊更枯槁
朔雪埋山鐵甲澁頭髮離離短如草
河西歌效長吉體
賀蘭山下河西地女郎十八梳高髻茜根染衣光如霞
却召瞿曇作夫婿紫駝載錦凉州西換得黃金鑄褭蹄
沙羊冰脂蜜脾白箇中飯酒聲澌澌
淮南漁歌(十首)
掉船淮水上晒網赤岸南船中捕來魚賣錢買魚籃
小艇如鳬鷖湘東紫杉木載家復捕魚夜夜繫江竹
市中買蠶絲新結横江網江中魚已盡又結網十丈
白雲渡深竹野水過斜橋鳴榔下淮浦笭箵帶朝朝
船過蒹葭浦人家喚買魚回船泊柳岸却問種樹書
長年爲漁郎稅魚與鹽官誰云無鄉縣兵籍在邯鄲
渡江問魚價人來索酒錢婦姑亦不惡便煮縮頭鯿
桃花水初漲磯頭好下罾取得金鯉魚去換縛船藤
賣魚向城市陌上遇王孫爭買雙銀鯽持去贈紅裙
烏鬼項細細吞魚不下咽海鷗觜亦短銜魚入野煙
兩頭纖纖(五首)
兩頭纖纖桫欏子半白半黑遼東豕腷腷剥剥琢玉几
磊磊落落舞劒士
兩頭纖纖小兒繃半白半黑目中睛腷腷剥剥海岳兄
磊磊落落將軍營
兩頭纖纖千畝梔半白半黑大纛旗腷腷剥剥解角麋
磊磊落落磨崖碑
兩頭纖纖北斗杓半白半黑千金貂腷腷剥剥山中樵
磊磊落落雲間鵰
兩頭纖纖蝟上毛半白半黑筆中毫腷腷剥剥擊雲璈
磊磊落落斬馬刀
北歌行
君不見李陵臺白龍堆自古戰士不敢來黃雲千里鴈
影暗北風裂旗馬首回漢家衛霍今何用見說軍還如
裹痛不思百口仰食恩豈念一身推轂送如今天子皇
威遠大磧金山烽燧鮮却將此地建陪京灤水回環抱
山轉萬井喧闐車戛輪翠華歲歲修時廵親王覲圭荆
玉盡侍臣朝紱蠙珠新高昌勾麗子入學交趾蠻官貢
麟角斗米三錢金如土國人謳歌將軍樂將軍樂四海
清吾皇省方豈田獵觀風察俗知太平
擬白頭吟
君家四壁立妾家萬黃金憶初未相知良媒頼鳴琴遂
以身許君偕老畢所願如何忍相忘恩情忽中斷昨朝
雙鴛鴦今夕守空牀茂陵展嬿婉還彈鳳求凰凉月凝
玉露秋聲在庭樹歌我白頭吟相子長門賦紅淚濕芙
蓉綠苔鬱葱籠差看舊雙鏡不敢歸臨卭
西施怨(三首)
吳王水殿看芙蓉十二簾櫳罨畫重新得西施顔似玉
不教宮漏滴銅龍
妾家本在苧羅山一入吳宮便不還自是夫差心未醒
枉將亡國怨朱顔
爲妾輕身作館娃妾心刺血報夫差范生事主還無策
教妾傾人亦可嗟
車簇簇行
李陵臺西車簇簇行人夜向灤河宿灤河美酒斗十千
下馬飲者不計錢青旗遙遙出華表滿堂醉客俱年少
侑杯小女歌竹枝衣上翠金光陸離細肋沙羊成體薦
共訝高門食三縣白髮從官珥筆行毳袍衝雨桓州城
次韻端午行
羅襦垂垂扇奩歇守宮持紅不數蝎挏官馬酒銀流澌
内饔餅啖酥凝雪灤水之陽漢陪京拂天翠華風日清
繡絲鞋牆擅南陌玉環鏡鼻專東城射柳王孫五花馬
醉來見客不肯下擷藍攬綠鬭草嬉靈運無須更誰詫
香爐薰衣今幾人蘭階晝永簾光勻圍坐屏風罨畫劇
杯中菖蒲笑回春
前宛轉曲
紫檀出海南削成琵琶槽上有鴛鴦絃彈曲聲嘈嘈客
問此何聲新聲名絳桃一奏桃始華再奏花枝斜笑靨
頰暈粉仙源飯蒸霞度作新聲曲春樹雙鶯逐雙鶯逐
擲金梭魚藻蕩圓波陌上行車帶結羅絳桃年少光隂
多
蕭性淵善鼓琴予嘗爲之作我思操今自和
林歸再任廵徼之職於江南比行又求予詩
遂爲賦漢銅馬式歌以送之
漢家金銅鑄馬式求馬相此不失一塞上將軍得一匹
驌驦如龍高八尺日斜騎出隂山道獵獵霜風鳴淺草
鞍後並懸雙白狼歸來穹廬月弓好江南綠蕪春接天
只須一抹蹴雲煙摩訶舊是將軍種酒涴青衫學控弦
楊花宛轉曲
空中游絲已無頼宛轉楊花猶百態隨風撲帳拂香奩
度水點衣縈錦帶輕薄顚狂風上下燕子鶯兒各新嫁
釵頭燼墜玉蟲初盆裏絲繅銀繭乍欲落不落春沼平
無根無蔕作浮萍纈波繡苔總成媚人間最好是清明
清明豔陽三月天帝里煙花匝酒船石橋横直人家好
小海白魚跳碧藻榆莢荷錢怨别離不似楊花宛轉飛
楊花飛盡綠隂合更看明年春雨時
公子行
綠香繡帳垂流蘇牀頭三尺紅珊瑚十八窈窕秦羅敷
曲房小步璫鳴襦高堂公子吹笙竽百斛明珠買氍毹
蘭燈桂漿炙文魚但苦不駐羲和車
擬唐宫詞(二首)
華清水殿繡芙蓉金鴨香銷寶帳重竹葉羊車來別院
何人空聽景陽鐘
長門月轉漏聲催自熨寒衣減帶圍休怕官家嫌體弱
細腰曾是楚王妃
贈陳衆仲纈雲辭
纈雲織波射金水郎君水西着皮履南陌紫塵十丈高
捋鬚買酒意氣豪萬里將書憑海鳥茘枝千顆團團小
天津不隔少微星閶闔門開夜光曉
雜言
題太白晴碧圖
我聞天星之精化爲石况爾柱地名太白又聞崑崙崆
峒天壇禹穴雲爲衣何如錦樹翠蘚錯落照晴碧山寒
日暮虎豹遠髣髴巉巖霧雨澀淮南筍鞋今不至令人
塵笠歌青壁
李仲淵御史萬竹亭
君不見江有蛟龍宫又不見竹有鳳凰實江波沈沈竹
林合中涵絪緼太古色君侯亭子書帙光依微靜綠棲
墨香東家絲桐閒高堂我方與客歌篔簹狎蛟龍兮騎
鳳凰渭川淇園在何鄉
喜知經筵蔡國張公至
行夷猶憺容與載兩旗駕四牡踰曾山遵大路日在天
雲作雨將至止德容度晨修觀適帝所
楊孝廉義烏
密雲縣裏日欲西楊家樹上烏來棲啞啞鳴聲似兒啼
日出捉蟲哺母饑君不見延秋門姑蘇臺詩人歌曲至
今哀烏兮烏兮去復來孝子有念烏無猜
商學士萬里圖
曹南商君儒家子身登集賢非畫史酒酣氣豪不敢使
揮灑山水在一紙咫尺萬里乾坤意人言造物眞兒戲
盤紆流動各有象變化倏忽風雲至吾觀崑崙西月出
更觀扶桑東日生形勢開合限内外分野上合星辰精
大禹鑄九鼎鄒衍外九州豈但草木異乃有鬼魅憂噫
嘻奉常官禄薄百錢縫囊貯邱壑爲爾作歌還一噱何
年淮南戴青箬
聯句
秋雪聯句同袁伯長賦
白帝欲返馭(伯長)玄神已先驅南山黯遐睇(祖常)西顥
阻清歈刻雲環珮雜(伯長)剪水瓊瑰敷金英受剛潔(祖)
(常)丹桂遭模塗高標變鬒髮(伯長)爽氣通微軀羣隂孤
陽僨(祖常)積素五采腴路脩天鵝疑(伯長)穴覆野兔呼
蟬猶抱殘槐(祖常)鴈仍驚折蘆滉瀁露莖溜(伯長)空清
冰柱酥或云勢已盛(祖常)又言理非殊先時明堂嚴(伯)
(長)薄刑蓐收誅浮華敵春澌(祖常)歛實侔冬輸慘立各
動色(伯長)沈思儼徐趨鴻鈞轉橐籥(祖常)緹室潛葭莩
觀物昧休徵(伯長)永歌啓貞苻(祖常)
鸚鵡聯句同王繼學賦
雕籬居啄桃(繼學)袨服儀采綠南荒孕靈質(祖常)西顥
發麗曲頸綬紅縈絲(繼學)喙棘頳屈玉蓄慧婉含章(祖)
(常)襮彩粲成縟能言貫珠舌(繼學)善舞凌雲躅金眸肖
韝隼(祖常)珍畜異巢鵠層塔寶舍利(繼學)深杯注醽醁
流丹曙林度(祖常)墮翠春洲浴石鏡影毰毸(繼學)銅梁
步陸續題賦吾豈能(祖常)入貢應爾錄(繼學)
都城南有道者居名松鶴堂暇日同東平王
繼學爲避暑之遊因作松鶴聯句
偃雲聳層霄(繼學)警露落古雪虬枝憙垂澗(祖常)鷺羽
陋鳴垤蟠石千歲苓(繼學)頂朱百齡血胎禽哺春巢(祖)
(常)乳脂凝沍節舞蓋竽籟喧(繼學)啄粒苔蘚囓玄玉薰
麝煤(祖常)碧脛溢雞榤陟岳秦爵崇(繼學)授甲衛軒劣
沐髮豹霧深(祖常)引吭鳳竹裂風馭八極小繼學河舟
三翼拙魯縞曳䙰褷(祖常)夏社挺嶻嶭任重明堂材(繼)
(學)言歸華表別拳縮包胥立(祖常)堅剛伯夷烈延世餌
芳液(繼學)顧步炫高潔作室擅兹美(祖常)觀物入獨閱
誓將束囊書(繼學)從爾解珮玦(祖常)
至治癸亥八月望同袁伯長虞伯生過槍竿
嶺馬上聯句
有嶺名槍竿(伯長)其上若棧閣白雲亂石齒(伯生)青峰
轉帘脚積冰太古隂(祖常)出礦無底壑馬飲沆瀣泉(伯)
(長)鷹盪扶搖幕轍蹟委垂紳(伯生)人聲發虚橐舄飛接
鳥背(祖常)羽没疑虎膊霧松秋髮長(伯長)霜果紅頰薄
斤樵不知疲(伯生)獨往端有愕兢兢矛頭浙(祖常)杌杌
井口索凝睇見日觀(伯長)引手探月廓南下渺塵海(伯)
(生)北廣絡沙漠金橋羣仙遊(祖常)寶塔百神鑿禽鳴蜀
帝魂(伯長)鐵鑄石郎錯闌干掛鈎衡(伯生)攙搶歛鋒鍔
屬車建前矛(祖常)馳道徇嚴柝載筆三人行(伯長)弭節
半途却(伯生)
天慶寺納凉聯句同王繼學賦
槐幄夏隂繁(繼學)石池暑氣清高堂瞰福田(祖常)邃宇
依王城午磬梵唄集(繼學)夜廊酥燈明龕經鬱金字(祖)
(常)璧礎承丹楹寂寂鴿棲罘(繼學)宛宛燕穿榮露葵炫
晝豔(祖常)霞藥敷陽英境閴便靜適(繼學)心古樂高情
逍遙祗園賞(祖常)迤邐廬社盟山枕籍雲潤(繼學)水簟
凝冰輕飯孟給香積(祖常)袈衲褫華纓海圖岩壑拆(繼)
(學)天學音聲鏗茘牆護筠粉(祖常)桐甃沈榴瓔共忻朋
簪合(繼學)敢謂詞鋒幷睥睨荒草棘(祖常)横縱按林坰
幽尋振塵鞅(繼學)雅談止飛觥鄙哉河朔飲(祖常)投幘
得世名(繼學)
中州名賢文表卷十六
