中州名賢文表卷五明劉昌編
許文正公
詩章
觀物(二首)
裸袒遊市門逢人遽侵侮俄而被捶撻號痛淚如雨若
輩懵不靈妄動招危傾云何大夫士亦甘此由行行路
細如縷間關何權數久久成拙謀一往竟不悟我始窺
其端居寬尚盤桓盤桓非懦怯後事當無難
事物形雖同中間勢各異推遷無寧期倏忽幾易位智
者識機微安焉處平易人生貴無私莫使見聞累
遊黃華
我生愛林泉俗事常鞅掌十年苦煩劇一念愈傾仰峰
巒看畫圖雲煙入想像心已久成癖欲忍不可強荷有
敬齋公恒以善相長擕我遊黃華一洗塵慮爽行行歎
竒絶舉目皆勝賞鏡臺聳百嶮瀑布落千丈石苔積重
㾗溪風動幽響使我躁競息豁爾心志廣恍如夢中身
翺翔千古上回首聲利場誰能脫塵網還家擬鄰居求
田冀接壤便許樸鈍資於此静中養
有感
嬌兒未成人病苦不肯退憂傷動中懷慘慘心欲碎老
妻情更惡中夜泣相對何如早還歸山陽墳壠在生平
所願心輾轉不得遂十年誤同遊回首只多愧病連肝
肺深因覺妻子累悠悠故鄉情滴滴眼中淚狐死知首
丘人生戀鄉土我心久焦勞宿疾安能愈所貴還故鄉
遺骸近先祖他事足歎嗟西風動寰宇歸興不可遏歸
程待何時悠悠故鄉心一夕千里馳西風動霄漢慘慘
令人悲況我多病身天涯久棲遲交遊義難忘豈忍輕
别離重念丘壠遠嬌兒正愚痴因循死異邑後世將何
遺所願經營日及此未全衰樹桑墻以下開畦水之湄
既得紓困難且可為鎡基幼無孝悌稱老無恩澤施唯
有近先塋一死乃其宜諸君苦留連雅意金蘭期我自
無遐福形骸變焦萎生平尚求友得友還差池中懷起
愁歎欲别難為辭試將問吾廬何日當西之緩急有擬
議行止更無疑作詩叙悃款為報吾親知
送竇清叔
初來識君面此行見君心匡時有長策慮遠憂且深俗
情取近效雅意入幽沈人生貴所依所依貴知音我本
貧賤士多君遠相尋未得辦一飯胡為遽分襟征鴻出
遠塞西風動疎林去去渺萬里何年酒同斟含情望無
極白雲障孤岑
讀東門行
貴德德乃顯尚力力為優二者各有時天運非人謀方
其貴德時貧賤固可羞及其尚力世聲譽將何求人生
苟辨此出處皆無憂但恐利欲困由非所當由足躡虎
狼尾手撩虺蛇頭一觸禍患機相尋未能休所頼天挺
才砥柱岌中流處義曲而盡責身重以周報復不至起
冤恨無停留
别西山
大山如蹲龍小山如踞虎煙嵐鬱蒼翠遠近互吞吐我
來蘇門居遨遊成樂土策杖望朝雲捲簾看暮雨佳意
豁塵腥勝概入談麈使我鬱陶消使我勞瘵愈生平鄙
吝心一洗出千古回首聲利人何殊坐囹圄遠役非素
懷況有䟦涉苦吟鞭裊東風遲遲如去魯芳菲二三月
追遊盛梅塢歸來願無違一觴期對舉
林慮山
我愛林慮山不處要路津兹焉幾千古絶彼朝市塵我
來成素交澹澹日益親形骸兩相忘誰主復誰賓充然
樂我饑怡然樂我神朝光連暮色佳意含餘春衆物欣
有托吾廬行亦新詩書詠而歸況有耆德鄰
訓子
干戈恣爛漫無人救時屯中原竟失鹿滄海變飛塵我
自揣何能能存亂後身遺芳藉遠祖隂理出先人俯仰
意油然此樂難擬倫家無甔石儲心有天地春況對汝
二子豈復知吾貧大兒願如古人淳小兒願如古人真
平生乃親多苦辛願汝苦辛過乃親身居畎畆思致君
身在朝廷思濟民但期磊落忠信存莫圖苟且功名新
斯言殆可書諸紳
和吳行甫雨雹韻
山雲突起凌碧虚怪狀竒態成須臾驚風急雨送飛雹
飄驟散落千萬珠半空光冷掣電火平地聲走轟雷車
神龍奮怒乃若此不識造物將何如默知嘉禾半漂沒
坐看積潦横穿窬小民咨嗟起愁歎謾執俗議尤當途
當途於今藐房杜機略自知天下無有財足使人羡慕
有勢足使人奔趨不考隂陽論調爕肯紓徵歛矜號呼
今年金繒滿千䭾明年好上登封書
觀物
萬物備吾身身貧道未貧觀時見物理主敬得天真心
爽星辰夜情欣草木春自憐斵喪後能作太平人
北門觀漲
雨水添新漲陂湖沒舊痕人迷堤口路船上樹頭村歲
事知全誤秋耕未可論誰憐徭役外天亦恡深恩
憶賈君玉
賈君清介士吾輩鮮能羣守志王元伯甘貧范史雲銅
臺書廢讀東郡酒方醺何日尋先約青燈共夜分
病卧
一病連三載孤身萃百憂干戈良未已妻子若為謀生
可陪諸弟歸當老故丘難忘終始意忍死更遲留
不寐
秋宵初感慨展轉不成眠老況青燈外羇愁白髮邊蹉
跎嗟往事安稳憶歸年却起開門望霜清月滿天
戲學老杜去蜀詩
十載他鄉寓千山故國賒如何虚度日不肯去還家往
事知難及餘生度可涯願言心益競無用苦傷嗟
别友人
良朋不易得此去復誰羣别酒無勞勸濃愁已自醺間
關花外鳥冷淡日邊雲莫唱陽關徹離聲忍更聞
喜秋晴
苦雨傷秋稼朝雲忽放晴碧虚雲盡捲滄海日初升久
客天涯興耕夫隴上情雞豚并社酒處處是歡聲
喜晴
曉色開晴望春風破客顔綠紆東去水青起北來山魏
府方期往共城巳夢還芳菲梅塢盛要醉竹花間
趙氏南莊
曉起北窗凉清談戢羽觴入簾花氣重落地燕泥香夢
裏青山好吟邊白日長秋風載書籍相對築茅堂
夜雨
苦雨變秋霖瀟瀟入夜深亂敲驚葉脫清響雜蛩吟往
事十年夢故鄉千里心西風助凄切不管客難任
登城西故臺
薰風不解愠凉氣欲生秋往事都成夢離心秪自愁蒼
皇原上草寂寞水邊丘却憶家山好言歸未有由
病中(二首)
花透香風入短櫺草抽新綠倚柴荆正憂多病作身累
還喜幽居見物情花為可觀遭夭折草因無用得欣榮
世間巧拙多相半不許區區智力争
春來秋去客中情轉首光隂十歲經學苦鍊成心上赤
愁多消却鬢邊青眼前世事番棋局夢裏家山憶畫屏
何日歸同林下友笑談書史挹餘馨
中秋不見月繼竇先生韻
撥去塵機得暫閒秋蟾思比去年看誰知黯黯隂雲合
故作凄凄夜色寒好友不來傾醁蟻詩人徒想凭闌干
世間萬事難前定付與無心却較安
游孫氏别墅
聞道孫家别業新招呼諸子共尋春紅韜瘦蕾花初動
黃染輕梢柳未勻興況便為生意好風光殊比畫圖真
閒遊對此懽無極慰我年來老病身
病中有感
十載天涯客寄身今年憔悴不堪聞病來與死傳消息
老去無家遺子孫故里歡游頻入夢春城凝眺獨銷魂
如何藉我知音力五畆歸耕沁北村
游黃華
聞道黃華山水好我來一覽氣增豪鏡臺對聳千峰起
瀑水驚噴萬仞高曉色雲煙生洞府霽天霏靄散林臯
憑誰早遂終焉計日日登臨不憚勞
七月望日思親
憑却千思與萬思音容無復見當時草窗夜静燈前語
蔬圃春深膝下嬉將謂百年供色養豈期一日變生離
太山為礪終磨盡此恨綿綿未易衰
桃溪歸隱
果肯歸來學隱淪閒中别有一乾坤可人碧草自生意
入枕朱絲醒醉魂花滿春風看錦浪水明凉月話黃昏
此中意趣知多少莫向簪纓取次論
贈竇先生行(二首)
西山山下覓幽村水竹鄰居擬卜君豈意天書下白屋
便收行李入青雲功名准與英賢立得失防因去就分
萬里風沙渺南北請歸消息幾時聞
莫謝風沙老不禁斯民久巳渴商霖願推往古明倫學
用沃吾君濟世心甫治看將變長治呻吟亦復化謳吟
千年際會真難得好要先生著意深
謝梁安撫惠田
晚年幽興入幽居擬即君侯置一區令德久思親慷慨
佳田今許乞膏腴太行西對千峰玉淇水東窺萬斛珠
幸著此身於此老願從樂正五人俱
用行甫韻
蛟鼉不肯脫淵深鳥雀還知宿茂林笑我羈孤成蹇蹇
於今衰老復駸駸困來未易追前事病久猶當屈壯心
聞道西溪田可得安棲從此有佳音
晚步西溪
拉友西溪晚步聯西溪佳景麗秋天日廻林影蒼煙外
風轉灘聲白鳥前迅走雙輪機磨巧連安獨木小橋偏
老年活計尋幽隱須擬岡頭置一廛
偶成
屈指年華四十三歸來憔悴百無堪遠懷未得生前遂
俗事多因困後諳百畆桑麻負城邑一軒花竹對煙嵐
紛紛世態終休論老作山家分亦甘
荅董端卿(二首)
性鈍難開似石堅可當名與士人連中懷負赧逃無地
老日歸休幸友賢但想諸兒傳世業豈虞千載綴民編
區區力穯何堪道不是顔家郭外田
钁劘腁起掌中堅檐稳椎高與項連涉世更誰如我拙
保身從昔慕君賢青山有約期終老白日無功閱舊編
慚負新詩未能謝且容竭力趁耕田
和姚先生韻
去去迷途莫問津問來還恐不知真因時用舍固有命
與道卷舒宜在人百尺竿頭愁據險一菴林下樂為鄰
孰輕孰重何須論夢想故園桑柘春
登天王臺
樓閣荆榛幾變更登臨因見古今情當年盛跡無從問
依舊春風草又生
宿卓水(四首)
腹餒衣單坐未温可堪開口話犧文西風更動瀟瀟竹
清徹先生十一分
寒缸挑盡火重生竹有清聲月自明一夜客窗眠不稳
却聽山犬吠柴荆
水有清聲竹有風我來端欲豁塵蒙明朝杖履西城路
悵望家山翠靄中
山水年來滿意看只無幽竹伴幽閒從君願乞龍孫去
栽向西城空隙間
大暑登東城(四首)
雲間畏日不肯下天際好風殊未來安得盆傾三尺雨
暑天一洗絶塵埃
三丈危城日暮登暑威殊不霽憑陵何時太華高峰上
細嚼松隂六月冰
本期蕭散築幽深豈慮煩蒸苦見侵五夜懊憹眠不得
幾乎消絶愛山心
瘴癘蟠空久不開壟苗枯死旱成災蒼生夢寐思霖雨
誰有當年傅說才
風雨圖
南山已見霧昏昏便合潛身不出門直到半塗風雨横
倉皇何處覓前村
别友人
永懷不得遂偃卧惜分隂沁北田園計山東故舊心
詞調
沁園春
自笑平生一事無成險阻備經記丁年去國干戈擾攘
舊遊回首蹤跡飄零魯道塵埃齊封景物旅況悠悠百
恨增斜陽裏對西風灑淚魂斷青冥家園未得躬耕
又十載羈棲古魏城念拙謀難遂丹心耿耿韶華易失
兩鬢星星五畆桑田一區茅舍快與溪山理舊盟橋邊
柳安排青眼待我歸程
鷓鴣天
土榻侵尋半夜風眼羞無睡強䑃朧新詩暗琢拳攣裏
往事都思展轉中膚起粟脊彎弓須知玉汝是天衷
墦間也去隨人乞怎立當年濟世功
滿江紅
親友留連都盡道歸程匆逼還可慮干戈搖蕩路途囏
厄萬事豈容忙裏做一安惟自閒中得便相將妻子抱
琴書青山側行與止吾能識成與敗誰能測但糲飡
餬口小窗容膝桑梓安排投老地詩書准備傳家策便
蘇張從此論從横心難易
沁園春(墾田東城)
月下簷西日出籬東曉枕睡餘唤老妻忙起晨餐供具
新炊藜糝舊醃藍蔬飽後安排城邊墾斸要占蒼煙十
畆居閒談裏把從前荒穢一旦驅除為農换却為儒
任人笑謀身拙更迂念老來生業無他長策欲期安稳
敢避﨑嶇達士聲名貴家驕蹇此好胷中一點無歡然
處有膝前兒女几上詩書
滿江紅(别大名親舊)
河上徘徊未分袂孤懷先怯中年後此般憔悴怎禁離
别淚苦滴成襟畔濕愁多擁就心頭結倚東風搔首謾
無聊情難說黃卷内消白日青鏡裏增華髮念歲寒
交友故山煙月虚道人生歸去好誰知飬事難雙得計
從今佳會幾何時長相憶
中州名賢文表卷五
