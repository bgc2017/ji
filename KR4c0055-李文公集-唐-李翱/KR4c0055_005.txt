李文卷第五
文七首
知鳳國馬說截冠雄雞志
題燕丹傳後邦禹言送馮定序
雜說二首
知鳳
有小鳥止扵人之家其色青鳩鵲鳥之属咸來哺之
未久野之鳥羽而蜚者皆以物至如將哺之其蟲積
焉群鳥之鳴聲雜相亂是鳥也一其鳴而萬物之聲
皆息人皆以為妖也吾詎知其非鳳之類邪古之說
鳳者有狀或曰如鶴或曰如山鷄皆與此不相似吾
安得知其鳳之類邪鳳禽鳥之絶類者也猶聖人之
在人也吾聞知賢聖人者觀其道由黃帝堯舜禹湯
文王至扵孔子顔回不聞記其形容有相同者是未
可知也如其同也孔子與顔回並立于時魯國人曷
不曰孔之回而顔之丘乎是可知也陽虎之狀類孔
子聖人是以畏扵匡不書七十子之服于陽虎也有
人焉其容貌雖如驩兜悪來顔回子路七十二子苟
徔而師之者斯為聖人矣故曰知賢聖人者觀其道
似鳳而不見其靈者山鷄也則可視其形而鳳之云
邪天下之鳥雖鳳焉鷹鸇鵾鴻其肯鳳之邪是鳥也
其形如斯群鳥皆敬而畏之非鳳類而何鳥至於宋
州之野當貞元十四年
國馬說
有乘國馬者與乘駿馬者並道而行駿馬囓國馬之
&KR1058;血流于地國馬行步自若也精神自若也不爲之
頋如不知也既駿馬歸芻不食水不飲立而慄者二
日駿馬之人以告國馬之人曰彼盖其所羞也吾以
馬往而喻之斯可矣乃如之於是國馬見駿馬而鼻
之遂與之同櫪而芻不終時而駿馬之病自已夫四
足而芻者馬之類也二足而言者人之類也如國馬
者四足而芻則馬也耳目鼻口亦馬也四支百骸亦
馬也不能言而聲亦馬也觀其所以爲心則人也故
犯而不校國馬也過而能改駿馬也有人焉恣其氣
以乘人人容之而不知者多矣觀其二足而言則人
也耳目鼻口亦人也四支百骸亦人也求其所以爲
人者而弗得也彼人者以形骸爲人國馬者以形骸
爲馬以彼人乘國馬人皆以爲人乘馬吾未始不謂
之馬乘人悲夫
截冠雄雞志
翺至零口北有畜雞二十二者七其雄十五其雌且
飲且啄而又狎乎人翺甚樂之遂掬粟投于地而呼
之有一雄雞人截其冠貎若營群望我而先來見粟
而長鳴如命其衆雞衆雞聞而曹奔於粟既來而皆悪
截冠雄雞而擊之曳而逐出之已而競還啄其粟日之
暮又二十一其群栖于楹之梁截冠雄雞又來如慕
侣將登于梁且栖焉而仰望焉而旋望焉而小鳴焉
而大鳴焉而延頸喔咿其聲甚悲焉而遂去焉至于
庭中直上有木三十餘尺鼓翅哀鳴飛而栖其樹顛
翺異之曰雞禽于家者也俻五德者也其一曰見食
命侣義也截冠雄雞是也彼衆雞得非幸其所呼而
來耶又奚爲既來而共悪所呼者而迫之耶豈不食
其利背其惠耶豈不喪其見食命侣之一德耶且何
衆栖而不使偶其群耶或告曰截冠雄雞客雞也予
東里鄙夫曰陳氏之雞焉死其雌而陳氏寓之于我
群焉勇且善闘家之六雄雞勿敢獨校焉是以曹悪
之而不與同其食及栖焉夫雖善闘且勇亦不勝其
衆而常孤遊焉然見食未嘗先啄而不長鳴命侣焉
彼衆雞雖頼其召既至反逐之昔日亦由是焉截冠
雄雞雖不見荅然而其迹未曾变移焉翺既聞之惘
然感而遂傷曰禽鳥微物也其中亦有獨禀精氣
義而介者焉客雞義勇超乎群群皆妬而尚不與
儔焉况在人乎哉况在友朋乎哉况在親戚乎哉
况在鄉黨乎哉况在朝廷乎哉由是觀天地間鬼
神禽獸萬物變動情狀其可以逃乎吾心既傷之
遂志之將用警予且可以作鑒于世之人
題燕太子丹傳後
荆軻感燕丹之義凾匕首入秦劫始皇將以存燕
寬諸侯事雖不成然亦壯士也惜其智謀不足以
知变識機始皇之道異於齊桓曹沬功成荆軻殺
身其所遭者然也及欲促檻車駕秦王以如燕童
子婦人且明其不能而軻行之其弗就也非不幸
燕丹之心苟可以報秦雖舉燕國猶不顧况美人
哉軻不曉而當之陋矣
拜禹言
貞元十五年六月二十九日隴西李翺敬再拜于
禹之堂下自賓階升北面立弗敢歎弗敢祝弗敢
祈退降復敬再拜哭而歸且歌曰
惟天地之無窮兮哀生人之常勤往者吾弗及兮
来者吾弗聞已而已而
送馮定序
馮生自負其氣而中立上無援下無交名聲未大
耀于京師生信無罪是乃時之人見之者或不能
知之知之者則不敢言是以再舉進士皆不如莫
心謂生無戚戚盖以他人為觧予聮以雜文罷黜
不知者亦紛紛交笑之其自負益明退學書戒憤
而為文遂遭知音成其名當黜辱時吾不言莫拙
也豈無命耶及既得時吾又不自言其智也豈有
命邪故謂生無戚戚生家貧甚不能居告我遊成
都成都有岷峨山合氣于江源往往出竒怪之士
古有司馬相如楊雄嚴君平其人死至兹千年不
聞生遊成都試為我謝岷峨何其久無人邪其風
侈麗奢豪羇人易留生其思速出于劍門之艱難
勿我憂也
雜說(二首)
日月星辰經乎天天之文也山川草木羅乎地地
之文也志氣言語發乎人人之文也志氣不能塞
天地言語不能根教化是人之文紕繆也山崩川
涸草木枯死是地之文裂絶也日月暈蝕星辰錯
行是天之文乖盭也天文乖盭無久覆乎上地文
裂絶無久載乎下人文紕繆無久立乎天地之間
故文不可以不慎也夫毫釐分寸之長必有中焉
咫尺尋常之長必有中焉百千萬里之長必有中
焉則天地之大亦必有中焉居之中則長短大小
高下雖不一其為中則一也是以出言居乎中者
聖人之文也倚乎中者希聖人之文也近乎中者賢
人之文也背而走者盖庸人之文也中古以來至
於斯天下為文不背中而走者其希矣豈徒文背
之而已其視聽識言又甚於此者矣凡人皆有耳
目心口耳所以察聲音大小清濁之異也目所以
别采色朱紫白黑之異也心所以辨是非賢不肖
之異也口所以達耳之聰導目之明宣心之知而
惇教化阜風俗期所以不怍天地人神也然而耳
不能聽聲悪得謂之耳歟目不能别色悪得謂之
目歟心不能辨是非好悪悪得謂之心歟口不能
宣心之智導目之明達耳之聰悪得謂之口歟四
者皆不能於己質形虚為人爾其何以自異於犬
羊麋鹿乎哉此皆能己而不自用焉則是不信己
之耳目心口而信人之耳目心口者也及其師曠
之聰離娄之明臧武仲之智宰我之言則又不能
信之於己其或悠然先覺者必謂其狂且愚矣昔
管仲以齊桓覇天下攘夷狄華夏免乎被髮左袵
崇崇乎功亦格天下溢後世而曾西不忍為管仲
也孟軻又不肯為曾西向使孟軻曾西生於斯世
秉其道終不易持其道終不变吾知夫天下之人
徔而笑之又徔而詬之曰狂民爾頑民尔是其心
悪有知哉曾西孟軻雖柀訕謗于天下亦必固窮
不可拔以湏後聖尔其肯畏天下之人而動乎心
哉世俗之鄙陋迫隘也如此夫何敢復言安得曾
西孟軻而與之昌言哉
龍與蛇皆食於鳳龍智而神其德無方鳳知其可
與皆為靈也禮而親之蛇毒而險所忌必傷且悪
其得於鳳也不惟齧龍雖遇麟龜固將噬而亡之
鳳知蛇不得其欲則將恊犲犬而来吠嘷也賦之
食加于龍以龍之神浮於食也將使飽焉終畏蛇
而不能麟與龜瞠而謳曰鳳兮鳳兮何德之衰往
者不可諫來者猶可追已而已而既而麟傷于毒
伏于窟龜屏氣潜于殼蛇偵龍之寐也以毒攻其
喉而龍走鳳喪其助於是下翼而不敢靈也
李文卷第五
