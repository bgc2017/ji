李文卷第十六
祭文十四首
祭韓吏部文祭獨孤中丞文
祭韋相公文祭盧大夫文
祭楊僕射文祭李賓客文
祭峽州李使君文祭從弟少監文
祭劉巡官文祭錢巡官文
唯制祭伏波神文祭天中王文
祭灊山神文湖州别女足慕文
祭吏部韓侍郎文
嗚呼孔氏去遠楊朱恣行孟軻拒之乃壞于成戎
風混華異斈魁横兄嘗辯之孔道益眀建武以還
文卑質喪氣萎体敗剽剥不讓&KR0770;花闘葉㒹倒相
上及兄之為思動鬼神撥去其華得其本根開合
怪駭驅濤湧雲包劉越贏並武同殷六經之風絶
而復新學者有歸大变于文兄之仕官罔辭于艱
䟽奏輙斥去而復还升黜不改正言亟聞貞元十
二兄在汴州我游自徐始得兄交視我無能待予
以友講文析道為益之厚二十九年不知其久兄
以疾休我病卧室三来視我笑言穷日何荒不耕
會之以一人心樂生皆悪言凶兄之在病則齊其
終順化以盡靡憾于中别我千萬意如不窮臨喪
大號决裂肝匈老𣆀言夀死而不亡兄名之垂星
斗之光我譔兄行下於太常声殫天地誰云不長
喪車来東我刺廬江君命有嚴不見兄喪遣使
尊&KR1356;百酸攪腸音容若在曷日而忘嗚呼哀哉尚
享
祭故福建獨孤中丞文
維大和元年歲次丁未九月庚申朔二十日己夘
朝散大夫守右諫議大夫知制誥李翺謹以清酌
庶羞之奠敬祭於亡友故福建都團練觀察處置
等使兼御史中丞獨孤君侍郎之靈嗚呼昔我與
君自少而歡中暫乖阻周荆眇緜宣城越中二府
周旋同事於公聀以相連子常推後我唱其先叔
向汝齊不紉而堅蘭馨以聞乃在掖垣引我代己
真謂其賢共升於朝亦又多年或外或内莫余或
捐君齒少我髮鬢都玄豊盈角犀氣茂神全當臻上
夀福祉昌延何為發瘍針藥弗蠲有妻既喪有子
童然喪祭誰主銘旌有翩嗚呼哀哉唯短與長會
歸於死以存悲逝前後皆尔哭君之哀痛析支指
欲抑不能縦之曷已嗚呼哀哉入君之戸但有裳
帷思與君言不見容儀薦肉不食酌酒不持嗟嗟
用晦何亟臻斯嗚呼哀哉尚享
祭中書韋相公文
嗚呼藴德在躬必逢其慶利物之至宜乎得政君
居翰林遭國之病建立詔制所頒未定决危疑於
一言討慕逆以從正横兵刃以森列述王心而革
命伏群情於頃刻咸属目以生敬既名遂而衆安
乃登庸而輔聖窒因依之他路收爵賞之全柄升
俊良之滯淹摧姦兇之熾盛何襮柔而中毅護勲
賢於視聽惟廷相之雍雍伊近世而疇並將協德
以致理事有初而未竟方陳謀於帝前忽顛仆以
終命雖禀受之有數亦生靈之不幸嗚呼哀哉緬
惟昔歲陪迹南宫省己何有辱交於公公賢偶時
羽若飛鴻走斥于外困不能通公相未幾遽歸自
東司諫左垣視草禁中汲引之惠如帆得風飄淪八
年顛白成翁幽蛰忽發渙然啟蒙烈士感知矧惟
賤躬閒以存歿心悲曷窮奠爵而拜公其表衷嗚
呼哀哉尚享
祭故東川盧大夫文
前此八年公在宣州翺歸自南下江之流公發辟
書使者来召言重礼至實賓之右内惧不称又安
敢辝仰公之德自託如歸亦既在門有言必信翺
亦不貳知賢則進公曰汝言我用無疑每疑賢者
患不能知汝正而公與我氣合有懷必陳無謂弗
納公迁侍郎翺赴浙東宦途有阻困不能通公陳
上前出白丞相保明無過昭灼有狀事遂解釋奏
方成官非公之力其退于田公鎮劔州翺作東椽
亟言於相曷不以薦官罷在家卧病飲貧唯公見
念復召為賓自修辟牒以復前好承命而行不憚
遠道余及陜郊聞公之喪失声泣哭若火煎腸公
為大臣一心正直發言動聽義形在色公出乎外
衆論日歸輔相之位實公所宜唯公之薨骨骾道
衰天下失望賢人共悲生必有盡自古皆尔歿而
益光孰與公比喪車東去歸祔先趾臨路一號永
訣於此嗚呼哀哉尚饗
祭楊僕射文
嗚呼貞元中歲公既為郎始獲趍門仰公之光遂
假薦言幽蟄用彰德惠之厚歿身敢忘公以直道
于南出藩謬𬋩記室日陪討論舊政多粃如絲之
棼與賢共謀穢滌榛燔監戎戾強陰胕包奸潜譛
疑危處之若閑幷兼百流清濁終分賓主之義由
兹益敦公自登朝及于謝政善接交友居官恪敬
温然如春柔立不佞坐直屡退進匪由競更歴中
外声華日盛咸期作相為國之慶宜而不居斯可
云命知足告休頥養于家子為侍郎光曜芬葩亦
列鄕曹秩禄且多孫童滿前園沼經過門吏盈朝
宴賞有加宜哉萬夀吉慶靡他棄此弗顧哀哉奈
何嗚呼哀哉身誰不貴有後斯榮惟公之嗣實大
家声公為弗亡顯顯其名嗚呼哀哉卜筮叶期返
宅于滎翺復守郡居不敢寧追&KR2386;恩舊躬在郊垌
承教絶績刻楊德馨縞服前導盡哀墓庭尚或監
此公乎有靈嗚呼哀哉尚享
祭李賓客文
嗚呼天地粹氣降為哲人忠播大惠濟於生民命
與時違有此不伸責安所歸乃在鬼神嗚呼哀哉
兄初有疾&KR1559;人来告走駟往視連呼不覺痛攪我
腸誰其能療嫂姪既至患亦微痊我時屡往笑語
依然實希返初以及高年謫宫分曹拜恩遄發負
罪即路不遑去别意謂全德功當及人尚期會面
復接歡㤃如何一乖生死驟分嗚呼哀哉豈虞濬
之遂臻于兹捨我而去將安取規唯後與先能校
幾時長邪短邪終永同歸死為尽乎將有所之唯
盡唯有兄其已知嗚呼哀哉兄之既疾告于妻子
自古神聖莫不皆尔名垂不滅能光萬祀生平交
故歿後誰是吾友在東可以託死且吾所有往謂
編紀吾名庶存乃賢在史臨絶又告丁寧心耳所
錄既到酸慘啟書披尋未穷漫洟盈裾生雖相好
歿更有餘敢辝厚命但悪空虚著兄之德刻石幽
虚傳乎萬祀用顯名譽嗚呼哀哉兄喪東来我拘
郡事棺不得視形存心遊盪魄傷氣一
杯寫情四望歔欷嗚呼哀哉尚享
祭硤州李使君文
於乎材不如君貴富者衆身喪遠郡不逢世用如
君之年存者則多而遽謝歿傷哉奈何官不展心
夀不及老妻少子稚棄去何早我知子能一十八
年力竟不及于兹已焉臨君之喪洒酒以决刻石
在壙名傳詎滅下從先人萬古之藏要歸於盡安
問短長嗚呼哀哉尚享
祭從祖弟秘書少監文
祕書少監十弟諒之之靈惟君文行修絜夙負嘉
名累升科第士友權接遂登諫省蔚以直聞周歴
南宫連刺三郡得風告罷入貳秘書致政于家息
心養疾沉恙頓巳日望其除告言不聞凶訃遄至
於乎哀哉年未五十有男早亡少妻主喪有息非
嗣報施之道冥茫孰知於乎哀哉吾責刺遠州道
里遐闊病不得見喪不得臨痛悼摧傷悽貫心骨
有酒在醆有肉在&KR0777;魂兮其来歆此單薄洒淚遣
祭哀而不文孰期諒之去矣長别嗚呼哀哉尚享
祭劉廵官文
維元和七年歲次壬辰九月丙辰朔十五日庚午
觀察判官攝監察御史李翺等謹以清酌庶羞之
奠致祭于劉君之靈我等與君同列賓筵共食偕
行歲辰再迁公事多暇嬉遊百般柳垂于塘荷秀
于川或泛在水或登在山飲酒終夜觴觥往還笑
言無虐咸尽于歡君實強盛時惟壮年宜哉夀考
福禄来臻奈何遭疾鍼藥弗痊日冀返初憂危遽
傳長路未極琴書忽捐嗚呼哀哉堂有老母室有
少妻幼男稚女或童或孩發声怨切吊者酸悽祔
葬舊域随喪以歸己矣劉君自古如斯有肉一豆
有酒一巵我来一别去去長辝鳴呼哀哉尚饗
祭錢廵官文
嗚呼某維錢君絜行而文上第有司籍籍京秦退
居于湖遭病且貧乃耀䧺詞單使来臻中丞覧之
嗟嘆盈辰遂馳官牒請列賓筵翩然而至灼灼有
聞實司表奏章句出羣有時過我藴積皆申無言
不契有奥必陳每日仰公心知古人古人孰知幸
聮為賓與我相接三十餘旬不見有過潜然日新余
有行鄭之間書礼日来道遠情親丁寧戒我已
事亟还方將執手復展&KR0794;忻如何中道哀訃忽傳
驚呼失声迸淚流巾豈其相逢丹旐載翩少妻慟
哭聽者酸辛漫漫者天曲直誰賢梁冀張讓富貴
在身童烏項槖夭枉其年王鳳何得賈誼何愆將
貴賤前定或短長偶然誰其司之施與何偏天不
肯告使人惑焉臨喪寫哀備在斯言万事皆已一
觴在前死矣奈何悲哉錢君
淮制祭伏波神文
嗚呼伏波之生好兵自喜幼有壯節騰声出仕定
冊歸漢謨俞帝旨籌無失画功伐可紀破斬徵側
實平交趾来往蛮谿未卒而死小人赤口曷本於
理薏苡南还眀珠譛起乃收侯印爵不及子遺德
不忘愛留杜里築庙以祭人畏其鬼久而若新千
歲不毁詁詁蚩蚩易白成緇孔子義失勛華不慈
曾氏殺人母投于機居竊厥嫂陳平不疑申生寘
堇晉有驪姬無極巧舌伍奢族夷孟子傷讒萋兮
作詩公失其所梁松實為何獨將軍自昔如斯故
士有歴万代而不滅者常被訕於當時苟窺心而
不怍雖棄直其奚悲赫赫聖帝嘉賢命詞酒&KR1356;既
設神乎降思尚享
祭中天王文代河南鄭尹作
自春亢陽將害嘉糓是以齋心命使用祈于王惟
神降歆明應如答陰雲周布膏澤四施旱苖獲生
宿麥重秀臣人懽悅草木鮮榮惟王之功拯祐于
下某忝尹京邑慮迫羣心實荷王化道以嘉祉方
當月禁不殺羊牛謝王嘉錫曷敢稽留且薦中素
非陳爼羞請俟踰月乃列牲牢
别灊山神文
維長慶三年十月二十七日朝議郎守尚書礼部
郎中上輕車都尉李翺謹遣舒州攝要籍司衙前
軍虞候吳潭以清酒鹿脯告辝于灊山大神之靈
翺自去歲来臨此邦遭罹炎旱淮左畢同鄰郡逃
亡十家六空唯此舒人安業於農我政無能遘此
歲凶災同報異乃神之聰事幸無敗譽斯有融遂
忝帝命復官南宫皆神所祐我亦何功將赴京邑
路㳂大江遣使来辝神鍳予衷
於湖州别女足墓文
維長慶元年歲次辛丑十二月癸亥朔十九日辛
巳父舒州刺史翺以酒果之奠敬别于苐七女足
娘子之靈吾以前月二十八日蒙恩改舒州刺史
以明日將領汝母等水路赴州故以酒果来與汝
别嗚呼我為汝父汝則我女王命有期不得安處
延陵喪子葬不歸吳考之於礼其合矣夫汝之形
骨託終此土汝之精神冥漠不覩上及於天下及
於泉鬼神有知汝骨安全永永終古無有後艱我
来訣别涕淚漣漣嗚呼哀哉尚享
李文卷第十六
