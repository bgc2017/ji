李文卷第二
文三首
復性書上復性書中復性書下
人之所以為聖人者性也人之所以惑其性者情也
喜怒哀懼愛惡欲七者皆情之所為也情既昏性斯
匿矣非性之過也七者循環而交來故性不能充也
水之渾也其流不清火之煙也其光不明非水火清
明之過沙不渾流斯清矣煙不欝光斯眀矣情不作
性斯充矣性與情不相無也雖然無性則情無所生
矣是情由性而生情不自情因性而情性不自性由
情以明性者天之命也聖人得之而不惑者也情者
性之動也百姓溺之而不能知其本者也聖人者豈
其無情邪聖人者寂然不動不往而到不言而神不
耀而光制作参乎天地變化合乎隂陽雖有情也未
嘗有情也然則百姓者豈其無性者邪百姓之性與聖
人之性弗差也雖然情之所昏交相攻伐未始有窮故
雖終身而不自覩其性焉火之潜于山石林木之中
非不火也江河淮濟之未流而潛于山非不泉也石
不敲木不磨則不能燒其山林而燥萬物泉之源弗
䟽則不能為江為河為淮為濟東匯大壑浩浩蕩蕩
為弗測之深情之動弗息則不能復其性而燭天地為
不極之明故聖人者人之先覺者也覺則明否則惑惑
則昏明與昏謂之不同明與昏性本無有則同與不同
二者離矣夫明者所以對昏昏既滅則明亦不立矣是
故誠者聖人性之也寂然不動廣大清明照乎天地感
而遂通天下之故行止語默無不處於極也復其性者
賢人循之而不已者也不已則能歸其源矣易曰夫聖
人者與天地合其德日月合其明四時合其序鬼神合
其吉凶先天而天不違後天而奉天時天且弗違而况
於人乎况於鬼神乎此非自外得者也能盡其性而已
矣子思曰唯天下至誠為能盡其性能盡其性則能盡
人之性能盡人之性則能盡物之性能盡物之性則可
以贊天地之化育可以贊天地之化育則可以與天地
参矣其次致曲曲能有誠誠則形形則著著則明明則
動動則變變則化唯天下至誠為能化聖人知人之性
皆善可以循之不息而至於聖也故制禮以節之作樂
以和之安於和樂樂之本也動而中禮禮之本也故在
車則聞鸞和之聲行步則聞珮玉之音無故不廢琴瑟
視聽言行循禮而動所以教人忘嗜欲而歸性命之道
也道者至誠也誠而不息則虚虚而不息則明明而不
息則照天地而無遺非他也此盡性命之道也哀哉
人皆可以及乎此莫之止而不為也不亦惑邪昔者
聖人以之傳于顔子顔子得之拳拳不失不遠而復
其心三月不違仁子曰回也其庶乎屡空其所以未
到扵聖人者一息耳非力不能也短命而死故也其
餘升堂者盖皆傳也一氣之所飬一雨之所膏而得
之者各有淺深不必均也子路之死也石乞盂黶以
戈擊之斷纓子路曰君子死冠不免結纓而死由也
非好勇而無懼也其心寂然不動故也曾子之死也
曰吾求何焉吾得正而斃焉斯已矣此正性命之言
也子思仲尼之孫得其祖之道述中庸四十七篇以
傳于孟軻軻曰我四十不動心軻之門人逹者公孫
丑萬章之徒盖傳之矣遭秦滅書中庸之不焚者一
篇存焉扵是此道廢缺其教授者唯節行文章章句
威儀擊劍之術相師焉性命之源則吾弗能知其所
傳矣道之極于剥也必復吾豈復之時邪吾自六歲
讀書但為詞句之學志扵道者四年矣與人言之未
嘗有是我者也南觀濤江入扵越而吳郡陸傪存焉
與之言之陸傪曰子之言尼父之心也東方如有聖
人焉不出乎此也南方如有聖人焉亦不出乎此也
惟子行之不息而已矣嗚呼性命之書雖存學者莫
能明是故皆入扵莊列老釋不知者謂夫子之徒不
足以窮性命之道信之者皆是也有問於我我以吾
之所知而傳焉遂書于書以開誠明之源而缺絶廢
棄不揚之道幾可以傳于時命曰復性書以理其心
以傳乎其人烏戲夫子復生不廢吾言矣
復性書中
或問曰人之昏也久矣將復其性者必有漸也敢問
其方曰弗慮弗思情則不生情既不生乃為正思正
思者無慮無思也易曰天下何思何慮又曰閑邪存
其誠詩曰思無邪曰已矣乎曰未也此齋戒其心者
也猶未離扵静焉有静必有動有動必有静動静不
息是乃情也易曰吉凶悔吝生於動者也焉能復其
性邪曰如之何曰方靜之時知心無思者是齋戒也
知本無有思動靜皆離寂然不動者是至誠也中庸
曰誠則明矣易曰天下之動貞夫一者也問曰不慮
不思之時物格扵外情應扵内如之何而可止也以
情止情其可乎曰情者性之邪也知其為邪邪本無
有心寂不動邪思自息惟性明照邪何所生如以情
止情是乃大情也情互相止其有已乎易曰顔氏之
子有不善未嘗不知知之未嘗復行也易曰不遠復
無祗悔元吉問曰本無有思動靜皆離然則聲之來
也其不聞乎物之形也其不見乎曰不覩不聞是非
人也視聽昭昭而不起扵見聞者斯可矣無不知也
無弗為也其心寂然光照天地是誠之明也大學曰
致知在格物易曰易無思也無為也寂然不動感而
遂通天下之故非天下之至神其孰能與於此曰敢
問致知在格物何謂也曰物者萬物也格者來也至
也物至之時其心昭昭然明辨焉而不應於物者是
致知也是知之至也知至故意誠意誠故心正心正
故身脩身脩而家齊家齊而國理國理而天下平此
所以能参天地者也易曰與天地相似故不違知周
乎萬物而道濟天下故不過旁行而不流樂天知命
故不憂安土敦乎仁故能愛範圍天地之化而不過
曲成萬物而不遺通乎晝夜之道而知故神無方而
易無體一隂一陽之謂道此之謂也曰生為我說中
庸曰不出乎前矣曰我未明也敢問何謂天命之謂
性曰人生而靜天之性也性者天之命也率性之謂
道何請也曰率循也循其源而反其性者道也道也者
至誠也至誠者天之道也誠者定也不動也脩道之
謂教何謂也曰誠之者人之道也誠之者擇善而固
執之者也脩是道而歸其本者明也教也者則可以
教天下矣顔子其人也道也者不可須臾離也可離
非道也說者曰其心不可須臾動焉故也動則遠矣
非道也變化無方未始離於不動故也是故君子戒
慎乎其所不覩恐懼乎其所不聞莫見乎隱莫顯乎
微故君子慎其獨也說者曰不覩之覩見莫大焉不
聞之聞聞莫甚焉其心一動是不覩之覩不聞之聞
也其復之也遠矣故君子慎其獨慎其獨者守其中
也問曰昔之註觧中庸者與生之言皆不同何也曰
彼以事觧者也我以心通者也曰彼亦通扵心乎曰
吾不知也曰如生之言脩之一日則可以至扵聖人
乎曰十年優之一日止之而求至焉是孟子所謂以
杯水而救一車薪之火也甚哉止而不息必誠誠而
不息必明明與誠終歲不違則能終身矣造次必扵
是㒹沛必扵是則可次希扵至矣故中庸曰至誠無
息不息則久久則徵徵則悠遠悠遠則慱厚慱厚則
高明慱厚所以載物也高明所以覆物也悠久所以
成物也慱厚配地高明配天悠久無疆如此者不見
而章不動而變無為而成大地之道可一言而盡也
問曰凡人之性猶聖人之性歟曰桀紂之性猶堯舜
之性也其所以不覩其性者嗜欲好惡之所昏也非
性之罪也曰爲不善者非性邪曰非也乃情所爲也
情有善有不善而性無不善焉孟子曰人無有不善
水無有不下夫水摶而躍之可使過䫙激而行之可
使在山是豈水之性哉其所以導引之者然也人之
性皆善其不善亦猶是也問曰堯舜豈不有情邪曰
聖人至誠而已矣堯舜之舉十六相非喜也流共工
放驩兜殛鯀竄三苗非怒也中扵節而已矣其所以
皆中節者設教扵天下故也易曰知變化之道者其
知神之所爲乎中庸曰喜怒哀樂之未發謂之中發
而皆中節謂之和中也者天下之大本也和也者天
下之達道也致中和天地位焉萬物育焉易曰唯深
也故能通天下之志唯幾也故能成天下之務惟神
也故不疾而速不行而至聖人之謂也問曰人之性
猶聖人之性嗜欲愛憎之心何因而生也曰情者妄
也邪也邪與妄則無所因矣妄情滅息本性清明周
流六虚所以謂之能復其性也易曰乾道變化各正
性命論語曰朝聞道夕死可矣能正性命故也問曰
情之所昏性即滅矣何以謂之猶聖人之性也曰水
之性清澈其渾之者沙泥也方其渾也性豈遂無有
邪久而不動沙泥自沉清明之性鑒扵天地非自外
來也故其渾也性本弗失及其復也性亦不生人之
性亦猶水也問曰人之性本皆善而邪情昏焉敢問
聖人之性將復爲嗜欲所渾乎曰不復渾矣情本邪
也妄也邪妄無因人不能復聖人既復其性矣知情
之爲邪邪既爲明所覺矣覺則無邪邪何由生也伊
尹曰天之道以先知覺後知先覺覺後覺者也予將
以此道覺此民也非予覺之而誰也如將復爲嗜欲
所渾是尚不自覺者也而况能覺後人乎曰敢問死
何所之耶曰聖人之所不明書于策者也易曰原始
反終故知死生之說精氣為物游魂為變是故知鬼
神之情狀斯盡之矣子曰未知生焉知死然則原其
始而反其終則可以盡其生之道生之道既盡則死
之說不學而自通矣此非所急也子脩之不息其自
知之吾不可以章章然言且書矣
復性書下
晝而作夕而休者凡人也作乎作者與萬物皆作休
乎休者與萬物皆休吾則不類扵凡人晝無所作夕
無所休作非吾作也作有物休非吾休也休有物作
耶休耶二者離而不存予之所存者終不亡且離也
人之不力於道者昏不思也天地之間萬物生焉人
之於萬物一物也其所以異於禽獸蟲魚者豈非道
德之性乎哉受一氣以成其形一為物而一為人得
之甚難也生乎世又非深長之年也以非深長之年
行甚難得之身而不專專於大道肆其心之所為則
其所以自異於禽獸蟲魚者亡幾矣昏而不思其昏
也終不明矣吾之生二十有九年矣思十九年時如
朝日也思九年時亦如朝日也人之受命其長者不
過七十八十九十年百年者則稀矣當百年之時而
視乎九年時也與吾此日之思于前也遠近其能大
相懸耶其又能遠於朝日之時耶然則人之生也雖
享百年若雷電之驚相激也若風之飄而旋也可知
耳矣况千百人而無一及百年者哉故吾之終日志
於道德猶懼未及也彼肆其心之所為者獨何人耶
卷之第二
