橘山四六卷十五宋李廷忠撰
明孫雲翼注
謝閣學葉尚書舉自代
西清學士之建崇名出而分虎(漢文帝二年初與郡守為銅虎符音義云)
(銅虎第一至第五發兵遣使符合乃聽受之陳琳傳太守分國虎符受任一郡宦者傳苴茅分虎南面而)
(臣人者以千數文選分虎出守以嚢被見嗤又留我一白羽將以分虎竹)即墨大夫之無
善譽許以續貂(齊威王召即墨大夫語之曰自子之居即墨也毁言日至然吾使人視即)
(墨田野辟人民給官無事東方以寧是子不事吾左右以求助也封之萬家晉書趙王倫傳倫僭即)
(帝位諸黨皆登卿相並列大封其餘同謀者奴卒厮役亦加爵位每朝會貂蟬盈座時人為之諺曰)
(貂不足狗尾續)亶為特異之知卓有至公之舉竊聞存人
所以自立(梅福傳存人所以自立也壅人所以自塞也善惡之報各如其事)代已
亦宜相當(柳子厚與元饒之書兄之蒞政三日舉韓宣英以代已達識多聞而習於事宜當賢)
(者斯舉)此皆先儒之談足為今日之法侍從之間方將
拔杞梓而收楛箘(左傳晉卿不如楚其大夫則賢皆卿材也如杞梓皮革自楚往也尚)
(書惟箘簵楛三邦底貢厥名韓詩箘當今聖人求侍從拔擢杞梓收楛)明聖之前豈容進
瓴甋而夸璵璠(瓴甋通作令適磚也韻會瓴甋謂之甓璵璠美玉也逸論語璠璵舊)
(魯之寶玉也孔子曰美哉璠璵遠而視之煥若也近而視之瑟若也文選瓴甋夸璠璵魚目笑明月)
(史通珍瓴甋而賤璠璵策駑駘而捨騏驥)故限之以三日之期惟冀於
得一士而告(會要建中元年勅常參官及刺史授官後三日舉一人以自代玉海咸平四年秘書)
(丞陳彭年請依唐故事新授常參官朝謝日進狀舉官自代事下樞密學士馮拯陳堯叟詳議請兩省臺官授)
(訖具表舉一人自代在外者三日内具表附驛以聞劉後村啓從槖始除之三日公車許上於一人)苟非
素窺其肝膽(莊子忘其肝膽遺其耳目蔡邕傳輸寫肝膽)必不妄借以齒牙
自虞廷衆賢興遜睦之風故讓於契讓於蘷讓於虎(尚書)
(禹拜稽首讓於稷契曁皋陶又讓於夔龍又讓於朱虎熊羆)迨東都大臣盡公清之
節謂不如廣不如暢不如膺(陳蕃傳蕃代楊秉為太尉讓曰不愆不忘率由舊章)
(臣不如太常胡廣齊七政訓五典臣不如議郎王暢聰明亮達文武兼姿臣不如弛刑徒李膺)豈伊簿
書冗瑣之流亦在簪槖推揚之數如某者嗇於賦授強
厥操修披卷莫窺姬孔之牖窗弄翰豈識曹劉之畦徑
(選詩弱冠弄柔翰杜詩氣摩屈賈壘目短曹劉墻)自顧鐵心石腸難取媚於世
(晉書隠逸傳夏統字仲御隱身不仕賈充引船與語其應如響充令妓女盛服繞船三匝統危坐如故若無所)
(聞充曰此吳兒木石心腸也皮日休桃花賦序余嘗慕宋廣平之為相貞姿勁質剛態毅狀疑其鐵腸而石心)
(不解吐婉媚辭然觀其文而有梅花賦清便富豔得南朝徐庾體不類其為人也郭子儀傳秉貞蹈義鐵心石)
(腸)渠肯梔言蠟貌妄求售於朝(柳文今之梔其言蠟其貌以求賈藝於朝者當)
(其分則喜一誤而過其分則反怒曰予曷不至於公卿然而至焉者亦良多矣)從諸生游寂寞
之濱教僅行於泮水率吾農耕嶔崟之上政惟慕於魯
山(張衡傳嘉曾氏之歸耕兮慕歴陵之嶔崟崟音吟嶔崟山貌唐魯山令元德秀河南人介潔質朴誠信待)
(人天下高其行稱曰元魯山)雖嘗被兩地之薦論固已絶九霄之榮
望朅來於此飢使之然三公縱有知音人一生終費造
化力儻非具眼疇克裏言(左傳寡人出伯父無裏言入又不念寡人)兹蓋伏
遇某官冠冕儒流(蜀志龐統少時往見司馬德操德操採桑樹上統乃樹下自晝達夜談論)
(稱之為南州冠冕)權衡國論佐天子相天下已素存遠大之規
模開賢館延賢人欲共立光明之事業扶持弱植洗濯
幽埋嬀閣崇班本以寵建旟之行(嬀閣華文閣也慶元二年置藏孝宗御製)
(詔辭有華協堯章之煥文光舜哲之明之句故云嬀閣且摘御批中語也)齊卿下品乃令充
越俎之代(莊子庖人雖不治庖尸祝不越尊俎而代之矣)初不緣介紹之助又
非徇故舊之私數語品題衆聽驚駭以粹淵之譽黼藻
陋學以雅贍之名宫商猥文(西京雜記合綦組以成文列錦繡而為質一經一緯)
(一宫一商此賦之迹也宇文逌庾信集序發言而宫商應搖筆而綺繡飛孫光憲北夢瑣言前進士沈堯有洞)
(庭樂賦韋八座岫謂曰朝賢此賦乃一片宫商也宋葉廷珪海錄碎事沈約謝朓王融等文皆用宫商分平上)
(去入四聲時人謂之永明體)謂試邑而著聲稱蔑聞撫字之術謂代
臣而允公議安得論思之才念其久孤於外官(終軍傳孤於外)
(官)姑以借重於當路與之過分受者胡顏某敢不勉策
愚駑追攀良駿一眄增價忘其身之在塵泥九殞酬恩
誓此心之如河水(左傳所不與舅氏同心者有如白水)
謝陳中書舉陞陟
袖製錦之刀深負多傷之懼簪判花之筆遽騰過實之
褎惟要人言語之不輕信小吏功名之有託如某者嗇
於賦授強厥操修(同前云云)三公縱有知音人孤生終費造
化力欲圖宛轉於半刺猶欠關陞之一章具眼相逢引
手獨援兹蓋伏遇某官諸儒冠冕四海舟航以端潔之
操儀禁塗以簡古之文發帝令佐天子相天下已先存
遠大之規模開賢館延賢人欲共建光明之事業扶持
弱植洗濯幽埋虎榜首登每加念同袍之士(詩豈曰無衣與子同)
(袍韓詩府公舊同袍)鴛班末綴未容著束帶之人(吳靖為長沙令歎曰讀五車書)
(辛苦十年不得綴鴛鷺班詳見後條)方此陸沉慨然汲引洪以青雲之價
(文選勖以丹霄之價弘以青冥之期)蔚為墨綬之光(山谷詩牛世功名今墨綬)某敢不
務澡其身益耘所學銜環結草未足酬咳唾之恩(齊諧記弘)
(農楊寶幼見黃雀為梟所摶墜於樹下又為螻蟻所噬實收養羽成積年忽哀鳴繞堂數日乃去後化為黃衣)
(童子銜璧來報曰我西王母使者君仁愛救拯實感存濟以白環四枚與寶令君子孫世世潔白位登三事當)
(如此環矣寶名位日隆于震震生秉秉生賜賜生彪四世名公傳載弘農楊氏高都東房承四太尉之後世傳)
(黃雀所銜玉環至天寶中為楊國忠所奪蔡邕論昔日黃雀報恩而至結草事已見宋之問與吳競書生負食)
(花之惠死效結草之誠駱賓王啓沉骸九死終望銜環殞首三泉猶希結草又白羽書生自銘恩於食稻黃衣)
(童子將賽德於餐花李商隠啓孔龜效印未議於酬恩楊雀銜環徒聞於報惠又將酬楊寶就雀求環欲答孔)
(愉從龜覓印文選咳唾為恩盻睞成飾王季籍上牛弘書咳唾足以濟活枯鱗吹嘘可以飛騰窮羽)附驥
攀鴻尚許借飛騰之勢(王褎四子講德論夫蚊䖟終日經營不能越階序附驥尾則涉)
(千里攀鴻翮則翔四海劉峻廣絶交論附騏驥之旄端軼歸鴻於碣石)
上廟堂
職重親人訪疾苦於延英之殿(唐六典貞元四年上召京兆府諸縣令對於延)
(英殿訪以人之疾苦且勉慰之各賜衣一襲)禮先下士進狂愚於光範之門
俾得自輸庸觀所藴從古有子男之職在今為令長之
官(左雄傳今之墨綬猶古諸侯注墨綬謂令長即古子男之國也)元元至衆實繫命於
斯(文帝紀以全天下元元之命武帝紀勸元元厲蒸庶)空空不學幾墻面而巳(尚書)
(不學墻面蒞事惟煩)所以廟論尤嚴推擇選格不許僥踰必舉者
五人而後與朝籍之通(陳湯傳宜以時解縣通籍注通籍不禁止令得出入也)凡
上而六院乃先處縣章之最(紹興二年御筆非兩任知縣不除監察御史)屬
時多故計效惟艱財賦促辦則生人之膏血已窮期會
稍遲則上府之譴訶立至責以撫摩之實惠信乎拘閡
而難存譬猶掣肘而求善書(家語宓子賤仕魯為單父宰恐魯君聽讒不得行其)
(政請君近史二人與俱至官使之書輒掣其肘書不善又怒之二史以告魯君魯君以問孔子孔子曰宓不齊)
(君子也意者以此為諫乎公悟使人告之曰從子之制宓子遂得行其政單父治焉秦開啓不憚折腰彭澤之)
(米能幾況多掣肘陳畱之牘易聞)絆足而望千里(文選處此而求大功猶絆騏驥之足而責)
(以千里之任檻猿㺅之勢而望以巧捷之能者也)且宣之屬邑可數(寧國府在漢為宣城)
(郡唐為宣州宋改寧國府)唯旌焉累政不綱(旌德本漢涇縣唐寶應中析太平縣置)百
蠧所侵五技莫措官無尺籍而文帳變弄於黠胥之手
(六典一歲一造計帳續會要比部勾掌天下文帳又唐玄宗以宇文融為勸農使勾檢帳符唐有造帳籍判戶)
(部符下諸州令造帳籍)產歸富室而稅物坐畱於窶人之家(霍光傳諸)
(儒生多窶人子)徤訟輩肆持控之戈矛(易訟上剛下險險而健訟)攬納戸為
姦欺之囊槖(刑法志姦豪擅私為之囊槖注言容隱姦邪若囊槖之蔵物)又況窮山
不通舟楫乃踰二百里輸米以實州倉狹谷無多繭絲
率計五千疋市絹而供戸部榷酤廢地理額依元田畝
落江征租如故民困已甚吏良其誰非得疏通敏劭之
才安有整辦修明之治如某者大拙難化(柳文臣有大拙智所不化)
(醫所不攻威不能遷寬不能容)小廉自持(賈誼傳飾小行競小廉以自託於鄉黨)初收科
級而齒尚清洎脫選坑而頭已白石田茅屋念鄭廣文
作歸來賦而未成(杜詩先生蚤賦歸去來石田茅屋生蒼苔張衡有歸田賦)山縣竹
林謂韓昌黎讀出宰書之可慕適繼踵頽車之後乃墮
身沸鼎之中剔抉弊根植扶生意猛以濟寬寬以濟猛
初無偏勝之心(家語政寬則民慢慢則糾之以猛猛則民&KR0714;殘則施之以寬寬以濟猛猛以濟寬)
(寬猛相濟政是以和)官不擾民民不擾官粗得相安之道珥筆之
風少革(山谷集使珥筆教訟者傳問孝之章)係纆之地常空(纆音默說文索也增韻三)
(股曰徽兩股曰纆易繫用徽纆寘於叢棘漢書賈誼賦何異紏纆)書旱書水而書螟何
隣邦之多難(春秋書螟為災也詩去其螟螣及其蟊賊)登麥登蠶而登穀幸
吾境之獨豐因民之有餘力而建河橋(秦昭王四十九年初作河橋晉)
(書杜預傳預以孟津渡險請建河橋於富平津議者以為殷周所都歴聖賢而不作者必不可立故也預曰造)
(舟為梁則河橋之謂也橋成帝從百寮臨會舉杯屬預曰非君此橋不立也)慮士之無常心
而創學廩人免病涉俗期化成用兹微勞遂以善罷苟
妄自誇詡豈能揜當道之耳目(長楊賦誇詡衆庶揚雄傳奢麗誇詡詡大也)
特拙於干請不復挂諸公之齒牙(叔孫通傳此特羣盗鼠竊狗盗何足置齒)
(牙間哉)豈期賢侯獨異流俗因輿言而採聽(左傳聽輿人之謀注言從)
(衆計)以謬狀而薦聞所訢更化之期方嚴責實之政可進
則進毋廉於自進(韓文可舉而舉焉不必讓其自舉也可進而進焉不必廉於自進也)當
言即言胡訥而不言(韓文故事有當言未嘗敢不言)其在元工必無棄
物恭惟某官望隆時棟識炳神蓍(史記蓍千歲則一本百莖其下必有神龜)
(守之)自天生賢才猷亞於申甫(詩維嶽降神生甫及申維中及甫維周之翰)仍
世作相勲業過於韋平(班固叙傳玄成退讓仍世作相晉載記謝混仍世再相一門雨)
(封平當傳漢興惟韋平父子至宰相)扶傾靖難於聲色不動之間(文選以靖難之)
(功進爵為侯又靖難河濟)聚精會神於論說無疑之際(王褎聖主得賢臣頌聚精)
(會神相得益章又上下俱欲懽然交欣千載一會論說無疑)姦黨去而國有元氣公
道立而人無倖心謂權綱實在於謹持則名器豈容於
輕假(左傳惟名與器不可以假人)内外治恢張之有叙小大臣磨淬
以承休(淬亦作焠史記天官書火與水合為焠王襃傳清水焠其鋒注焠謂燒而内水中以堅之也)
猋舉景從(猋音標爾雅扶搖謂之猋封禪文武節猋逝曹植七啓風厲猋舉揚雄羽獵賦猋拉雷厲)
(長楊賦電發猋騰賈誼過秦論贏糧景從言如景之隨形也)氣求聲應(易同聲相應同氣相求水)
(流濕火就燥雲從龍風從虎)飛鴻振鷺悉歸梁國之網羅(詩鴻鴈于飛肅肅其)
(羽又振鷺于飛于彼西雝振衆也鷺白鳥以喻潔白之士吕溫文網羅遺賢推轂羣英玉不韜輝蘭無沉馨飛)
(鴻出冥振鷺在庭西京雜記梁孝王好營宫室苑囿之樂作曜華宫築兔園園中有百靈山山有膚寸石落猿巖)
(棲龍岫又有鴈池池間有鶴洲鳬渚其諸宫觀相連延亘數十里竒果異樹瑰禽怪獸畢僃王日與宫人賓客)
(釣弋其中)枯木朽株獨乏鄒生之根柢(鄒陽傳明月之珠夜光之璧以暗投人於)
(道路人無不按劍相眄者無因而致前也蟠木根柢輪囷竒離而為萬乘器者以左右先為之容也)敢持
孤意輒附榮光冒千巖之險而過一關誠為不易涉九
淵之深而求至寶亟往何疑
再上史丞相
再提筆福蒼生俱徯埏陶之久三吐餐接白屋靡嫌贄
見之繁(荀子周公曰吾所執贄而見者十人還䞇而見者三十人)俾賢愚無同滯之
憂(孔帖常衮當國惟文辭入第乃得進然無所甄異賢愚同滯焉)在朝野有咸和之慶
凡一相處乎内(公羊傳天子三公者何天子之相也天子之相則何以三自陜而東者周公主)
(之自陜而西者召公主之一相處乎内)欲萬物得其平(陳平傳宰相者上佐天子理陰陽順)
(四時下遂萬物之宜)栽者培之傾者覆之初何用意往者屈也來
者伸也蓋亦因時(繫辭往者屈也來者伸也屈伸相感而利生焉)鳶飛魚躍於
二氣交感之間荔挺芸芳於一陽初升之後有機緘自
不容己是綱維所主其誰(莊子天其運乎地其處乎日月其争於所乎孰主張是孰)
(綱維是孰居無事而推行是意者其有機緘而不得已耶)屬名教之偉人(薛廷珪行崔㳙制公)
(台華冑名教偉人)作宗師於善類恭惟某官才軼諸老學抉先
賢以社稷之安危寘於懷以天地之生殺權其用流共
殛鯀悉出深謀(謂誅韓侂胄竄陳自強蘇師旦輩)召鄒延枚共更善化
(文選召鄒生延枚叟韓詩竝召賓客延鄒枚謂召用婁機樓鑰等)坐論道以得經邦之
要(文選坐而論道勸以觀德)世載德而成柱國之強(楊震傳楊氏載德仍世柱國文)
(選世載忠賢又奕世載德霍光傳為國柱石)滅甲兵安井田欲迓昇平之運
(劉時舉通鑑嘉定二年汰淮襄忠義民歸農)斡璇衡揭日月方資燮正之功
極負扆之眷知即倚廬而復起(嘉定元年十一月史彌遠丁母憂皇太子請賜)
(彌遠第於行在令就第持服許之二年五月彌遠起服為右丞相)羽儀黃閣移孝為忠
掌握紫樞濟文以武(同知樞密院)東禁藉師承之益(齊語正體東儲)
(又養德東朝廣弘明集養道春禁虞世南詩乘星開鶴禁)北隣脩賓服之恭有是伐
閱功勞豈漢之富民矦而可擬(史記功臣表明其等曰閥積其功曰閱韋彪曰)
(士宜以才行為先不可純以伐閱唐玄宗謂張九齡曰卿嫌牛仙客寒微如卿有何閥閱田千秋傳立拜千秋)
(為大鴻臚代劉屈氂為丞相封富民矦千秋無他材能術學又無伐閱功特以一言寤主旬月取宰相封矦世)
(未嘗有也)全其典刑號令雖唐之大國臣而莫加聽如綍之
王言踐維垣之父業(彌遠父浩孝宗朝宰相)某道傍苦味(王戎傳嘗與羣)
(兒戲於道傍見李樹多實等輩競趨之戎獨不往或問其故曰樹在道邊而多子必苦李也取之信然)石
上寒根(韓詩栢生兩石間萬歲終不大)竊有司之第垂三十年閱在官
之簿才八九考鄧仲華可郡文學乃分之宜(鄧禹字仲華見第一)
(卷韓文投閒置散乃分之宜)孟公綽為縣大夫曷云其稱雖絃歌兩
地諠寂之有間而金石一心夷險之不渝力持清勤振
起頹廢刑常空於貫索(史記天官書有句圜十五星屬杓曰賤人之牢其牢中星實則)
(囚多虚則開出注句圜其形如連環即貫索也石氏星經貫索九星在七公前為賤人牢口一星為門門欲開)
(開即有赦九星皆明天下獄煩七星見小赦六星五星大赦動則斧鑕用中空則更元孫逖云貫索星少獄無)
(囚也)政亦辦於蠒絲蜚不為災(左傳隱公元年有蜚不為災亦不書注蜚負蠜也扶)
(味切)厖無夜吠(詩無使厖也吠說文犬之多毛者劉寵傳寵拜會稽太守簡除苛煩郡中大化徵為)
(將作大匠山陰縣五六老叟自若邪山谷間出人齎百錢以送寵曰自明府下車以來狗不夜吠民稀見吏故)
(自扶奉送古詩雨後有人耕綠野月明無犬吠花村)三年登稔四境晏熙與民相
安初非以賢得以道得以治得(周禮太宰之職以九兩繫民三曰師以賢得民)
(四曰儒以道得民七曰吏以治得民)在已無愧焉知不忍欺不敢欺不能
欺既誤竹符使之薦聞又叨荷槖英之舉代幸逃吏議
(陳湯傳卒從吏議文選䧟於文吏之議)復作京遊(韓詩京遊步方振李詩京洛事遨遊)一書
登徹於廟堂半歲滯留於邸舍(朱買臣傳買臣免待詔嘗從會稽守邸者寄居)
(飲食)裵回顧影(裵回不進貎漢高后紀徘徊往來息夫躬傳鸞徘徊兮思玄賦馬倚輈而徘徊史記)
(司馬相如傳裵回)顦顇失容索米長安中妄自希於暮召(東方朔傳)
(臣言可用幸異其禮不可用罷之無令但索長安米)賣卜成都市杳難問於天津
(漢書嚴君平卜筮於成都市以為卜筮者業賤而可以惠衆人有邪惡非正之問則依蓍龜為言利害與人子)
(言依於孝與人弟言依於順與人臣言依於忠各因勢道之以善從吾言者已過半矣荆楚歲時記漢武帝令)
(張騫使大夏尋河源乘槎經月而至一處見城郭如州府室内有一女織又見一丈夫牽牛飲河騫問曰此是)
(何處答曰可問嚴君平織女取搘機石與騫而還後至蜀問君平君平曰某年某月客星犯牛女搘機石為東)
(方朔所識獨異志海若居海島每至八月即有流槎過如是累年不失期其人齎糧乘槎而往及至一處見有)
(人飲牛于河又見織女問其處飲牛之人曰可歸問蜀嚴君平當知之其人歸詣君平君平曰某年月日有客)
(星犯牛斗計時即汝也其人乃知隨流槎到天津爾雅析木謂之天津箕斗之間漢津也郭璞注津漢津也箕)
(龍尾斗南斗天漢之津梁宋之問詩還將織女支機石來訪成都賣卜人)會上衮之顓朝(牟融)
(傳贊牟公簡帝身終上衮)覩洪鈞之重轉昭蘇久困喜躍自鳴由鳬
鶩之行而望鵷鷺之班固知遼絶(韓文吏抱成案詣丞鴈鶩行以進又丹掖列鴛)
(鷺)脫蛇鼠之賤而為龍虎之用實在生成(東方朔答客難抗之則在青)
(雲之上抑之則在深淵之下用之則為虎不用則為鼠李詩君失臣兮龍為魚權歸臣兮鼠變虎)迫切
投辭虔恭竢命
除鄂倅謝廟堂(鄂即今武昌周夷王時地屬楚楚熊渠封其子為鄂王始名鄂隋置)
(鄂州宋以鄂州屬荆湖北路地志雲夢之南屬鄂楚辭乘鄂渚而反顧兮選詩鄂渚同游衍)
凡骨難仙有辜造化(神仙傳神告墨子曰子有仙骨杜詩自是君身有仙骨王烈之安成)
(記縣人有謝廪者行日忽遇雲霧之中有一人乘龜而行廪知神人拜求隨去曰汝無仙骨不得也北夢𤨏言)
(蜀朝有小朝壬裴璨俸薄且間或勸求宰一邑裴曰今之畿縣非有仙骨何以得羅隠啓嵇康骨俗徙矜養性)
(之能李廣數竒豈是用兵之罪吳荆溪啓凡骨難仙塵容易老洪平齋啓骨凡無仙去之緣春到有物華之意)
壯心易老早合歸耕荷上宰之曲成叨大邦之半刺未
容彯組問煙霄之路(韻會彯彯長組貎文選彯組雲臺者摩肩)猶得坐輿觀
江漢之流咸謂拙謀自知過分伏念某五窮者技百醜
其形(韓詩何用養汝百醜形)小鷽之搶榆枋烏敢笑鯤鵬之運(莊子)
(北冥有魚其名為鯤鯤之大不知其幾千里也化而為鳥其名為鵬鵬之背不知其幾千里也是鳥也海運則)
(將徙於南冥蜩與鷽鳩笑之曰我决起而飛搶榆枋時不至而控於地而已矣奚以之九萬里而南為)孤
鴻之喋秕稗僅堪伍雞鶩之羣(博物志雁多羣而鴻寡侣韻會啑喋水鳥聚食)
(貎司馬相如賦唼喋青藻西京雜記唼喋荷荇出入蒹葭禽經水生之鳥咮多圓而善唼左傳用秕稗也注秕)
(榖不成稗草之似穀者賈誼新書鄒穆公令食鳬鴈者必以秕博雅鳬鶩&KR1910;也&KR1910;今文作鴨一名鶩一名舒鳬)
(屈原卜居將與雞鶩争食乎北史盧思道周時為武陽太守位下不得志為孤鴻賦以寄情其序云雅步清音)
(遠心高韻鵷鸞以降罕見其儔而鍛翮墻陰偶影獨立唼喋秕稗雞鶩為伍不亦傷乎)胡弗揆量
妄希簡拔然與其進也潔夫巳以進而其求也異乎人
之求嘗慕先賢重於去父母之邦豈隨末俗紛然趨利
名之府清明所照白黑自分(劉向傳黑白不分邪正雜揉薛宣傳所貶退稱進白)
(黑分明楊震傳白黑溷淆清濁同原班固傳白黑簡心蔡邕傳督察奸枉分别白黑馮衍傳省羣議之是非詳)
(羣言之白黑朱浮傳豈不粲然黑白分明王尊傳惟明主參詳使黑白分明司馬遷傳賢不肖自分白黑廼形)
(杜詩所以分黑白洪平齋啓黑白既分丹青自炳)矧當圖乂以更張務在責成
於撫字居官不治合如楚子文三已之入境無災此固
魯中牟一異也有斯績用不我瑕尤故賤名達朝廷或
輓之或推之(左傳或推之或輓之欲無入得乎)非公議在廟堂孰主是
孰維是上書盖喜於自衒(東方朔傳上書言得失自衒鬻者以千數)獻冶乃
疑其不祥方歸興在萬山之間(張乖崖守蜀有錄事參軍老别去留詩曰秋光)
(都似宦情薄山色不如歸興濃)忽除目自九天而下(李詩欬唾落九天)俾乘别
駕往佐名藩鸚鵡洲前平分清景(鸚鵡洲在武昌城西南庾信賦藏船鸚鵡)
(之洲白樂天詩紅葉林籠鸚鵡洲岑參詩衣霑鸚鵡洲邊雨崔灝詩芳草萋萋鸚鵡洲)貔貅帳下
密贊邊籌俱非小器之能勝抑見鴻鈞之善與兹蓋伏
遇某官量涵無際識炳有融(詩昭明有融)以君子育材之道
相其君(韓文孰能教育天下之人材將非吾君與吾相乎孰能教育天下之英材將非吾君與吾相乎)
以國家尊賢之經治其國揮沐吐餐而忘勌(高彪傳昔周公旦父)
(文兄武九命作伯以尹華夏猶揮沐吐餐垂接白屋王褎傳周公躬吐握之勞)離疏釋蹻以皆
徠(王襃傳離疏釋蹻而享膏粱注離此疏食釋此衣蹻師古曰蹻即今之鞋耳)雖愛名器不
輕以假人而執權衡莫先於平物有能者進而不能者
退允合僉言無廉之實而竊廉之名詎容濫吹蓋將導
王澤以被於下又須更民治以究所長(蕭望之傳所用皆更治民以考)
(功)挈此虚庸任之關決某敢不悉心砥厲委命埏陶(過泰)
(論委命下吏禰衡鸚鵡賦歸窮委命)苟捨此官安得有南樓之勝(九江錄庾亮任)
(武昌諸佐吏殷浩等乘秋夜佳景共登南樓俄而不覺亮至衆將避之公曰老子於此興復不淺便坐談詠至)
(今名庾公樓)欲觀竒士固難希東閣之留(朱雲傳薛宣為丞相雲往見之宣備)
(賓主之禮從容謂雲曰在田野無事且留我東閣可以觀四方竒士雲曰小生乃欲相吏耶宣不敢復言)
通范運使
行臺之聮郡組仰欽節制之尊别駕之旅賓筵實贊籌
謀之末昔雖忝同進士之列(李肇國史補得第謂之前進士俱捷謂之同年李絳)
(曰進士明經大抵百人吏部得官至千人私謂為同年)今敢居半刺史之名獨以
三階之久違忽此二天之下照喜極舞手詞能矢心恭
惟某官學致遠而鈎深(繫辭探賾索隠鈎深致遠以定天下之吉凶)智融内
而光外(韓文服仁食義融内光外)藏器甚偉(易君子藏器於身待時而動孔融傳高明必為)
(偉器)得輿則亨(剥上九君子得輿象曰君子得輿民所載也)世上文章孰踰岷
山巴江之秀氣(水經岷山江水出焉注岷山即瀆山又謂之汶阜山三國志秦宓對夏矦纂曰)
(蜀有汶阜之山江出其腹帝以會昌神以建福故能沃野千里三巴記閬白水東南流曲折三迴如巴字一說)
(堯羿斷脩蛇于洞庭世稱巴陵者蛇之死其骨為陵)物表風韻真是方壺員嶠之
勝流(北山移文亭亭物表列子渤海之中有大壑中有五山岱輿員嶠方壺瀛洲蓬萊臺觀皆金玉所居)
(皆神聖之種任昉述異志員嶠山名還丘互見前)持月賜之筆以儀天朝(韓文吾知)
(去是而羽儀天朝也不遠矣)衣晝行之錦而榮鄉國方卷甲定盟之
後念係兵轉食之艱洞達源流恢張綱紀木牛運流馬
運妙傳蜀相之遺銅虎符竹使符乃借漢郎之重(漢書文帝)
(紀初與郡守為銅虎符竹使符注國家當發兵遣使者至郡合符符合乃聽受之皆以竹箭五枝長五寸鐫刻)
(篆書第一至第五以代古之珪璋從簡易也)故民不益賦而用自足(蕭望之傳百姓)
(猶不加賦而軍用給漢志桑弘羊為治粟都尉民不益賦而天下用饒唐書歴代操利柄為國計者莫不損下)
(益上危人自安變法以弄權斂怨以搆怨者皆有之矣如劉晏通壅滯任材能富其國而不勞於民儉其家而)
(歸利於衆第五琦促辦應卒民不加賦而國豐饒亦庶幾矣第五琦拜江淮租庸使遷轉運人不益賦而用饒)
雖國有流災而僃在先萬竈皆春百城不夜(齊地記不夜城在陽)
(城東南郡國志登州文登縣有不夜城即秦始皇欲觀日處漢書地理志東萊郡有不夜縣注古有日夜出於)
(東萊萊子立此城以不夜為名杜詩不夜月臨關東坡詩雪月長臨不夜城)隠然強勢憺乎
殊隣登庾亮之南樓坐得折衝之略開平津之東閣行
為作輔之謀泥詔其頒(天子六璽皆以紫泥封之故曰紫泥詔李詩鳳皇丹禁裏銜出)
(紫泥書)脂車以俟(詩爾之亟行遑脂爾車又載脂載牽脂之使滑澤也)某結髮自立
(結髮言始勝冠李廣傳結髮與匈奴戰)濫巾無聞(北山移文竊吹草堂濫巾北岳)擕持不
肖之資掇拾有司之第顧嗜好酸寒之獨異(柳文凡人好辭工書)
(者皆病癖也吾嘗見病心腹人有思啗土炭嗜酸鹹者不得則大戚韓詩雲夫吾兄有狂氣嗜好與俗殊鹹酸)
惟生活冷淡之是親(摭言裴令公居東洛夜宴聮句元白有得色次至楊汝士曰昔日蘭)
(亭無豔質此時金谷有高人白樂天知不能加遽曰笙歌鼎沸勿作此冷淡生活元微之謂樂天能全其名)
粤自授文適逄知己誇黃絹於幼婦初乏好辭(漢邯鄲淳作曹)
(娥碑蔡邕題其石曰黃絹幼婦外孫韲臼楊脩曰黃絹色絲絶字幼婦少女妙字外孫女子好字韲臼受辛辭)
(字曹操行三十里方悟歎曰有智無智較三十里典略楊脩有才知魏文為世子歴陳太丘碑過見碑題黃絹)
(云云魏文思之不解問德祖即答曰陳實之墓蔡邕之辭鍾繇之書此絶妙好辭也魏文曰才與不才相較四)
(十里也劉孝標云魏武楊脩未嘗過江意當以此為正)賜墨綬於老矦終非善履
幸逃吏議漫作京游在長者誠有味其言奈君門不可
徑而入(韓文君之門不可徑而入兮遂從試於有司又君門不可入勢利互相摧)暮鳥巳勌
自合知還(文選雲無心而出岫鳥倦飛而知還)寒蠅甚痴尚須驅去(韓詩癡如)
(遇寒蠅又朝蠅不須驅六一居士詩自是少年豪橫過而今癡鈍若寒蠅)雖云外司馬也抑
有小朝廷焉吏職脩明使條寬大念成名共記之有舊
(摭言神龍以來杏園宴後於慈恩寺塔下題名楊萬里詩入座能分一日光題名猶記榜中黃)將改容
加飾之又新靡待及瓜遽令受粟武昌號多士豈資關
決之才(晉書陶侃傳鎮武昌時武昌號為多士殷浩庾翼等皆為佐吏)廣平沉下寮尚
假察廉之庇(趙廣漢傳察廉為陽翟令張敞傳察廉為甘泉倉長蕭望之傳察廉為大行治禮丞)
有勤歸嚮未易敷云
通趙總領
連十萬師而給餉遠揚英簜之光(周益公集王之望持節入蜀以王官總軍)
(賦適金人渝平王師十萬攻取郡縣保守關隘累月不解甲公與將帥議論往復費金榖巨萬計而儲偫素備)
(蜀人不知)同二千石以承流近假箳篂之庇(董仲舒策郡守縣令民之師帥)
(所使承流而宣化者也)祗事有日榮遇自天恭惟某官周麟趾之
遺風(詩麟之趾振振公子)唐虬髯之真種(杜詩汝陽讓帝子眉宇真天人虬髯似太宗色)
(映塞外春)所居國重(史記齊世家夷吾所居國重戰國策所在國重所去國輕)自與人殊
(杜詩高帝子孫盡隆凖龍種自與凡人殊)高挹儁科驚學海文河之浩蕩(唐文)
(粹序天下之人始知文有江而學有海上官儀詩浩蕩文河注駱賓王啓文河飜浪織玉瀲以韜霞學海驚瀾)
(綴珠聯於濯錦)晉儀要貫覩郎星卿月之輝煌凡所踐揚妙於
裁剸(剸音轉說文截也)崇牙既植則藩垣斯固(詩价人維藩太師維垣)直
指所臨而獄岸以清(詩哀我填寡宜岸宜獄漢書刑法志獄豻不平注獄豻獄訟也)積
三年至九年之儲已著將輸之效由一路總六路之任
更資供億之勞自青海苞戈之餘而潢池弄兵者衆瘡
痍未復饑饉荐臻(詩天降喪亂饑饉荐臻)四郊之壁壘固多(禮記四郊)
(多壘卿大夫之恥也)千里之舳艫弗繼要令民不加賦而用度足
須知國必有人而根本強卓爾蕭晏之才(蕭何傳何守關中計戸轉)
(漕給軍劉晏傳代宗擢晏領東都河南江淮轉運使歲輸四十萬斛陳諫以為管蕭之亞)出乎間平
之冑(舊唐書霍王元軌高祖子也太宗問羣臣曰朕子弟孰賢魏徵對曰臣愚闇不盡知其能惟吳王數)
(與臣言未嘗不自失上曰卿以為前代誰比徵曰經學文雅亦漢之間平也唐太宗冊文建官之道實資明德)
(列爵之義必俟茂親故鄭晉佐周功宣於□亮間平輔漢業崇於藩屏又封周王詔方導德於間平周必大啓)
(學高歆向德茂間平孫逢吉啓以間平禮樂之英與晁董方聞之選野客叢書事有承襲用之不以為異者如)
(宗室用間平二字之類是也河間東平漢家二王封號難於拆用間猶言中耳今言間平似無義理然北史論)
(齊文襄諸子雖有謝間平徐陵啓有間平就國之語則此二字其來舊矣)獨持貨柄盡護戎
弢(總領帶報發御前軍馬文字莊子從說之則以金版六弢)寬宸旒北顧之憂非公
何恃正揆席左虚之位不晩遄歸某居家自修游世寡
與甫脫選坑於獨冷之地又償縣債於多艱之時好絃
歌而不衰魯孔子所願學也(家語孔子厄於陳蔡絶糧七日藜藿不充孔子愈慷)
(慨講誦絃歌不衰)歸田園而未遂陶元亮真何人哉(吳靖為長沙令一日)
(自歎曰讀五車書辛苦十年不得綴鵷鷺班髮白蹤跡飄零尚為百里陶元亮復何人耶)朅來上都
阨在逆旅(逆旅客舍也左傳&KR0854;於逆旅史記雖逆旅之宿不勤於此矣晉書潘岳傳國語曰許由辭)
(帝堯之命而舍於逆旅詩外傳曰晉陽處父過寗舍於逆旅談賓錄馬周西行長安至新豐宿於逆旅主人唯)
(供諸商販而不顧周遂命酒悠然獨酌主人翁深異之摭言熊執易赴舉行次潼關秋霖月餘滯於逆旅俄聞)
(隣店有一士吁嗟問之曰前光山令樊澤舉制科至此馬斃囊空莫能自進執易遽以所乘馬倒囊濟之澤明)
(年登科六一居士詩道路今猶困旅人東坡詩逆旅擔夫相爾汝駱賓王啓遂歸逆旅再軫危途)皇天
豈無於老眼(杜詩皇天無老眼空谷值斯人)公台亦有於知音弗能持
矛盾以爭名(韓詩念昔塵埃兩相逢爭名齟齬持矛盾)姑且貪釡鍾而遠仕
(王勃書脅息側足求哀鍾釡之間低首俛眉取濟升斗之末)當行臺之治所趨别駕
之戍期僃訪問於朝夕之間賓筵甚設(史記范雎傳食飲甚設)免
震凌於風雨之際國棟焉依喜溢於中言宣㒺旣
通王運使
同年疎若晨星獨仰階符之峻(劉禹錫送張盥赴舉詩序吾不幸向所謂同年)
(友當其盛時聯轡舉鑣亘絕九衢若屏風然今來落落如晨星之相望東坡詩吾州同年友粲若琴上星王臞)
(軒啓數父執於慈恩之塔疎若晨星稱門生於通德之鄉恍如霄漢)二天臨乎冀部預增
泥軾之榮屬方問趨戍之津知己揆建臺之日承顏滋
邇詗候宜先(詗音偵韻會知處告言也淮南王傳為中詗長安注有所候俟也)恭惟某
官今古胸襟聖賢步驟(孝經鉤命訣三皇步五帝驟)縱橫陳禮樂之
字(方秋崖啓九萬里而風斯下奚計修程三千字而日未斜特其餘事)設施備文武之才
(尹翁歸傳翁歸文武兼僃惟所設施)惟浩氣塞天剛直以自持雖大風動
地從容而不變(吕溫凌煙閣功臣贊大風動地儒服從容)當邊陲之啓釁倚
屏翰以為彊守一城戰百萬之師竟成卻敵升半刺秩
二千之石未足酬勲(後闕)
通趙判院(前闕)
賸持婉婉之畫(賸說文物相增加也韻會云今鄙俗謂物餘為賸)密贊皇皇之
華見重衣冠增光樽俎宜與王人序矦國之上即為法
從在天子之傍某應舉得名積憂喪志晩脫六階之選
冥行百里之途幸免推擠尚堪趨走謬承貳政之乏(左傳)
(攝官承乏言乘人空乏時也)實惟隣德之依(文選讀先聖之大猷兮亦隣德而助信)與
英俊之遊愧難追於步武受澄清之察願曲借於齒牙
悃倒之私言宣㒺旣
通汪總幹(宋制總領幕職有軍馬錢糧所幹辦公事)
贊決藩條實近上人之所(晉書應詹傳贊入居列位則嘉謀屢陳出撫藩條則惠政)
(斯洽常衮行李深制藩條之重理行尤彰釋皎然詩外政藩條最)參司緫計幸同君子
之寮(韓文畱守無事多君子寮)矢此中懷贊於下執(左傳阿下執事)恭惟某
官才無畔岸(詩淇則有岸濕則有泮泮讀作畔韓文閣下負超卓之竒才蓄雄剛之峻德渾然天)
(成無有畔岸)學有本原八座文昌步相先於台斗(顏魯公集尚書北斗)
(尊杜詩尚書踐台斗)一門時傑色交燦於琳琅蚤從儉幕之游仍
得宓琴之趣當萬旅雲屯之地(列子化人之居望之如雲屯焉杜詩入門天驥)
(皆雲屯)乃四牡日馳之秋(詩四牡騑騑周道倭遲)客有婉謀師名宿
飽顧在外效能之巳久使見上陳義而必高信不負皇
華使表薦之言抑可紹法從臣家傳之業某零丁多難
(杜詩柱史正零丁)拓落勌游以課第六僅免於推擠雖技有五
奚堪於關決幸聯官治密附隣光緹油屏無德以居預
懷惕息(黃霸傳别駕車緹油屏泥於軾前以彰有德詳見前)黃金臺多賢所聚尚
賴保持(杜詩黃金臺貯俊賢多)
通張總幹
漢使堂堂廣延寮寀(漢書堂堂京兆田郎伏湛傳容貎堂堂國之輝光晉書魏舒堂堂國)
(之領袖)周原膴膴盡屬帡幪(膴膴美也詩周原膴膴堇荼如飴)矧貳政之
在旁繄上賓之借重(枚乘傳久為大國上賓白孔六帖任為從事禮以上賓)可稽
赤札以寫素心(劉瑜傳泄寫至情)恭惟某官天下竒才(晉書司馬懿與)
(諸葛亮相拒於五丈原對壘百餘日會亮病卒諸將燒營遁走經日乃行其營壘曰天下竒才也)物表
高韻(何顒别傳南陽張機字仲景總角造顒謂曰君用思精而韻不高後將為良醫卒如其言劉賓客集)
(高韻冠於一時)服仁食義知所學之有傳樹業建功要以身而
自致風馳四牡雲集萬師豈惟治甲午之兵(春秋莊公八年春王)
(正月師次於郎以俟陳人蔡人甲午治兵榖梁傳出曰治兵習戰也入曰振旅習禮也治兵而陳蔡不至矣兵)
(事以嚴終故曰善陳者不戰此之謂也)固須問庚癸之政辟書來上曳履
居先從容畫諾之間饒裕轉輸之利佇聞徵召入備論
思某貧為斗食之謀猥竊星屏之駕長江遠戍全室寒
號(韓文冬暖而兒號寒年豐而妻啼饑)幸近清明之天稍脫欹危之地佐
吏號多士奚資關決之功皇華記腐儒或藉推揚之力
(杜詩萬里皇華使為寮記腐儒)
通趙監庫(宋制監官主掌場務庫藏出納之事此庫務官也)
外司農之設屬多得名流(宋湖北總領廳記國家駐蹕吳會形勝控扼之地上下數)
(千里自蜀漢荆襄江鄠達於兩淮其間列戍數百而大屯不過十數視屯兵若干州之賦入供具軍食其始費)
(用出入悉聽其主將之所自為己而兵寖乏用紹興五年始命中都官為外司農兼總其賦之入而制其出為)
(四總之所)半刺史之乏材兼收下乘同寅有契遠戍何辭恭
惟某官跨海修程摩天喬幹(吕温凌煙閣功臣頌喬幹直聳摩天自致)沐詩
書之澤期自致於功名依禮樂之華肯下親於會計顧
供億可強於軍政而選除實等於京師樽俎從容衣冠
健羨舉士及筦庫之衆推以為先從臣在屬車之間用
之有漸某慙居副政樂在依仁矧熊子之故都(武昌熊繹封地)
有鶴仙之遺跡(南齊志夏口城據黃鶴磯世傳仙人子危安乘黃鶴過此上也邊江峻險樓櫓高)
(臨瞰沔渶應接司部唐圖經費文禕登仙嘗駕黃鶴返憩於此遂以名樓述異記荀瓌字叔偉好道術潛棲却)
(粒嘗東游憩江夏黃鶴樓上望西南有物飄然降自霄漢俄頃已至乃駕鶴之賓也鶴止戶側仙者就席羽衣虹)
(裳賓主歡對巳而辭去跨鶴騰空渺然煙滅閻伯理黃鶴樓記王室載懷思仲宣之能賦仙蹤可揖嘉叔偉之)
(芳塵黃鶴來時歌城郭之竝是浮雲一去惜人世之俱非白樂天詩江邊黃鶴古時樓)洗湔塵土
領略江山(真西山啓處客而賦鸚鵡未妨領略於江山入對而隨孔鸞看即飛騰於軒陛)東閣
官梅豈必作他州之夢(杜詩東閣官梅動詩興却疑何遜在揚州宋張邦基墨莊漫錄)
(杜詩云云多不詳遜在揚州之說以本傳考之但言遜天監中為尚書水部郎南平王引為賓客掌書記卒於)
(廬陵王記室亦不言在揚州也及觀藝文類聚初學記有遜梅花詩人見別本遜東海剡人南平王為中權將)
(軍揚州刺史擁篲分庭愛客接士東閣一開競收揚馬左席皆啓爭趨鄒枚君以詞藝蚤聞故加親禮引為水)
(部行參軍事仍掌文記室乃知遜嘗在揚州也然東晉宋齊梁陳皆以建業為揚州則遜之在揚州乃建業爾)
(非今之廣陵也)南樓夜月不妨陪上客之游
通鄭運管(職官分紀熙寧二年詔川廣等七路轉運司依京東等路各舉官一員充勾管)
(文字建炎初避高宗諱改勾管為主管)
大使車之有耀允藉賓謀外司馬之非才偶聯官治行
將會弁(詩會弁如星)用是奏緘恭惟某官朱絃清音(禮記清廟之瑟)
(朱絃而清越一唱而三歎有遺音者矣)白珩至寶(珩佩玉上之横者禮象白珩蓋天子之玉葱珩)
(蓋卿大夫之玉楚語王孫圉聘于晉定公饗之趙簡子鳴玉以相問曰楚之白珩猶在乎廣雅昭華白珩琔璜)
(璠璵垂棘權德輿集黃琮白珩燦然内照)服古書而飾吏推家學以庇民絳
矦本兵元勲在乎社稷(袁盎傳絳矦為太尉本兵柄適會成其功所謂功臣非社稷臣)
管氏世祀盛德及於子孫(左傳王以上卿之禮饗管仲仲受下卿之禮而還君子曰)
(管仲之世祀也宜哉讓不忘其上)自發軔占雙䳵之祥(劉談錄河南府伊闕縣前臨大)
(溪每寮佐有入臺省者即水中先有小灘漲出石礫金沙澄澈可愛牛僧孺為縣尉一旦忽報灘出翌日宰邑)
(者與同寮列筵於亭上觀之因召耆宿問其事有老吏曰此必分司御史若是西臺灘上當有雙鸂鶒立前僧)
(孺潛揣縣僚無出於己者因舉杯祝曰既能有灘何惜一雙鸂鶒宴未終有鸂鶒雙下不旬日拜西臺監察御)
(史方秋崖啓蓋鯤鵬萬里之程始從足下想鸂鶒一雙之瑞已在目中)既奏刀見全牛之
解(莊子奏刀騞然莫不中音合於桑林之舞又三年之後木嘗見全牛也)厥問既顯(詩亦不隕)
(厥問)所取何廉(東方朔傳割之不多又何廉也)當直指之建臺乃斜飛而
入幕青天轉粟平地流錢曰某掾卿之所為亟言於上
(趙廣漢傳事推功善歸之於下曰某掾卿所為非二千石所及張湯傳間即奏事上善之曰臣非知為此奏迺)
(監掾史某所為其欲薦吏揚人之善如此)如公才子者復幾宜置于朝某造
物見憐居官免戾甫解縣同之組驟升倅貳之輿揣已
奚堪依人則可參佐極一時之選或許竝游(唐武元衡節度劒南)
(開府極一時選又王倕節度河西辟舉王維王縉崔商等皆一時選李棲筠觀察浙西幕府皆一時高選王質)
(觀察宣歙任幕府者若裴夷直趙咨李行方劉蕡皆一時高選)察廉有二天之明更持
自賀(韓詩於身實已多敢不持自賀)
通司馬運幹
藉甚臺賓出元祐名臣之後眇焉州佐在武昌多士之
中寮寀雖同等倫絶異惟不賜於鄙薄庶可通於殷勤
恭惟某官神秀天成才美世濟中國用司馬相紀茂績
於旂常有子繼太史公紬遺篇於金匱(司馬遷傳太史公既掌天官不)
(治民有子曰遷卒三歲而遷為太史令紬史記石室金鐀之書鐀與匱同)源流甚遠步武難
稽一從管庫之薦揚兩與漕車之辟召榮分細柳綽有
餘糧節擁皇華全資婉畫雖有光樽俎之禮曾未究詩
書之功佇命詔徵晉儀扈從某蔑聞縣最冒處州端責
之康沂則甚難託於寶隣而乃幸察郡國之能與否願
自激昂喜賓主之賢而明相為覆護
通江帳幹(宋熙寧中詔諸路漕司始置屬官有帳司兼勾管文字)
梁國上賓實贊澄清之略荆州别駕敢專裁決之能臭
味不殊顏色滋邇可無隻字以寓寸悰恭惟某官霽月
胸襟(黃山谷集春陵周茂叔人品甚高胷中灑落如光風霽月)青雲步武學通諸古
而有用才施於今而不窮棲鳳停鸞何嘗擇地哦松咏
竹固自宜人應使者之特招禆公家之大計想白粲連
舳艫而下(漢惠紀鬼薪白粲注擇米使正白為白粲杜詩精鑿傳白粲東坡詩白粲連檣一萬艘)
由玄機運帷幄之中笑談之餘譽問以顯天欲平治有
綱維州牧者參之衆所觀瞻其羽儀天朝也必矣某甘
從遠戍端為貧驅曏未免窘束於折腰今乃得舂容而
展足材焉無取仁者是依一座盡傾固難攀於逸駕六
條受察尚曲庇於孤蹤
橘山四六卷十五
