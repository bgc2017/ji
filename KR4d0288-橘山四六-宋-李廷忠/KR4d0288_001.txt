橘山四六卷一宋李廷忠撰
明孫雲翼注
通王樞相(宋會要樞密使帶相即為樞相自後唐始按宋史光宗朝王淮為右丞相兼樞)
(密院使措置營砦檢視沿江守備)
喬木參天一國仰世臣之重(東坡詩故國非喬木興王有世臣又故國依然喬木)
(在典刑復見老成人杜詩喬木上參天又黛色參天二千尺又中有松栢參天長周平園賀張尚書啟數朝士)
(於貞元春風屢改得世臣於故國喬木猶存熊克賀吕侍郎啟故國非謂喬木紹世業於韋平學者仰如泰山)
(極師資於游夏)餘波在泮諸侯容食客之閒(詩思樂泮水白虎通泮宫者半於天)
(子宫也但南面禮儀之方有水耳其餘壅之說文泮宫諸侯饗射之宫也西南為水東北為墻五經通義諸侯)
(不得觀四方故缺東以南半天子之學故曰泮宫左傳其波及晉國者君之餘也史記孟嘗君傳食客數千人)
(信陵君傳致食客三千人劉長卿詩食客雖多誰報恩杜詩甫也諸侯老賓客又蚤作諸侯客)問其姓
名嘗挂於文衡(文選使名挂史筆又道不挂於通人李嶠與崔少府書通人未嘗接賞談士不)
(以挂言柳文不意相國垂愍特記姓名又名勞長者記薛逢上崔相國啟咨達姓名瑣瑣形骸或希記憶王建)
(詩仙侣何因記姓名柳文夫觀文章宜若懸衡然增之銖兩則俯反是則仰裴皥詩宦途最重是文衡温庭筠)
(上蔣侍郎啟洛陽仲暠猶記姓名建業張逢方弘採拾楊萬里啓或聞庸下之姓名已辱暗中之摸索)想
其面目豈紆於記軫(文選無面目之可顯兮韓文面目可憎吳朱温強識與人一面數十)
(年不忘梁楊愔性強記一見皆不忘其姓名韻會紆縈也又勞也楚辭鬱結紆軫兮謝莊月賦情紆軫其何託)
(王逸注紆曲也吕安書沉思紆結文選望墳思紆軫又我思鬱以紆又紆鬱游子情又何為憂懷心煩紆韓文)
(軫其寒飢杜詩人事經年記君面陳后山詩平生天上張公子尚記門間半面人方秋崖啟似是故人恍記車)
(中之半面不幾失子曾聞堂下之一言)屬當冷次(杜詩廣文先生官獨冷東坡詩冷官無事屋廬)
(深)忽有榮逢僭憑魚素之傳(古樂府客從遠方來遺我雙鯉魚呼童烹鯉魚中有)
(尺素書)進候鉉台之適(易鼎黃耳金鉉又鼎玉鉉說文鉉舉鼎具胡犬切三台星名詳見後)
(文選納旌弓於鉉台)恭惟某官貴名皦於朝日(荀子貴名白而天下治又君子務積)
(於身則貴名起之如日月而天下應之如雷霆郎顗傳潔白之節情同皦日趙彦端啟形容王度神化麗於丹)
(青焜燿家聲貴名升乎日月熊克啟貴名起乎日月新渥照乎乾坤)直節凜乎秋霜(禰衡傳忠)
(果正直志懷霜雪孔融傳與崑玉秋霜比質晉書傳贊勁松方操嚴霜比質文選峻節貫秋霜又志烈秋霜心)
(貞崑玉韓儀行成汭制氣合冬日志烈秋霜唐卓行傳爭元德秀以德陽城以鯁峭司空圖知命其志凜凜秋霜)
(嚴韓思彦傳志烈秋霜唐詩志與秋霜潔李商隐啟春日同和秋霜共冽)負慷慨之志而當
世事不足為(說文慷慨壯士不得志於心也長門賦志慷慨而自卬歸田賦感蔡子之慷慨繁欽)
(牋懷慷慨之節趙充國辛慶忌傳慷慨風流敘傳志節慷慨禰衡傳弱冠慷慨晉書宋矩傳慷慨有志節陸機)
(傳贊言論慷慨冠乎終古唐書羅宗道慷慨尚節義又張建封慷慨尚氣自許以功名杜詩嗚呼壯士多慷慨)
(晉書王猛傳猛氣度雄深細事不干其慮桓温入關被褐謁之一面談當世之事捫蝨而言旁若無人)吐
峥嶸之論而在廷臣莫能過(峥嶸亦作崝嶸說文山峻貌漢書下峥嶸而無地兮)
(揚子似紫宫之峥嶸李白集吐峥嶸之高論開浩蕩之奇言杜詩峥嶸吐高論韓詩高言軋霄峥高祖紀賢趙)
(臣田叔孟舒等十人召見與語漢廷臣無能出其右者注古者以右為尊言才用無能過之者方巨山啟言語)
(妙天下魯諸儒何以尚之智略輳上前漢廷臣無出右者)上沃冕旒之聽(說文沃灌溉也尚書)
(沃朕心說文冕大夫以上冠也邃延垂瑬纊紞旒垂玉也冕飾周禮王五冕圖云衮冕十二旒以則天數陸佃)
(云王五冕旒皆十二不如是不為蔽明亦曰繁露或作游杜詩衣冠拜冕旒)徧儀筆槖之華
(南史徐杏傳周捨問杳尚書著紫荷槖相傳云挈囊竟何所出杳曰張安世傳云持槖簪筆事孝武皇帝數十)
(年韋昭張晏注並曰槖囊也簪筆以備顧問互見第二卷)有行於時不負所學(陸䞇傳䞇)
(為相所言皆拂帝短懇到深切或譏其太過對曰吾上不負天子下不負所學遑他恤乎洪平齋啟昌黎之熏)
(濃涵浸大放厥辭敬輿之懇切剴深不負所學)發為兩漢之詔令(東都事略王珪知制誥其)
(文典麗有兩漢風陸游啟所冀如三代禮文大備之時抑亦追兩漢文章爾雅之體)追還三代之
禮文(班固兩都賦序大漢之文章炳焉與三代同風東坡集將以追兩漢之餘而漸復三代之故趙彦端)
(啟遠追三代之風茂輯一王之典)肅綱紀於本朝(詩勉勉我王綱紀四方荀子人君用之則)
(勢在本朝而宜蕭望之傳雅志在本朝法真傳光贊本朝四子講德論陳懇誠於本朝之上)憺威稜
於絶域(李廣傳威稜憺乎隣國文選威稜則夷羿震盪又威稜遐厲又闡肆威稜又威稜章臺顛高適)
(詩幕府盛威稜漢書注神靈之威曰稜憺動也長楊賦遐方疏俗殊隣絶黨之域)江渚振東歸
之羽(詩江有渚又我東曰歸爾雅小洲曰渚晉書樂志樂我君惠振羽來翔徐陵詩歸來振羽儀)星
辰聽直上之聲(鄭崇傳崇為尚書僕射數求見諫諍上初納用之每見曳革履上笑曰我識鄭)
(尚書履聲杜詩聽履上星辰洪适賀林吏書啟望峻官儀上星辰而聽履私無賓謁指風月以飛談)乃朞
月入贊於政鈞(左傳而收吾憎使贊其政詩秉國之鈞四方是維顔師古云陶家名轉者為鈞)
(蓋取周回調均之義賈誼傳大鈞播物注言造化為人猶陶之造瓦也)不淹旬繼顓乎兵
柄(袁盎傳絳侯為太尉本兵柄)惟難合之義不屈(耿弇傳落落難合)故勇退
之風獨高(宋錢若水謁陳摶摶曰當作神仙有紫閣老僧曰不然他日富貴但能急流中勇退耳東)
(坡詩勇退當年正急流余元一啟中世大夫官為家常倒行於日暮知幾君子介如石乃勇退於急流)凡
其用舍行藏係乎内外輕重(裴度傳度威譽德業侔於郭子儀出入中外以身繫)
(國之安危為時之輕重者二十年)垂紳正笏安若泰山之四維(歐陽公畫錦堂)
(記垂紳正笏不動聲色而措天下於泰山之安戰國策僕有一言而使君富貴於萬歲寧於泰山四維嚴助傳)
(天下之安猶秦山而四維之也注維謂聯繫之)緩帶輕裘賢於長城之萬里(晉書)
(羊祜傳祜鎮南夏在軍常輕裘緩帶身不披甲鈴閣之下侍衛不過十餘人唐書太宗曰煬帝不擇人守邊勞)
(中國築長城以備虜今我用李勣守并突厥不敢南賢於長城遠矣白樂天集倚為長城永固中夏柳文隐然)
(長城朝野倚賴又萬里長城九重安枕唐詩天與三台座人當萬里城杜牧詩用賢無敵是長城熊克啟扛百)
(斛之鼎歎高文大冊之豪折千里之衝想緩帶輕裘之暇余日華啟料敵臨機智略夙推於武庫折衝壓難威)
(名遠過於長城龔茂良啟欲得君重耳隐然大國之長城無以公歸兮用作蒼生之霖雨)祠官所以
優耆德(晦翁語錄本朝設祠禄之官以佚老優賢楊誠齋詩晚歲祠官是地仙)書殿所以
寵儒臣(劉賓客詩書殿沗聯銜宋詔書殿之職號為清優曲阜行孫永制進書殿之寵名頒真宫之優)
(秩謂觀文資政端明等殿大學士學士也)雖名爵居然而益尊而才業施之
而難盡渡江所未有當求諸北士之中(南齊書張緒字思曼為中書令)
(善談玄王儉常云緒過江所未有北士可求之耳不知陳仲弓黃叔度能過之否)蒼生其如何
行起自東山之下(晉書謝安傳桓温請安為司馬將發新亭朝士咸送中丞高崧戲之曰卿)
(屢違朝旨高卧東山諸人每相與言安石不肯出將如蒼生何蒼生今亦將如卿何安甚有愧色駱賓王詩謝)
(公還欲卧誰與濟蒼生李詩謝公終一起相與濟蒼生杜詩蚤作丞相東山起楊萬里啟安石如蒼生何已&KR1016;)
(老成之起司馬相中國矣佇觀書贊之新)蓋先皇留為數世之用惟嗣聖急
於舊人之圖(尚書亦惟圖任舊人共政楊萬里啟太上皇非不知耆德之深留遺嗣聖新天子欲)
(盡復中原之舊首擢我公)佇揚贊書(孔光傳已刻侯印書贊注贊進也延進而拜之書贊者書贊詞)
(於策也)遂正宰席(宋制擢陪宰席)某學無根柢(杜詩詞林有根柢)器乏準
繩(楊子法言大器者猶規矩準繩乎先自治而後治人之謂大器)徒以古貌古心而讀
古書粗明操守(韓退之詩孟生江海士古貌又古心嘗讀古人書謂言古猶今)不能圓
言圓行而應圓物祗坐困窮(元次山惡圓篇安知異日不言圓行圓動圓静圓以)
(終身乎又吾與汝圓以應物圓以趨時非圓不預非圓不為方秋崖啟古貌古心而讀古書自忘其拙圓言圓)
(行而應圓物要非所長)志益凋摧於憂患之林分宜投棄於閒散
之地(韓文投閒置散乃分之宜權德輿書以劉秩為祭酒置之國庠似在散地)仰階符之遠
耀(漢書音義泰階三台也黃帝泰階六符注每台凡二星六符六星之符驗也詳見第六卷左傳陳厲公生)
(敬仲其少也陳侯使筮之曰此其代有陳國乎不在此其在異國非此其身在其子孫光遠而自他有耀者也)
悵門仞之久違(文選宫墻重仞允得其門)獻藝春卿舊出埏鎔之域
(柳文獻藝春卿當三黜之辱埏和土也老子埏埴以為器董仲舒傳猶泥之在鈞惟甄者之所為猶金之在鎔)
(惟冶者之所鑄)授文淮服辱居衮繡之鄉(詩我覯之子衮衣繡裳)於二十
年流落之餘(白樂天詩二十年來拆太多霍去病傳流落不耦杜詩流落劍三千又流落意無窮)
(劉夢得詩流落感温涼)得千萬間依棲之所(杜詩安得廣厦千萬間大庇天下寒士俱)
(歡顔)惠自天假謀豈人為顧師範自慙於不堪(後漢書李膺風格形)
(儀皆可師範趙壼傳學成師範縉紳歸慕法言務學不如務求師師者人之模範也模不模範不範為不少矣)
(嵇康與山濤絶交書有必不堪者七)在恩門寧忍於終棄(恩門謂座主唐孫光憲北夢𤨏)
(言相國裴公坦李漢侍郎狀元及第慚舉業未精遽此叨忝未嘗曲謝座主辭歸别墅三年肄業掩關勤苦文)
(格乃變然始到京獻恩門文章辭采典麗舉朝稱之范攄雲溪友議渤海高公三牓一百二十人多平人得路)
(若柳棠者誠負恩門舉主是知座主稱恩門也趙嘏詩家去恩門四千里只應從此夢旌旗李商隐啟遠敦世)
(故容在恩門)國人之賴子産不妨學校之游談(左傳鄭人游于鄉校以論)
(執政然明謂子産曰毁鄉校如何子産曰何為夫人朝夕退而游焉以議執政之善否其所善者吾則行之其)
(所惡者吾則改之是吾師也若之何毁之然明曰蔑也今而後知吾子之信可事也小人實不才若果行此其)
(鄭國實賴之豈惟二三臣仇覽傳覽入太學時諸生符融有高名與覽比宇賓客盈室覽常自守不與融言融)
(心奇之乃謂曰今京師英雄四集志士結交之秋雖務經學守之何固覽乃正色曰天子修設太學豈使人游)
(談其中高揖而出)弟子之從朱雲竊幸相君之加禮(朱雲傳雲常居鄠田)
(時出乘牛車從諸生所過皆敬事焉薛宣為丞相雲往見之宣備賓主禮其教授擇諸生然後為弟子)寸
悰所激(選詩戚戚若無悰謝靈運詩瞻涂意少悰孟浩然詩心緒並無悰)尺喙難宣(莊子)
(丘有喙三尺唐陸餘慶善論事而謬於判事時嘲之曰說事喙長三尺判事手重五斤東坡詩欲吐狂言喙三)
(尺)
通商知府(商蓋嘗為無為軍學職今復為州守李時亦任此州學職故上此啟詳其文意)
(可見)
升堂而聞絲竹緬懷孔子之舊居(魯恭王傳恭王初好治宫室壊孔子舊宅)
(以廣其宫聞鐘磬琴瑟之聲遂不敢復壊說文緬徵絲也廣韻遠也又思貌國語緬然引領南望賈逵注緬思)
(遠也喬玄傳曹操奠玄墓文邈哉緬矣又懷舊惟顧念之悽愴潘岳寡婦賦緬懷兮長乖文選緬邈若飛沉又)
(緬然若雙潛又遵途歎緬邈又緬邈區中緣李詩英風緬猶存韓詩前心空緬邈)在泮而觀旂
鸞復喜魯侯之戾止(詩思樂泮水薄采其芹魯侯戾止言觀其旂其旂茷茷鸞聲噦噦)
顧瓦礫之賤猥出其後(晉書孫綽傳綽性通率好譏調嘗與習鑿齒共行綽在前顧曰)
(沙之汰之瓦礫在後習曰簸之揚之糠粃在前和帝紀任尚代班超為都護謂超曰小人猥承君後任重慮淺)
(宜有以誨之)賴膏馥之餘沾及者多(杜甫傳贊甫渾涵汪洋千景萬狀兼今古而有)
(之他人不足甫乃有餘殘膏賸馥沾匄後人多矣)矧當幕府之初開(李廣傳莫府省文書)
(馮唐傳上功莫府注莫府者以軍幕為義軍旅無常居止故以幕府言之後漢書獨行傳李充為侍中鄧隲曰)
(幕府初開欲辟天下奇偉班固傳幕府新開廣延羣俊四方之士顛倒衣裳崔瑗傳大將軍梁商初開幕府首)
(辟之邊讓傳幕府初開博選清華杜詩幕府初交辟又白頭趨幕府高適詩幕府制中權)辱在賓筵
之末至(詩賓之初筵温庭筠詩賓筵得佳客文選相如末至居客之右)敬持尺素(陸機文賦)
(涵綿邈於尺素周弘讓復王裒書蒼鴈頳鯉時傳尺素清風明月俱寄相思李詩手把尺素書如天落雲錦劉)
(長卿詩自非傳尺素誰與論衷腸岑參詩水底鯉魚幸無數願君别後垂尺素)僭凂中㳙(史記曹參)
(以中㳙從又萬石君為中㳙受書謁如淳曰中㳙如中謁者師古曰㳙潔也言其在中主潔清洒掃之事蓋親)
(近左右也)恭惟某官特立真儒(禮記儒行篇其特立獨行有如此者)間生賢佐
奥學淵源乎千古(董仲舒傳師友淵源)懿文轇轕於三光(漢書雜遝轇轕)
(以方馳注轇轕猶交加也車馬喧雜貌楚辭云騎膠葛以散亂是也一曰室宇曠深貌相如賦膠葛之宇一曰)
(鋒戟形揚雄賦撠膠葛又上清之氣文選膠葛無垠柳文其文皆汗漫煇煌呼吸陰陽膠轕三光陶鎔帝王此)
(轇轕指上清之氣)璧沼談經發施孟梁丘之藴(詩正義辟雍天子之學圓如璧)
(壅之以水又天子靈臺在太廟之中壅之以靈沼謂之辟雍白虎通天子立辟雍所以行禮樂宣教化也辟者)
(象璧圓法天雍之以水象教化流行儒林傳丁寬作易說三萬言授同郡碭田王孫王孫授施讐孟喜梁丘賀)
(繇是有施孟梁丘之學)彤庭射策邁晁董公孫之流(說文彤丹飾也堂下至門)
(謂之庭西都賦玉除彤庭謝朓詩彤庭赫弘敞沈珣行裵休制彤庭射策陳列升班蕭望之傳以射策甲科為)
(郎孔氏雜說漢射策與對策不同射者謂難問疑義書於策量其大小署為甲乙之科不使彰顯欲射者隨其)
(所釋而得之對者顯問以故事經義觀其所對文辭以定高下武帝紀詔賢良明於古今王事之體受策發問)
(咸以書對於是董仲舒公孫弘等出焉晁錯傳詔有司舉賢良文學士錯在選中上親策詔之)其志有
行所試輒驗以模範之良而通禁籍(陳湯傳宜以時解縣通籍注通籍不)
(禁止令得出入也杜詩謬通金閨籍)以絃歌之最而登朝行(吕氏春秋宓子賤治單父)
(彈鳴琴不下堂而單父治李詩范宰不買名絃歌對前楹說文最犯取也犯而取故軍功上曰最下曰殿宣帝)
(紀丞相御史課殿最以聞注殿後也課居後也最者凡要之首課居先也隋蘇威薦房恭懿為新豐令政為三)
(輔最唐韋嗣立累調雙流令政為三河最宋制縣令罷任委知州考察四善三最韓詩始獲升朝行)端操
不移(屈原遠遊内惟省以端操兮文選樂而無節端操或虧又弱植慕端操符載愁賦聳端操而不爽)
高懷自適思錦繡溪邊之遺事(錦繡溪即雙溪在無為州西南一名錦繡池宋)
(楊傑詩十里喧闐錦繡川鞦韆人健趁飛鳶花明柳暗丹青國日薄雲濃水墨天按李自注學宫在錦繡溪上)
厭蓬萊山上之清遊(史記海中有三神山蓬萊方丈瀛洲仙人居之後漢書竇章傳章少)
(好學冇文章與馬融崔瑗同好更相推薦永初中學者稱東觀為老氏蔵室道家蓬萊山太僕鄧康薦章入東)
(觀為校書郎注老子為守藏史復為柱下史四方所記文書皆歸柱下言東觀經籍多也蓬萊海中神山為仙)
(府幽經秘籙並皆在焉)亟請左符(漢制竹符篆書與郡守各留其半右留京師左以與之杜詩頭)
(白猶堪乞左符劉禹錫詩曾主魚書輕刺史今朝自請左符來宋王楙野客叢書古之符節左以與郡守右以)
(留京師謂郡守往回以所授之左符合京師之右符以防其偽其或遣使調發於郡國則請内庫之右符以合)
(郡國之左符如魏公子無忌入王卧内竊虎符以召晉鄙之兵救平原之難是也)少寬西顧(詩乃)
(眷西顧寇恂傳高祖任蕭何於關中無復西顧之憂房玄齡傳太宗伐遼玄齡留守京師詔曰公當蕭何之任)
(朕無西顧憂矣陸游啟關中留蕭丞相遂寬西顧之憂江左有管夷吾共望中興之盛余元一啟關中付酇侯)
(可以寬西顧之憂河内得寇君然後成北伐之業卲傳啟暫寬西顧即佇東歸)手種堂前之柳
今見幾春(晉書桓温傳温自江陵北行往觀少時所種柳皆已十闈慨然曰木猶如此人何以堪攀)
(枝執條泫然流涕南齊書王敬則使魏於北館種楊柳後虞長曜北使還敬則問我昔種楊柳今各大小長曜)
(曰虜中以為廿棠六一居士集手種堂前垂柳别來幾度春風又應憐手種樹成陰宋張邦基墨莊漫錄揚州)
(大明寺平山堂前歐陽文忠公手種柳一株謂之歐公柳)眼看觀裏之桃恍如前度
(䴤史劉禹錫為主客郎遊玄都觀舊無桃花貞元末至京師則有道士植仙桃滿觀如紅霞劉賦詩曰紫陌紅)
(塵拂面來無人不道看花回玄都觀裏桃千樹盡是劉郎去後栽後太和初劉重遊玄都觀已蕩然無一株惟)
(兔葵燕麥動搖春風再題詩曰百畆庭中半是苔桃花淨盡菜花開種桃道士歸何處前度劉郎今又來)推
所作三萬言之師說(儒林傳丁寬字子襄作易說三萬言訓詁舉大義而已柳文游太學)
(授師說)移而為二千石之教條(漢書百官公卿表郡守秦官秩二千石薛宣傳宣為)
(吏賞罰明用法平而必行所居皆冇條教可紀)觀聽具孚聲實罙著(文選蜚英聲騰茂實)
(罙音彌深也詩罙入其阻)重慰去思之俗(何武傳武為兖州刺史徙京兆尹其所居亦無赫赫)
(名去後常見思晉書謝安傳安為吳興太守在官無當時譽去後為人所思樂廣傳所在為政無當時功譽然)
(每去職遺愛為人所思文選何武不赫赫遺愛常在去)競喧來暮之謠(東觀漢記廉范為蜀)
(郡太守舊制禁民夜作以防火范乃削毁先令但嚴儲水而已百姓歌之曰廉叔度來何暮不禁火民安作昔)
(無襦今五袴白居易行范傳正制去思之歎來暮之謠張說姚崇神道碑去思觀頌來暮聞歌駱賓王上兗州)
(刺史啟坐堂敷惠恩纏去思剖竹垂仁式歌來暮)中郎豈薄淮陽耶聊煩卧護
(汲黯傳召黯拜為淮陽太守黯伏謝不受印綬上曰君薄淮陽耶顧淮陽吏民不相得徒得君重卧而治之張)
(良傳卧而護之唐書詔裴度節制河東度辭老病帝曰為朕卧護北門可也劉禹錫詩肯放淮陽高卧人)朝
廷深知弱翁矣行即召歸(魏相傳相遷揚州刺史考案郡國守相多所貶退丙吉與)
(相書曰朝廷已深知弱翁治行方且大用矣願少慎事自重藏器於身王矅軒啟淮陽非薄長孺已藹治聲朝)
(廷深知弱翁即趨嚴詔)某愚無襪線之長(唐孫光憲北夢瑣言韓昭仕蜀為禮部尚書文)
(思殿大學士粗有文章至于琴碁書算射法悉皆涉獵時有朝士李台嘏曰韓八座事藝如拆襪線無一條長)
(者時人韙之)貧為斗粟之計(陶潛傳潛素簡貴不私事上官郡遣督郵至縣吏曰應束帶見)
(之潛歎曰吾不能為五斗米折腰拳拳事鄉里小兒耶)憂熏所積(詩憂心如熏東坡集積憂熏心)
苦味莫回(東坡橄欖詩待得微甘回齒頰已輸崖蜜十分甜)蚤歲宫袍已作半
枯之葉(東坡詩敝袍霜雪空慙綠又青山半作霜葉枯危㢲齋啟青衫勃窣半成霜葉之枯白髮蕭疎)
(但覺雪根之長方秋崖啟舉眼視八荒綠髮已霜蓬之短折腰為五斗青衫半荷葉之枯)窮年燈火
終無太喜之花(韓文矻矻以窮年又燈火稍可親杜詩燈花何太喜李梅亭啟初年筆硯燈無)
(太喜之花繼世簪裳袍已半枯之葉)飢驅出門(陶詩飢來驅我去不知竟何之又此行誰使然似為)
(飢所驅)強顔來客(司馬遷傳及已至此言不辱者所謂強顔耳柳文操斧於班郢之門斯強顔耳)
少嘗問學而可郡學惟鄧禹之敢當(馬武傳帝與功臣諸侯燕語從容言)
(曰諸卿不遭際會自度爵禄何所至乎高密侯鄧禹先對曰臣少嘗問學可郡文學博士帝曰何言之謙乎周)
(書梁元帝賜劉璠書鄧禹文學尚或持戈葛洪書生且云破賊)晨入先生以誨諸生非
昌黎而安取(韓文國子先生晨入太學招諸生立館下誨之)幸大賢由此而發
軔(軔止車之木行則發之離騷朝發軔於蒼梧兮)故斯文復賴以主盟(左傳晉禮主盟)
(又狎主齊盟歐文主斯文之盟會)芹藻生輝(泮水詩薄采其芹又薄采其藻)布韋增氣
(文選布衣窮居韋帶之士王公大人所以屈體而下之者為道存也)藐是羈孤之迹(謝希逸賦)
(羈孤遞進注羈孤者清潔耿介不羣之貌杜詩臨老羈孤極又骨肉滿眼身羈孤李詩緬書羈孤意東坡詩羈)
(孤每自笑温庭筠啟羈孤牽軫藜藿難遇)悉歸覆露之仁(嚴助傳陛下垂德惠以覆露之晁錯)
(傳覆露萬民注覆蔭也露膏澤也)竊取坐氊要是公家之舊物(晉書王獻之傳)
(獻之夜卧齋中而有偷兒入其室盜物都盡獻之徐曰偷兒青氊我家舊物可特置之羣盜驚走杜詩坐客寒)
(無氊又卿家舊物公能取义遙憶舊青氊周必大謝復益國公表華陽黑水裂地而封舊物青氊從天而降程)
(厚端賀邵宣撫啟但慙黃絹難陪記室之好辭莫棄青氊要是君家之舊物)舉揚教鐸庶幾
君子之遺風(尚書遒人以木鐸徇于路鬻子禹曰教事以事者振鐸大鈐軍法文事振木鐸武)
(振金鐸循吏傳庶幾德讓君子之遺風矣)
通王運使(轉運使之名起唐先天中宋制沿革不常詳見各條)
二天行部偃淮草以知名(蘇章傳章遷冀州刺史故人為清河太守章行部按其姦)
(贓乃請太守為設酒殽陳平生之好太守喜曰人皆有一天我獨有二天杜詩二天開寵餞戎昱詩人戴兩重)
(天薛宣傳為刺史行部張萬福傳德宗以萬福為濠州刺史召謂曰先帝改爾名正者所以褎也朕謂江准草)
(木亦知爾威名若從所改恐賊不曉是卿也文選偃齊猶草宋璟詩德風邊草偃山谷詩塞上威名草木知余)
(日華啟譙闉改觀草木知名劉珙啟草木亦知其名藜藿為之不采)半水充員及齊瓜而
往戍(服虔曰天子水匝為辟雍諸侯水不匝至半為泮宫禮綂曰半有水而半有宫左傳齊侯使連稱管)
(至父戌葵丘瓜時而往及瓜而代李詩及瓜歸日未應遲)密邇使臺之節制(左傳以陳蔡之)
(密邇於楚杜詩情依節制尊)倍增吾道之聲光斂板欲前(板手板即笏也亦謂)
(之簿周禮疏在君前以笏記事後代用簿簿今手板梁書到溉傳溉斂板對職林州别駕治中見刺史持板拜)
(刺史答拜歐陽公啟逮親而得斗禄雖慰於子心斂板而揖上官遂成於俗狀劉後村啟久願執鞭於平日何)
(期斂板於下風)奏書敢後(朱慱傳文學儒吏時有奏記文心雕龍公府奏記郡將奏牋)恭惟
某官天球粹稟(說文球玉也尚書天球河圖詩受小球大球山谷詩天球不琢中粹和李商隐)
(啟日觀同光天球並價)時棟高標(說文棟極也爾雅棟謂之桴釋名中也居屋之中郭林宗與盛)
(仲明書曰足下諸人為時棟梁文選釋褐中林鬱為時棟又太朴既虧則高尚之標顯李詩高標絶人喧杜詩)
(高標跨蒼穹又妙選異高標韓詩高標揖太玄又高標凌秋巖)寶畫一之法以傳家(曹參)
(傳講若畫一注畫一言整齊也前漢書陳咸欽躬寵忠世典刑法郭躬傳躬父弘為決曹掾用法平郭氏自弘)
(數世皆傳法律雍嶠後漢書河南吳雄以法律斷獄平子訢孫恭三世廷尉為法名家)富襲六之
文而飾吏(司馬相如傳將襲六為七注六經加一為七也公孫弘傳吏事緣飾以儒術循吏傳董仲)
(舒公孫弘兒寬三人皆儒者通於世務明習文法以經學潤飾吏事天子器之)當今盛事惟我
名門稱釋之下無冤民陰有開於後嗣(于定國傳張釋之為廷尉天下)
(無冤民又于公治門令少高大容駟馬高蓋車我治獄多陰德子孫必有興者東坡詩知君治獄有陰功)舉
皋陶遠不仁者妙相繼於殊科(杜氏通典唐常貢之科有秀才有明經有進士)
(有明法有書算宋史刑法志士初試官皆習法令熙寧中復置明法科熊克啟自首掇於殊科即薦敭於華貫)
(又洗空凡馬蚤自擢於殊科飛上九霄薦親承於異渥)復尋棘署之游(王制凡聽五刑之訟)
(成獄辭史以獄成告於正正聽之正以獄成告於大司寇聽之于棘木之下春秋元命苞樹棘槐聽訟於其下)
(棘赤心有刺言治人者原其心不失赤實事所以刺入其情令各歸實易坎上六係用徽纆寘于叢棘三歲不)
(得凶寇榮傳置於嚴棘之下注嚴棘謂獄也鄭氏綺談大理曰大棘唐詩棘寺初銜命署音曙官舍曰署國語)
(位政之建也署位之表也)積著槐階之望(周禮秋官朝士掌建邦外朝之法面三槐三公位焉)
更迭尤高於陳義(說文迭更迭也漢書注古者正卒無常人皆迭為之一月一更此卒更也)
(富者雇貧者月二千此踐更也班固西都賦更盛迭貴沈珣行韋損制屢更中外迭處清崇莊子屠羊說居處)
(卑賤而陳義甚高)踐揚罙顯於疇庸(薛廷珪行崔昌遐制踐揚華顯尚書疇咨若時登庸)
泥軾朱轓課優三輔(循吏傳賜車蓋特高一丈别駕主簿車緹油屏泥於軾前以章有德)
(漢志二千石皂蓋朱轓注轓車之蔽也三輔京兆尹左馮翊右扶風尹翁歸傳翁歸守右扶風盜賊課常為三)
(輔最)讞書銓筆位炳列星(讞議獄也張湯傳奏讞疑又上所是受而著讞法注書於讞法)
(挈令以為後式也說文銓衡也文選轉吏部尚書執銓以平注銓所以稱物晉起居注選曹銓管人材唐選法)
(尚書銓掌七品以上選侍郎銓掌八品以下選流外謂之小選百官志吏部以三銓之法官天下之人材亦作)
(輇莊子輇材諷說之徒注輇量人物也山谷詩胷中無冰鑑敢當吏部銓史記天官書太微五星五帝座後聚)
(一十五星蔚然曰郎位蘇味道詩遠從南斗外遙仰列星文)欲圖邊瑣之寧(丙吉傳案邊長)
(吏瑣科條其人注瑣錄也東坡詩論兵臨老付邊瑣)猶借使華之重(詩序皇皇者華君之遣使)
(臣也送之以禮樂言遠而有光華也)千里廣舳艫之運(漢武帝紀舳艫千里薄樅楊而出注)
(舳船尾持舵處也艫船頭刺櫂處也)百城奏獄犴之空(犴犬所以守故謂獄為犴詩宜犴宜)
(獄今文作岸楊子狴犴使人多禮漢書刑法志獄犴不平之所致韓詩外傳鄉亭之繫曰犴宋志狴犴屢空亦)
(作豻)粟峙如山(文選椎紒而守敖庾海陵之倉則山坻之積在前矣)錢流於地(劉晏傳晏)
(能權萬貨輕重使天下無甚貴賤而物常平自言如見錢流地上)煥四組之駢集(嚴助傳文)
(二之組楊僕傳懷銀黃垂三組組即綬也)總六條之按廉(漢百官表武帝元封五年初置部刺)
(史掌奉詔條察州治一條強宗豪右田宅踰制以強凌弱以衆暴寡二條二千石不奉詔書遵氶典制倍公向)
(私旁詔守利侵漁百姓聚斂為姦三條二千石不恤疑獄風厲殺人怒則任刑喜則淫賞煩擾刻暴剥截黎元)
(為百姓所疾山崩石裂訞詳訛言四條二千石選署不平苟阿所愛蔽賢寵頑五條二千石子弟恃怙榮勢請)
(託所監六條二千石違公下比阿附豪強通行賄賂割損正令也漢舊儀初分十三州假刺史印綬以秋分行)
(部御史為駕四封乘傳到所部郡國各遣一吏迎之界上所察六條白六帖後周蘇綽六條清心志敦教化盡)
(地利擢賢良恤獄訟均賦役唐貞觀中以六條黜陟天下沈隐侯集振采六條宣風萬里廉亦察也趙廣漢傳)
(察廉為陽翟令白帖廉察諸侯)自非長才安能獨任(高帝紀陳平智有餘然難獨任)然
實關中者由四塞之積(蕭何傳轉漕關中給食不乏婁敬傳且實關中無事可以備胡)
(𤨏籍傳關中阻山帶河四塞之地塞悉則切)清天下者自一路而推(宋紹興詔監司)
(朝廷耳目之官今天下無事恤民為先得其人則一路安不可不擇之也)相業有歸公言無
遜某器資極陋問學不根(嚴助傳朔皋不根持論柳文少嘗學問不根師說)十
載憂居安有當世功名之望(謝安傳安雖處衡門自幼有公輔之望)五年
冷次但見諸公臺省之登(杜詩諸公衮衮登臺省廣文先生官獨冷)憔悴山
林(國語日以憔悴屈原漁父顔色憔悴亦作顦顇柳詩士林顦顇泣相逢又十年顦顇到秦京又作癄瘁禮)
(記纖微癄瘁之音作而民思憂又作焦瘁班固答賓戲朝為榮華夕為焦瘁又作蕉萃左傳雖有姬姜無棄蕉)
(萃)棄沉泥滓(杜詩吾獨何為在泥滓白侍郎詩冼拔出泥滓)痛絶流波之雅操
(文選伯牙息流波之雅引吕氏春秋伯牙鼓琴志在流水鍾子期曰善哉湯湯乎若流波子期死終身不復鼓)
(琴以為世無賞音者王勃集波流柱響波無入柱之因霜落鐘鳴霜非扣鐘之具駱賓王啟清音動聽賞流水)
(于牙絃妙思通神叶成風于郢匠)羞持明月以暗投(鄒陽傳明月之珠夜光之璧以暗投)
(人於道衆莫不按劒相眄者何則無因而至前也文選珪璋雖特達明月難暗投)矻矻窮年誰
念焚膏之苦(韓文焚油膏以繼晷惟矻矻以窮年)漫漫長夜徒興扣角之
悲(史記寗戚欲仕齊侯桓公出牽牛扣角而歌曰南山矸白石爛生不逢堯與舜禪短布單衣適至骭從昏)
(飯牛薄夜半長夜漫漫何時旦桓公用之馬融傳聽寗戚于大車羅隐啟寗戚扣歌不惟長夜魏舒對策近至)
(申年)迫於稻粱之謀(廣絶交論分鴈騖之稻粱沾玉斝之餘瀝庾信詩稻粱俱可戀杜詩各有)
(稻粱謀又恐致稻粱難又自古稻粱多不足)澹乎芹藻之味僅能免俗(阮咸傳咸)
(與籍居道南諸阮居道北北阮富而南阮貧七月七日北阮盛曬衣服皆錦綺燦目咸以竹竿挂大布犢鼻禈)
(於庭或怪之答曰未能免俗聊復爾爾東坡詩泮宫先生非俗儒)何以為師(韓文何以教人為)
坐三鱣之堂顧慙於倚席(楊震傳震客居於湖不答州郡禮命數十年衆人謂之晚)
(暮而震志愈篤後有鸛雀銜三鱣魚飛集講堂前都講取魚進曰蛇鱣者卿大夫服之象也數三者法三台也)
(先生自此升矣鱣張連切說文以為鯉郭璞及本草以為即今鱘黃魚非鸛雀所能銜按續漢書及摉神記鱣)
(作鱓字韓非說苑皆曰鱓似蛇蓋鱣魚黃地黑文故曰卿大夫服之象也後漢書儒林傳安帝覽政薄於藝文)
(博士倚席不講朋徒相視怠散學舍頽蔽鞠為園蔬牧兒蕘孺至於薪刈其下李絳請崇國學疏博士有倚席)
(之談生徒無鼓篋之志唐彦謙詩寂寥方倚席王勃啟祥鱣應符觀先上國飛龍成卦利見大人)望四
牡之駕竊幸於執鞭(詩序四牡勞使臣之來也詩四牡騑騑周道倭遲史記伯夷傳雖為)
(之執鞭所欣慕焉)儻憐其困躓之蹤必假以隆寬之庇即學宫
試誦論喜逢何武之按臨(何武傳行部必先即學宫見諸生試其誦論問以得失然)
(後入傳舍)開賢閤參議謀願與平津之推擇(公孫弘傳封丞相弘為平津侯)
(嚴助傳公孫弘起徒步數年至丞相開東閣延賢人與參謀議閤音合小門也東向開之韓信傳家貧無行不)
(得推擇為吏注無善行不得推舉選擇)深心所屬短韻難宣
通楊知府(李自注新除利路漕)
諸侯之學曰頖宫久切頌僖之志(禮記王制天子曰辟雍諸侯曰頖宫鄭注)
(頖頒也所以頒政教明堂位頖宫周學也漢書注頖半也五經通義諸侯不得觀四方故缺東以南半天子之)
(學故曰頖宮袁氏叢書云按通典魯郡有泗水縣泮水出焉則泮乃魯水名而僖公建宫其上非名學宫為泮)
(宫鄭氏注頖者頒也則頖宫非泮水明矣韻會以頖與泮通用蓋承通義之誤詩序泮水頌僖公能修泮宫也)
五經之教為博士未窮反魯之宗(儒林傳夏侯始昌通五經后蒼亦通詩禮)
(為博士又孔子以聖德遭季世知道不行廼歎曰自衛反魯然後樂正雅頌各得其所於是叙書稱樂論詩綴)
(禮因魯春秋繩以文武之道成一王法至獲麟而止儒林傳贊自武帝立五經博士開弟子員設科射策勸以)
(官禄傳業寖盛枝葉蕃滋一經說至百餘萬言大師衆至千餘人蓋利禄之路然也又博士江公為魯詩宗注)
(為魯詩者所尊仰也)顧北面禮豈庸謬之敢當(家語伯常騫問於孔子曰騫固周之)
(賤吏也不自以不肖將北面以事子于定國傳身執經北面備弟子禮鄭玄傳北面稱弟子文選莫不北面人)
(宗自同資敬)賴東道主有仁賢之易事(左傳若舍鄭以為東道主李詩君為東道)
(主)遙瞻麾節(麾旗屬周禮巾車建大麾或作戲漢書項籍傳戲下節旌節使者所擁)敬奏
書函(劉穆之傳穆之與朱齡石並便尺牘嘗與武帝座並答書自旦至日中穆之得百函齡石得八十函)
(殷浩傳浩答桓温書開閉者數十竟達空函陶侃傳吾威名已著一函紙足耳文選發函伸紙)恭惟某
官儒服宗工(匡衡傳贊咸以儒宗居宰相位服儒衣冠傳先王語王荆公詩宗工四海瞻)鄉
科名彦殊能異器天賦者厚矣清標雅韻人望而敬之
摶風展雲翮之高(莊子摶扶搖而上者九萬里故九萬里則風斯在下矣杜詩秋鷹整翮當)
(雲霄翮鳥之勁羽)溜雨挺霜皮之勁(杜詩霜皮溜雨四十圍余日華啟玉壺懸秋銅柯溜)
(雨)游刃所歴在州縣則獄訟財賦之優為(莊子恢恢乎其於游刃有)
(餘地矣)予環而歸居朝廷則禮樂詩書之清選(說文環璧也肉好若)
(一謂之環荀子絶人以玦反絶以環柳文未賜大夫環注大夫待放於竟君賜之環則還山谷詩黃州逐客未)
(賜環王制春秋教以禮樂冬夏教以詩書左傳說禮樂而敦詩書卲博啟暫膺推轂之求即奉賜環之對)天
子愛丞哉之不負(韓文丞哉丞哉余不負丞而丞負余)國人望賢者以來
蘇幕府弘開春生淮草(李詩令行草木春)鈴齋晏坐夕寢邊烽
(太守有鈴閣李詩掣鈴交通二千石韓詩趨蹌閣前鈴白樂天詩便留朱綬還鈴閣林和靖詩虎牙熊軾隐鈴)
(齋說文烽候表也邊有警則舉火本作㷭相如賦超㷭㸂賈誼傳斥候望烽燧不得卧注邊方備胡寇畫則燔)
(燧夜則舉熢祭遵傳論卧鼓邊庭滅烽幽障)政成靡俟於合符(傅爕傳郡將范津名知人)
(舉爕孝廉及津為漢陽與爕交代合符而去)詔下就升於持節(東坡詩又見子卿持漢節)
木牛之運斜谷佇觀蜀道之平(蜀志建興九年亮復出兵圍祁山始以木牛運)
(十二年春亮悉大衆由斜谷出始以流馬運米集斜谷口漢書高帝紀巴蜀道嶮李詩蜀道難難於上青天)
金馬之來大宛未覺天門之遠(漢書貳師將軍李廣利斬大宛王首獲汗血馬)
(來作西極天馬之歌曰天馬來從西極涉流沙丸夷服又武帝時相馬者鑄作銅馬法獻之詔立於魯班門外)
(更名魯班門曰金馬門)師瞻已具(詩赫赫師尹民具爾瞻)公歸無徐某智短
乏資身之謀(韓信傳寄食於漂母無資身之策)骨寒非食肉之相(班超傳超)
(行詣相者相者曰祭酒布衣諸生而當封侯萬里之外超問其狀相者曰生鷰額虎頭飛而食肉此萬里封侯)
(相也山谷詩管城子無食肉相孔方兄有絶交書)動輒顛頓分甘棄沉自有立
至無聞之年皆憂居及遠次之日坐閱千帆之競過(東坡)
(詩坐閱諸公半廊廟宋王楙野客叢書云僕嘗用古人全句合為一聯曰籠中翦羽仰看百鳥之翔側畔沉舟)
(坐閱千帆之過自以為工近觀漫錄謂任忠厚有投時相啟正有此一聯但改側字為岸字耳上句乃韓退之)
(詩翦翎送籠中使看百鳥翔下句乃劉夢得詩沉舟側畔千帆過枯木前頭萬樹春東坡詩流落千帆側)傍
無一髮之相牽(馬援傳孤立羣貴之門傍無一言之佐)未免徇虀鹽之謀
(韓文大學十年朝虀暮鹽)曷嘗聞俎豆之事起浮圖於病躄強以為
師(柳文躄浮圖有師道少而病躄日愈以劇今年他有師道者悉以故去學者倀倀無所師遂相與出躄浮)
(圖以為師)對巧匠以汗顔信非能斵(韓文不善為斵血指汗顔巧匠旁觀縮手袖間)
正想和鑾之戾止(和鑾鈴也和通作鉌鑾通作鸞詩和鸞雝雝又八鸞蹌蹌左傳鍚鸞和鈴)
(漢五行志登車有鸞和之節毛注和在軾鸞在鑣郭璞云在軌曰鸞在軾曰和說文人君乘車四馬鑣八鸞鈴)
(象鸞鳥聲和則敬也崔豹古今注五輅衡上金雀者朱鳥也故謂朱雀鸞也口銜鈴謂之鑾又謂之和鑾朱氏)
(曰鈴在鑣曰鑾馬口兩旁各一四馬故言八鸞韓詩外傳鸞在衡和在軾前升車則馬動馬動則鸞鳴鸞鳴則)
(和應詩魯侯戾止)忽聞濡轡以驅馳(詩我馬維駒六轡如濡載馳載驅周爰咨諏)賴
有成摹(說文摹規也謂有所規倣)猥容竊吹(韓非子齊宣王好竽必三百人齊吹南郭先生)
(不知竽而濫吹於三百人之中以食禄宣王薨後王曰寡人欲一一吹之南郭乃逃孔稚圭北山移文竊吹草)
(堂駱賓王集竊混吹於齊竽濫飛聲於郢路文選濫吹乖名實温庭筠詩名亦濫吹竽)馬相如逡
巡而至悵莫奉於俊遊(謝惠連雪賦召鄒生延枚叟相如末至居客之右又相如避席)
(而起逡巡而揖枚乘傳為大國上賓與英俊並游歐文逖懷英俊之並游恨無羽翮而飛肉)召康公
蔽芾之居幸得依於美蔭(詩蔽芾甘棠勿翦勿伐召伯所茇蔽芾草木盛貌說文茇)
(舍也莊子有一蟬方得美蔭以忘其身温庭筠啟劉尹稜陵之柳尚有清風召公陜服之棠空留美蔭)搖
旌所嚮(詩中心搖搖又心如搖旌戰國策心搖搖如懸旌而無所終薄文選翩翩如懸旌李詩羈心搖)
(懸旌杜牧之詩君意如鴻高的的我心如旆正搖搖)涉筆難宣(韓文涉筆占位署唯謹)
通金府判(高宗日歷常同劾陸寘疏寘乃内侍王通之客為明州通判避通名改稱倅州)
(今浙東有州軍呼通判為府判者自寘始也)
流化半於刺史夙欽譽望之高(漢書成帝紀流化於天下晉書庾亮與郭游書)
(别駕舊與刺史别乘同宣王化於萬里之外其任居刺史之半安可用非其人續通典唐以堂吏朱儉廉為華)
(州别駕給事中蕭倣駁曰别駕為治中從事與刺史同宣教化任居刺史之半豈宜以人吏兼副政之名杜詩)
(半刺已翺翔東坡詩風流半刺史)冷官獨是廣文幸托按臨之末緬想
箳篂之初駕(說文車當謂之屏星韻會箳篂車蔽當也車上竹席障壅前曰籓後曰箳旁曰翰總)
(曰茀通作屏星豫章列士傳孔恂字巨卿為别駕别駕車舊有屏星如刺史車曲翳儀式刺史因怒欲去之恂)
(曰撤去屏星毁國舊儀别駕可去屏星不可去乃投傳去刺史追謝之乃止)已增學泮之餘
輝同及瓜時(杜詩瓜時猶旅寓荀濟詩瓜時猶未還)喜忘肉味恭惟某官
橋門萬人之傑(後漢儒林傳序中元元年初建三雍明帝親行其禮尊養三老五更饗射禮畢)
(正坐自講諸儒執經問難於前冠帶縉紳之人圜橋門而觀聽者蓋億萬計)名經千佛之雄
(唐王保定摭言張倬柬之之孫數舉進士不第捧登科記頂上戴之曰此千佛名經也楊誠齋詩強仕初登千)
(佛名)所學造乎淵微斯文賴以宗主發為世用蔚有吏聲
(蔚音尉亦音鬱草木盛貌又文深密貌易其文蔚也)以論道之賢而掌勾稽(通典主簿)
(掌勾稽省署抄目糾正縣内非違羅隐詩朱篆勾稽官)以多能之聖而親會計雖
一時視之若屈而諸公繇是相知(張湯傳造請諸公不避寒暑)日邊
騰一鶚之書(晉書明帝紀帝年數歲屬長安使來元帝問日與長安孰近對曰長安近不聞人從)
(日邊來居然可知也王勃詩長安在日邊李詩西入長安到日邊杜詩病肺幾時朝日邊禽經鷙鳥之善摶曰)
(鶚蒼頡解詁鶚金喙鳥也孔融薦禰衡表鷙鳥絫百不如一鶚陳後山詩薦人餘一鶚顧雲啟禽中一鶚異文)
(舉之明知獄底雙龍庶茂先之必識)江滸下雙鳬之舄(爾雅涯為滸說文水涯也詩江漢之)
(滸音虎風俗通王喬顯宗時為鄴令有神術每月朔望朝帝怪其來數令太史伺之言其臨至有雙鳬從南飛)
(羅得雙鳬乃所賜尚書屬履也杜詩看君宜著王喬履真賜還疑出尚方)小試輒驗大任可
期尚煩關決於藩條(萬石君傳事不關決於慶常衮行李深制藩條之重理行尤彰釋皎)
(然詩外鎮藩條最)蓋欲輯寧於邊圉(尚書輯寧爾邦家左傳亦聊以固吾圉也注邊陲也)
登臺四望稱月欄風戸之平分(李自注郡有四望臺今按臺在無為州治宋滿)
(維藩所築有通夕闌干隨月倚納凉窗戸趁風開之句李時為其州教授古詞獨倚胡床庾公樓外峯千朵與)
(誰同坐明月清風我别乘一來有唱終須和自從添箇風月平分破)召節一頒上玉署金
坡之邃直(楊誠齋詩召節自天回使節漢官儀侍中有玉堂署翼奉傳久汙玉堂之署續翰林志唐)
(德宗移學士院於金鑾殿學士院與金鑾殿相接故學士院號金鑾宋沈括夢溪筆談唐翰林院在禁中乃人)
(主燕居之所玉堂承明金鑾殿皆在其間唐制自宰相而下初命皆無宣召之禮惟學士宣召蓋學士院在禁)
(中非内臣宣召無由得入也)某規繩不治模範奚施恐未免羣弟子
之私嘲(邊韶傳韶以文學知名教授數百人曾畫日假卧弟子私嘲之日邊孝先腹便便懶讀書但欲)
(眠韶潛聞之應時對曰邊為姓孝為字腹便便五經笥但欲眠思經事寐與周公通夢静與孔子同意師而可)
(嘲出何典記嘲者大慙)幸其有上大夫之易事悵鴒原之日遠(詩脊)
(令在原兄弟急難毛注脊令雝渠飛則鳴行則搖陸璣云首尾相應以況兄弟杜詩令原荒宿草王元之詩錦)
(標争屬鶺鴒原)憶鴈塔之年齊(鴈塔在慈恩寺中今西安府曲江池側西域記昔有比丘見羣)
(鴈飛翔一鴈投下自殞衆曰此鴈垂戒宜旌彼德乃瘞鴈建塔類說佛在西域時有比丘見鴈飛空乃念曰摩)
(訶薩埵可充我費鴈乃墮地佛曰此鴈王也不可食乃立鴈塔宋馬永卿懶真子唐玄奘法師往五印度取經)
(得如來舍利一百五十粒梵本六百五十七部皇太子治建大慈恩寺居之師乃於寺造甎浮圖以藏梵本恐)
(火突也所以謂之鴈塔者用西域故事也王舍城中有僧婆窣堵波僧婆者唐言鴈也窣堵波者唐言塔也師)
(至王舍城嘗禮是塔因問其因緣云昔此地有伽藍依小乘食三淨食三淨食者謂鴈也犢也鹿也一日衆僧)
(無食仰見羣鴈飛翔輒戲言曰今日衆僧缺供摩訶薩埵豈知其引前者應聲而墮衆僧飲泣遂依大乘更不)
(食三淨仍建塔以鴈埋其下故師因此名塔薩埵者好施之稱也古今詩話唐韋肇及第偶於慈恩寺鴈塔題)
(名後人效之逐成故事摭言神龍以來杏園宴後皆於慈恩寺鴈塔題名同年中推善書者記之他日有將相)
(則朱書之及第後知名或過未及第時題名處則為添前進士字故昔人有詩云曾題名處添前字送出城人)
(乞舊詩白樂天詩慈恩塔下題名處十七人中最少年)詩墨猶新夜雨失對牀之
約(韋蘇州詩那知風雨夜復此對牀眠東坡詩對牀欲作連夜話野客叢書云人多以夜雨對牀為兄弟事)
(如東坡與子由詩引此蓋祖韋蘇州示元真元常詩也然韋贈令狐士曹云秋簷滴滴對牀寢山路迢迢連騎)
(行則夜雨對牀於朋友亦然白樂天招張司業詩云能來同宿否聽雨對牀眠此善用韋意不膠於兄弟也又)
(觀鄭谷訪元秀上人詩云且共高僧對榻眠思圓昉上人詩云每思聞淨話夜雨對繩牀則夜雨對牀亦有施)
(於僧者第韋詩為東坡拈出故人承用為兄弟故事耳李自注云公與先兄同舍同年復為宣城同官嘗寄詩)
(云憶昔爐亭興味長飯餘一笑步修廊如今鴈塔聯兄弟夜雨何時復對牀按爐亭在今宣城宋太學亦有爐)
(亭宋岳珂桯史云國學以古者五祀之義凡列齋扁榜至除夕必相率祭之遂以為爐亭守歲之酌是知宋太)
(學有爐亭也)坐氊方缺海沂逢别駕之臨(晉吳隐之傳隐之冇清操拜度支尚)
(書太常以竹蓬為屏風坐無氊席杜詩坐客寒無氊王祥傳徐州刺史吕虔檄祥為别駕委以州事時寇盜充)
(斥祥率勵兵士頻討破之州界清淨時人歌之曰海沂之康實賴王祥邦國不空别駕之功)惠及同
根(曹植詩本是同根生)契由先世顧衰門之落落公實憐之(耿弇傳落)
(落難合注落落猶疏闊也馮衍傳落落如石左太冲詩落落窮巷士劉長卿詩落落惟心在)假蔭宇
之潭潭予不孤矣(韓詩潭潭府中居陳符賀張相公啟潭潭公府比幸遂扵鳬趨兩兩台符)
(即莫寧於燕賀)
通莫運幹(職官分紀熙寧三年召諸路轉運司奏舉京朝官知縣資序二人充本司勾當)
(建炎初避高宗諱改勾當為幹辦)
強顔分教難希夫子之循循接武登臺坐視諸公之衮
衮(禮堂上接武上官儀傳接武夔龍東坡詩内朝接武知何日包何詩晨趨接武歡)信英遊之
莫並幸王事之偶同搖此心旌寫之書尺(劉琨傳萬里之心存乎尺)
(書孔文舉傳奏咫尺之書顔氏家訓書奏尺牘千里眉目)恭惟某官奮由華閥(韻會閥閱)
(功狀史記明其等曰閥積其功曰閱又門在左曰閥在右曰閱車千秋傳無閥閱功勞通作伐左傳大夫稱伐)
(漢紀非有功伐)見謂軼材(軼與逸同王褒傳奏襃有軼材蔡邕傳伯皆曠世軼材邊讓傳讓天授逸)
(材)郎星卿月交輝乎其前(尚書卿士惟月續通典惟月膺名象河稱重杜詩卿月昇)
(金掌柳詩桂陽卿月光輝徧)伯塤仲篪迭奏於其後(塤本作壎說文以土作六孔郭)
(璞云銳上平底形如稱錘爾雅篪竹為之大者八孔小者七孔聲從孔出詩伯氏吹壎仲氏吹篪杜詩塤篪鳴)
(自合)獨優吏事(循吏傳以經術飾吏事温庭筠啟專門有暇曾習政經閉戸無營因窺吏事)克
紹家聲(杜詩家聲蓋六合又家聲同令聞劉賓客詩家聲赫奕蓋前賢)稍聯步武於日
邊已徹姓名於天上方華使攬皇皇之轡宜上賓登秩
秩之筵(枚乘傳為大國上賓詩賓之初筵左右秩秩杜詩肅肅秩賓筵)兩路計權坐資
婉畫(文選婉婉幕中畫)羣山傑觀日奉勝遊(穆天子傳天子北征還癸巳至於羣)
(玉之山四徹中䋲容氏所守先王之所謂策府也温飛卿詩承平事勝遊韓詩江山得勝遊)儻非負
卓犖之竒(犖音洛史記天官書此犖犖大者班固傳卓犖乎方州注卓犖殊絶也楊修箋賢士卓犖)
(固所以殊絶凡庸也陳登傳竒逸卓犖吾敬孔文舉文選卓犖觀羣書韓文卓犖為傑又卓犖變風騷)安
能受特達之遇(文選特達而相知者千載之遇)為羅以致幕下已自空
羣(韓文以禮為羅羅而致之幕下乂伯樂一過冀北之野而馬羣遂空夫冀北馬多天下伯樂雖善知馬安)
(能空其羣耶解之者曰吾所謂空非無馬也無良馬也)若錐之處囊中會須脱穎
(史記平原君傳夫賢士之處世譬若錐處囊中又臣乃今日得處囊中耳使遂得早處囊中乃脱穎而出非特)
(末見而已歐陽詹文長松在林利錐處囊森疎脱穎鋒幹特見)發揮遠耀躐占要津(杜詩)
(賓從雜遝實要津又立登要路津又何不策高足先據要路津)某學殖不根(左傳夫學殖也不殖)
(將落周必大啟性資甚鈍學殖浸荒)宦途益落(韓詩宦途竟寥落)初著青衫而尚
少今驚白髮之已秋(杜詩將軍昔著從事衫李詩白髮我先秋白樂天集白髮更添今日)
(鬢青衫不改去年身又青衫不改白髮已多)猥以積憂之餘得其思樂之所
(詩思樂泮水)遡風伊邇(遡向之也詩如彼遡風文選鳳遡風而欲翥)取庇何多官
有同寮未覺采芹之獨冷(詩我雖異事及爾同寮左之傳先蔑之使也荀林父止)
(曰同官為寮吾嘗同寮敢不盡心乎韓詩吾嘗同寮情可勝)客居右席尚為蟠木之
先容(文選相如末至居客之右鄒陽傳蟠木根柢輪囷離奇而為萬乘器者以左右先為容也)
通巫幹使(宋提幹有二一為提舉常平司幹辦公事此常平幹也宣和間置茶鹽提舉屬)
(官一員此茶鹽幹也)
繡衣上客久聞一座之傾(武帝紀天漢二年遣直指使者暴勝之等衣繡衣杖斧分)
(部逐捕通典江充拜繡衣直指使王賀武帝時為繡衣御史暴勝之亦為之後漢譙玄為繡衣御史沈約云繡)
(衣御史光武省順帝復置魏罷之趙充國傳使繡衣來責將軍蘇味道詩殊章動繡衣列女傳孟嘗君田文食)
(客數千人上客食肉中客食魚下客食菜漢書焦頭爛額為上客司馬相如傳相如為不得已而強往一坐盡)
(傾注皆傾慕其風采也杜詩一見能傾座洪适啟飛談捲霧一座盡傾游刃發硎千人皆廢)絳帳窮
儒實受六條之察(馬融傳融才高博洽為世通儒達生任性不拘儒者之節居宇器服多存)
(侈飾常坐高堂施絳紗帳前授生徒後列女樂)方藉游談之為重可忘寓記以
相先(左傳子産寓書於子西注寓寄也)恭惟某官儲秀天躔(方言躔歴也日運為)
(躔月運為踆文選次舍為躔又星變其躔)聯華帝胄車馬在庭而稽諸古(桓榮)
(傳榮為少傅賜以緇車乘馬榮大會諸生陳其車馬印綬曰今日所蒙稽古力也)詩書發政而
顯於今韙才具之素優(說文韙是也左傳犯五不韙又君子韙之蔡邕傳韙其是而矯)
(其非增韻美之之意)紛事叢而立斷(酷吏傳罔密事叢唐劉道祥傳日薄事叢)吏計必
當亦知夫子之嘗為丞位既高孰云刺史之不察(韓文丞位)
(高而偪朱博傳敕告吏民欲言縣丞尉者刺史不察黃綬)鼎來召檄(匡衡傳無說詩匡鼎來注鼎猶)
(言當也若言方且來也賈誼傳天子春秋鼎盛賈捐之傳鼎貴注方且欲貴也)參與謀帷笑談
清四塞之塵(終軍傳邊境時有風塵之警李詩為君談笑静塵沙鮑昉詩猶將談笑静風塵)決
讞廣二天之澤士固伸於知己(晏子春秋越石父賢在縲紲中晏子解左驂贖)
(之載歸弗謝入閨石父請絶曰吾聞君子屈於不知已而伸於知己者方吾在縲紲之中彼不知我也夫子既)
(感寤而贖我是知已矣知已而無禮則不如在縲紲之中)人自無於間言和玉櫃藏
籍甚連城之價(蔡邕琴操卞和者楚野民得玉璞以獻懷王王使樂正子占之言石王以為欺)
(謾斬其一足懷王死子平王立和復獻之平王又以為欺斬其一足平王死子立為荆王和欲獻之恐復見害)
(乃抱玉而哭畫夜不止涕盡繼之以血荆王遣問之於是和隨使獻玉王使剖之中果有玉乃封和為陵陽侯)
(卞和辭不就而去作退怨之歌曰悠悠沂水經荆山精氣鬱洽谷岩中中有神寶灼明明穴山採玉難為功於)
(何獻之楚先王遇王暗昧信讒言斷截兩足離余身俯仰嗟歎心摧傷紫之亂朱粉墨同空山欷歔淚龍鍾天)
(鑒孔明竟以彰沂水滂沱流於汶進寶得刑足離分斷者不續豈不怨韓文卞和之匱多美玉陸賈傳名聲籍)
(甚注狼籍甚盛文選價越萬金貴重連城又連城既偽往荆王亦真還杜詩連城為寶重李詩俱是連城珍)
淮珠苞貢蔚為内府之儲(尚書淮夷蠙珠暨魚又厥包橘柚錫貢周禮内府掌受九)
(貢九賦九功之貨賄)某進無新功退失故步(莊子且子獨不聞夫壽陵餘子之學步于)
(邯鄲未得國能又失其故步矣歐陽文進無取當塗之資退已失故時之步李詩夀陵失本步笑殺邯鄲人)
徒使濫巾於師席(文選竊吹草堂濫巾北岳)何能垂範於子衿(詩青青子)
(衿爾雅衿交領與襟同)幸隣德以不孤(杜詩餘波德照隣)知芘身之有所
(說文庇蔭也或作芘任彥昇集庇身有地)滌垢慮於半環之水允賴激揚(韓詩)
(惟思滌瑕垢唐詔彰善癉惡激濁揚清)望華躅於千金之臺尚思攀附(躅音)
(逐增韻行貌復古編云住足也又迹也班固叙傳伏周孔之軌躅東坡詩我亦繼芳躅新序燕昭王置千金於)
(臺上以延天下士謂之黃金臺於是樂毅往燕委質為臣孔融與曹操書燕昭築臺以尊郭隗傅逵述遊賦出)
(北薊歴良鄉登金臺顧武陽任昉述異記燕昭王為郭隗築臺今在幽州燕王故城中土人呼為賢士臺亦謂)
(之招賢臺選詩豈伊白璧賜將起黃金臺李詩燕昭延郭隗遂築黃金臺又何人更掃黃金臺杜詩郭隗義結)
(黃金臺又攬涕黃金臺呼天哭昭王皇甫嵩詩燕相謀在兹積金黃巍巍柳詩燕有黃金臺遠致望諸君羅隱)
(詩百尺黃金郭隗臺今按上谷郡圖經臺在易水東南十八里揚子法言攀龍鱗附鳳翼)寸悰所激
尺楮奚殫
通梁提幹(宋制二提幹之外又有提泉官屬亦署幹辦公事詳此啟文意當是提泉幹辦)
謀幄從容有光鐵使(玉海咸平三年馮亮以江南運副兼都大提點坑冶鑄鐵錢鹽鐵使)
(李惟清言非便度支使魏羽請行於一州乃命安易往川陜鼓鑄歲僅得三千餘緡罷之景德中張泳鑄大鐵)
(錢於嘉卭詔行之一當十興國中益利䕫三州皆有鐵冶宋鐵錢凡行四路)坐氊寥落無異
冰廳(唐趙璘因話錄祠部謂之冰廳言其清且冷也歐陽公詩獨坐冰廳卧帝關)幸一時寮
寀之偶同(爾雅宷寮官也郭璞曰同地為寀同官為寮)豈千里緘縢之敢廢
(莊子攝緘縢固扄鐍杜詩未敢闕緘縈余日華啟敢後緘縢之達尚期蔭樾之依余崇龜啟心寓緘縢兔秃毫)
(而難盡情傾墻仞燕賀厦於已成)恭惟某官揚英昭代濟美清門(左傳八元)
(八愷此十六族也世濟其美不隕其名杜詩將軍魏武之子孫於今為庶為清門元微之詩房杜王魏之子孫)
(雖及百代為清門)廩廩然言語侍從之遺風(循吏傳此廩廩庶幾德讓君子之遺)
(風矣注廩廩言有丰采也班固西都賦言語侍從之臣若司馬相如吾丘夀王東方朔枚皋王裒劉向之屬朝)
(夕論思日月獻納華嶠集散騎以從容侍從承答顧問為職又掌贊詔命平處文籍故前世多參用言語文學)
(之士唐書學士之職本以言語文學備顧問出入侍從)淵淵乎禮樂詩書之厚澤
(楊雄傳散以禮樂風以詩書)發諸吏事蔚有時名蜀道天高曾是仙
官之部曲(李廣傳行無部曲行陣注漢大將營五部部有校尉一人部下有曲)長安日近
聊從管庫之薦論(禮記趙文子所舉於晉國管庫之士七十有餘家注管鍵也庫之藏物以)
(管為開閉之限者賤職也)屬皇華臨按之初在圜法更新之後(漢食貨志)
(太公為周立九府圜法黃金方寸重一觔錢外圓函方輕重以銖注圜即錢也圜一寸而重九兩)簡求
參佐屈致儁才(杜詩自公多暇延參佐左傳酆舒有三儁才注儁絶異也)贊婉畫於
幕中衍流錢於地上東閣杯觴之勝暫奉清游甘泉筆
槖之華佇尋故事(史記上幸甘泉注甘泉在雲陽本秦靈光殿)某少粗有立
長益無聞二十年憂棘之相仍(說文革急也通作棘詩玁狁孔棘又匪棘其欲)
五千卷荒蕪之已久(北史崔儦大署其戶曰不讀五千卷書者無得入此戶盧仝詩惟有)
(文字五千卷東坡詩平生五千卷一字不療飢又撑腸柱腹文字五千卷)倚席自慙於非據
(易非所據而據焉身必辱王莽傳贊處非其據桓豁傳階藉門寵遂叨非據)有隣還喜於不
孤魯侯芹藻之宫信莫來於貴冑(唐會要詔弘文崇文生貴胄子孫不專經)
(業依今式考試張鷟集殊季珪之貴冑)晉公鵷鷺之客想未棄於閒官(唐裴)
(晉公自蔡州入覲以詩示幕中賓客韓退之為司馬和一篇其略云鴛鷺欲歸仙仗裏熊羆還入禁營中長慙)
(典午非才職得就閒官即至公又知公不日歸鈞軸應許閒官寄病身)誠欵所將(文選不任空欵)
(又效欵欵之愚)宣言罔既
通吳檢法(宋熙寧六年置提刑司檢法官一員從吕惠卿之請也)
登黃金之臺賓筵藉甚招青佩之子(詩青青子佩)師道缺然
屬當受察之初(韓文受容受察不復進謝)允藉同寅之助(尚書同寅協恭)恭
惟某官昂霄棟幹(唐書房玄齡幼聰敏五歲能讀毛詩高孝基謂裴矩曰僕觀人多矣未有)
(如此郎者必為偉器但恨不見其聳壑昂霄耳)跨海羽翰(翰音寒毛羽也詩如飛如翰楊子鳳鳴而)
(鷙翰杜詩念君惜羽翰)薄金籝之遺而超出於貴遊(籝本作籯方言陳楚宋魏)
(之間謂筲為籯說文笭也顔師古云箱籠屬韋賢傳賢四子長子方山為高寢令次子弘至東海太守次子舜)
(留魯守墳墓次子玄成復以明經歴任至宰相故鄒魯諺曰遺子黃金滿籝不如一經謝朓謝隨王賜左傳啟)
(既困而學括羽瑩其蒙心家藏賜書籝金遜其貽厥周禮師氏凡國之貴游子弟學焉陸機表服冕乘軒仰齒)
(貴游抱朴子貴游子弟未免襁褓而加青紫之秩顔氏家訓貴游子弟多無學術)富玉律之文
而一歸於欽恤(陳子艮陳子幹誄金科是執玉律逾明薛仲暉判冀必協於金科庶不乖於玉)
(律)久其踐歴多所平反(雋不疑傳即不疑多有所平反反音幡奏使從輕也)獄掾
刑曹皆君子盡心之地(掾俞絹切從手掾官屬倪寬傳以寬為奏讞掾以古法決疑獄)
(于定國傳父于公為獄吏郡決曹禮記刑者侀也刑者成也一成而不可變故君子盡心焉)廷平憲
屬尤天下取法之官(漢刑法志置廷平秩六百石員四人)居然别利器於
盤根(詩居然生子文選能否居然别杜詩居然成濩落虞詡傳詡為朝歌長故舊皆弔詡笑曰志不求易)
(事不避難臣之職也不遇盤根錯節何以别利器乎)殆若駕輕車於熟路(韓文若駟馬駕)
(輕車就熟路而王良造父為之先後也)從容侍席(元帝紀嘗侍燕從容言季布傳君何不從容為)
(上言之張良傳與從容言天下事甚衆)特達知心蓋自有幕中婉畫之相
資豈專以柱後惠文而從事(張敞傳當以柱後惠文彈治之耳注秦時獄法吏冠)
(柱後惠文言欲以刑法治梁晉書輿服志趙惠文王所造因以為名亦云惠者蟪也其冠文輕細如蟬翼故名)
(惠文)拔其尤得温造已空佐吏之羣(韓文以温生為才以禮為羅羅而致之幕)
(下又朝取一人焉拔其尤暮取一人焉拔其尤)選於衆舉皋陶佇正士師之任
某宦途益落學圃就荒(上林賦翺翔乎書囿)強扶躄病以為師寧
免腹便之見誚竊榮河之餘潤(尚書中候帝堯即政榮光出河文選青雲浮洛)
(榮光塞河莊子河潤九里武帝紀河海潤千里郭伋傳河潤九里冀京師蒙福洪适啟備員仁里借潤榮河)
容冷泮以偷安(漢書引日偷安晉書偷安樂目前)開東閤處翹材君已
是登龍之客(西京雜記公孫弘為相開東閤以延賢人一曰欽賢館以待大賢次曰翹材館以待)
(大材次曰游士館以待國士世說李元禮風格秀整高自標持欲以天下名教是非為已任後進之士有升其)
(堂被其容接者皆以為登龍門又袁昂在朝謇諤雅有倫鑒游處不雜入其門者號登龍門)遣公車
召博士我尚為附驥之人(劉向傳章交公車儒林傳武帝立五經博士開弟子員庾)
(信詩誦書徵博士史記伯夷傳顔淵雖篤學附驥尾而行益顯樊噲傳贊附驥之尾注蓋以蚊䖟為喻言附驥)
(之尾則涉千里隗囂傳蒼蠅之飛不過數步即託驥尾得以絶羣)傾跂罙深(跂亦作企垂足也莊)
(子離跂自以為得)宣言罔既
通張運幹
漢使者參佐之賢選由屬邑(王尊傳數歲以令舉幽州刺史從事注漢儀注刺史)
(得擇所部二千石卒吏與從事雋不疑傳門下諸從事皆州郡選吏注選州郡吏之最者乃得為從事)唐
博士教授之職猥出寒門(通典唐置博士二人掌教文武官三品以上及國公子孫)
(諸州府亦有經教博士一人劉禹錫詩相門才子高陽族學省清貧五品官)唯吾儕臭味之
本同(說文儕等輩也左傳吾儕小人又今譬草木寡人在君君之臭味也又譬諸草木吾臭味也而何敢)
(差池文選臭味風雲千載無爽又及爾臭味異苔同岑王勃集言忘意得臭味相求目擊道存神明已接洪平)
(齋啟託臭味於蘭同付襟期於栢悦)在官僚情分之不薄敢憑魚素進候
燕羞(燕亦作宴安也劉向傳清燕之間羞進也未飲食曰薦既飲食曰羞)恭惟某官受材
不貲(漢書不貲之軀貨殖傳家亦不貲注言無貲量可以比之貴重之極也)蓄德有裕(易多)
(識前言往行以蓄其德尚書若德裕乃身周必大啟冇令聞廣譽而施諸身識前言往行以蓄其德)窮源
聖閫洞瀝液之羣言(文選究先聖之壺奥又傾羣言之瀝液潄六藝之芳潤)掞藻
天庭妙縱横之千字(文選摛藻掞天庭李詩高文掞天庭庾肩吾詩愧乏天庭藻宋吳處)
(厚青箱雜記夏文莊公竦舉制科對策罷方出殿門遇楊微之見其年少遂與語曰老夫他則不知惟喜吟咏)
(願丐賢良一篇以卜他日之志公援筆欣然曰殿上衮衣明日月研中旗影動龍蛇縱横禮樂三千字獨對丹)
(墀日未斜楊公歎服數四曰真將相器也魏秦東軒筆錄夏鄭公以潤州金壇主簿應制科對策庭下冇老宦)
(者前揖曰子閱人多矣俔賢良他日必貴以吳綾手巾乞詩公乘興題云云二說不同未知孰是)一鳴
而驚衆聽(戰國策三年不鳴一鳴驚人)四達而盡通衢(爾雅四達謂之衢)正
自得時尚煩試使月搖金瀨難留東野之詩人(唐孟郊字東野)
(為溧陽尉縣冇投金瀨平陵城林薄蒙翳下有積水郊往來水傍裏回賦詩越絶書伍子胥行至溧陽界中見)
(一女子擊絮於瀨水之中子胥曰豈可得託食乎女子曰諾即發簞飯出其壺漿而食之子胥食已而去謂女)
(子曰掩爾壺漿毋令之露女子曰諾子胥行五步還顧女子自縱於瀨水之中而死後子胥欲報不得其家投)
(金瀨水而去故名在溧陽縣西北四十里韓文孟郊東野始以其詩鳴)波汎玉芝來與西
堂之宴席(張衡思玄賦羞玉芝以療飢桓冲傳帝餞於西堂賜錢五十萬㐲滔傳孝武帝嘗會於西)
(堂滔預坐還呼子孫謂之曰百人高會天子先問㐲滔在坐否此固未易得魏鄭公諫錄太宗坐於丹霄門外)
(之西堂引公及李靖温彦博等入宴此西堂未詳所指)想賓主相忘於勢(韓文蔚乎其相)
(章煥乎其相輝志同而氣合魚川泳而鳥天飛賓主之相得也)非親故安知其才(唐德宗謂)
(崔祐甫曰人言卿擬官多親故何也對曰夫薦擬者必須悉其材行如不聞知何由得實帝然之)露布
上聞健筆尤高於琳瑀(續博物志露布捷書之别名以帛書揭之竿魏武奏事謂之露)
(布通典後魏攻戰克捷欲天下聞知乃書帛建於漆竿上名為露布後漢鮑昱傳當司徒露布李雲傳露布上)
(書文章緣起漢賈洪為馬超伐曹操作世說袁宏倚馬前作露布齊明帝云上馬能擊賊下馬作露布惟傳修)
(期耳杜詩聲華當健筆又健筆凌鸚鵡又凌霄健筆意縱横岑參詩雄詞健筆皆若飛杜牧之詩將㩦健筆干)
(明主劉禹錫詩健筆高科蚤絶倫宋陸務觀老學庵筆記南朝詞人謂文為筆故沈約傳云謝玄暉善為詩任)
(彦昇工於筆約兼而有之又庾肩吾傳梁簡文與湘東王書論文章之弊曰詩既若此筆人如之又曰謝朓沈)
(約之詩任昉陸倕之筆任昉傳又冇沈詩任筆之語老杜寄賈至嚴武詩云賈筆論孤憤嚴詩賦幾篇杜牧之)
(亦云杜詩韓筆愁來讀似倩麻姑癢處抓亦襲南朝語爾王粲傳廣陵陳琳字孔璋陳留阮瑀字元瑜太祖並)
(以為司空軍謀祭酒管記室軍國書檄多琳瑀所作也魏文帝典論琳瑀之章表書記今之雋也顧雲啟吳中)
(草檄始召陳琳鄴下裁牋方徵阮瑀咸持綵筆以掌軍書羅隱啟王儉望高芙蓉比幕陳琳筆健玳瑁為簪)
公車促召俊游難屈於鄒枚(枚乘傳以安車蒲輪徵乘鄒陽傳陽與吳嚴忌枚乘)
(等俱事吳杜詩並召賓客延鄒枚李詩梁苑傾鄒枚韓詩卓犖延鄒枚)某苟焉為竊禄之
謀似不蒙稽古之力青衫半破白髮漸生尚猶容於諸
侯未必賢於弟子(韓文弟子不必不如師師不必賢於弟子)幸趨風之寖邇
(戎昱詩已恨趨風相識遲東坡詩趨塵拜下風周必大啟雖莫遂於趨風顧敢稽於賀厦)容擇地以
為隣(晏子春秋君子居必擇隣)門外綠楊宜作兩家之春色(白樂天與元八)
(卜隣詩明月好同三徑夜綠楊宜作兩家春)牀頭黃卷尚分半壁之燈光(顔氐)
(家訓黃卷五經赤軸三史晉書褚陶傳聖賢備在黃卷中拾此何求狄仁傑傳黃卷中與聖賢對語遯齋閒覽)
(古人以蘖染紙以辟蠧故謂之黃卷唐詩黃卷業長貧東坡詩相逢黃卷中戰國策甘茂謂蘇代曰臣聞貧人)
(女與富人女會績貧人女曰我無以買燭而子之燈光幸有餘子可分我餘光今臣困君方使秦而當路願君)
(以餘光振之會績事又見列女傳徐吾又西京雜記匡衡字稚圭勤學而無燭隣舍冇燭而不逮乃穿壁引其)
(光以書映光而讀之劉孝標廣絶交論冀宵燭之末光邀潤屋之微澤李詩願假東壁輝餘光照貧女駱實王)
(啟分其斗水齊濡沬之枯鱗惠以餘光照孀棲之寒女又漏微潤於江波流末光於隣燭又儻餘光之可照庶)
(寒灰之重然李商隐啟分光隣女貸潤長河顧雲啟志同隣女止希蘇代之餘光身類鮒魚惟冀莊周之一勺)
喜溢於中言宣罔既
通交代楊教授
長松小草臭味本同(黃山谷詩青松出澗壑十里聞風聲小草冇遠志相依在平生又小)
(大才刖殊氣味固相似)去馬來牛步趨難及(杜詩去馬來牛不復辨莊子夫子步亦步)
(夫子趨亦趨夫子馳亦馳夫子奔逸絶塵而回瞠若乎其後矣)強理詩書之故習猥承
庠序之遺規恭惟某官以天覺而先斯民(文選覺在民先)由鄉
秀而升之學(禮記命卿論秀士升之司徒曰選士司徒論選士之秀者而升之學曰俊士)澤
宫獻藝應泰階兩比之符(禮記天子習射於澤宫韓詩屢入澤宫射史記魁斗下三)
(星兩兩相比者曰三能能音台)文陛策勲亞北斗四魁之列(文選陞降文陛注天)
(子殿陛也左傳策勲焉注書勲勞於策猶今之紀功也又發爵策勲春秋運斗樞斗第一天樞第二璇第三璣)
(第四權第五衡第六開陽第七搖光第一至第四為魁第五至第七為標合而為斗居陰播陽故稱北)在
儒紳無出其右宜帝席亟為之前(賈誼傳至夜半文帝前席注漸促近誼聽)
(說其言也)獨愛官曹之清(杜詩事業富清機官曹正獨守)中有名教之樂(文選)
(本自諸生取樂名教樂廣傳王澄胡毋輔之等皆任放為達或至裸體廣聞而笑曰名教中自有樂地何必乃)
(爾王舒傳激揚風俗弘長名教桓彝傳遺道德於性情顯忠信於名教世說李元禮高自標持欲以天下名教)
(是非為已任陸龜蒙幽居賦樂令有名教之樂蘇頲行韋杭制藝能素優名教為樂韓詩始知樂名教何用苦)
(拘儜)周情孔思從容經腹之便(李漢韓文序日光玉潔周情孔思洪适啟周情孔思)
(酌道德之淵源堯醴舜熏絶翰墨之畦徑李樓啟周情孔思探鳳髓以調膠宋豔班香拔鯨牙於刺手)魯
詠齊吟傾倒詩頥之解(隋書漢申公受詩於浮丘伯作訓詁為魯詩轅固作傳為齊詩)
(匡衡傳匡說詩解人頥李詩若惜方寸心待誰可傾倒徐陵與楊遵孟書匡丞相解頥之說樂令君清耳之談)
斯文增煥於道彌尊藉藉有聞(江都王建傳國中口語藉藉劉屈氂傳事藉藉)
(如此李詩高名動京師天下聞藉藉岑參詩藉藉名更香高適詩時譽何藉藉)行行莫禦(古詩行行)
(道轉遠韓詩行行將遂歸)且負此青雲之器孰不竒之(史記范雎傳不意君能自)
(致於青雲之上文選仲容青雲器李洞詩青雲懸器業)縱盛之白玉之堂特其小
耳(史記玉堂璧門漢武故事玉堂内殿十二門階陛咸以玉為之門門二層基高十餘丈椽首欂以璧為之)
(因名璧門西都賦金華玉堂西京賦宣室玉堂杜詩上君白玉堂)某動輒遇坎(賈誼傳乘流則)
(逝兮遇坎則止)居然面墻(風俗通率皆面墻苟兹充位李商隐啟剖心寡竅對面多墻駱賓王啟墻)
(面難用灰心易寒)屈指同登九萬里扶搖直上(吳志顧譚省簿書未嘗下算惟)
(屈指心計盡發疑謬莊子摶扶搖而上者九萬里李詩扶搖直上九萬里杜詩九萬一朝摶)顧影自
弔二十年憂患叢中(華陽國志李宓常言吾獨立於此顧影為儔文選顧影凄自憐又顧)
(影獨留又弔影慙魂又履影弔心又廓孤立兮弔影又顧影兮傷摧杜詩弔影䕫州僻柳文兢魂弔影王勃啟)
(俛首屈膝逡巡多士之林弔影慙魂骯髒文昌之府)筆研塵埃(欒城集筆研生塵空度日)心形
灰槁(莊子形如槁木心若死灰)雅慕先春之德(東坡集更被先春之暖又妙語先春發病)
(顔陳筠窗啟和氣先春讙謠不夜)來追半水之游獨冷奚堪告新是望
謫仙遇四明之傑期尊酒以交驩(李詩四明有狂客風流賀季真長安一相)
(見呼我謫仙人范傳正李白墓碑在長安時秘書監賀知章號公為謫仙人杜詩何時一尊酒重與細論文陸)
(賈傳君何不交驩太尉深相結)鄙儒為五經之師視良模而有愧(叔孫通傳)
(若真鄙儒注鄙言不通張酺傳顯宗為四姓小侯開學於南宮置五經師酺以尚書教授)
通錢簽判(宋太宗以諸州戎幕缺官選朝士補之俾分理事且試其才此簽判之始蓋選)
(人則為判官京官則為簽判)
贊府治於六聯之首夙仰俊游(周禮小宰以官府之六聯會邦治)得英
才於三樂之餘濫司名教同寅有助獨冷何嫌由兹定
累世之交(晉書何劭袁毅有累世之交文選申以婚姻著以累世)詎敢廢先言之
禮(禮記君子約言小人先言)恭惟某官奮乎名閥之後得諸古人之
中(魏志陳登字元龍劉備曰元龍文武膽志當求於古人耳晉書王衍傳武帝聞衍名問王戎曰夷甫當世)
(誰比戎曰未見其比當從古人中求耳宋書韓延之與宋武帝書司馬平西體國忠貞欵愛待物當於古人中)
(求耳杜詩似君須向古人求王格齊啟聖人不生豈在乎子弟之列大雅既熄當求諸古人之中)藏金
坡之遺書仙風固在(宋錢若水字淡成十歲能屬文入華山陳摶一見以為有仙風道骨)
尋銀臺之舊事公望攸歸(宋會要銀臺司掌受天下奏狀李詩承恩初入銀臺門華)
(陽志趙瑤字元珪以令德著聞少有公望晉書王湛傳器量隤然有公輔之望虞&KR1294;傳䮟乃虞潭之兄子王導)
(謂&KR1294;曰孔瑜有公才而無公望潭有公望而無公才兼之者其在卿乎杜詩公望各端倪唐錢徽字蔚章中進)
(士第遷中書舍人加承旨憲宗稱其長者諫内無名貢獻任庶子却韓公武賂錢二十萬時稱有公望此公望)
(蓋指徽孫逖行崔隐甫制士林之秀公望攸歸白居易行許孟容制在臺閣間藹然公望玉堂遺範藹是公望)
(居然國珍)彯纓坦坦之衢(彯音飄韻會彯彯長組貌文選彯纓天閣又仕子彯華纓駱賓王詩)
(彯纓陪紱冕劉禹錫問大鈞賦坦坦之衢萬人所趨)游刃恢恢之地(莊子恢恢乎游刃必有餘)
(地矣余日華啟奏牛刀於肯綮之間共推餘地振鷺羽於泬寥之上亟躐通津)茂林脩竹陰接
鸞棲(王羲之蘭亭序此地有崇山峻嶺茂林修竹仇覽傳考城令王渙聞覽以德化人署為主簿謂之曰)
(陳元之過不罪而化得無少鷹鸇之志耶覽對曰鷹鸇不若鸞鳳渙謝曰枳棘非鸞鳳所棲百里非大賢之路)
(今日太學曳長裾飛名譽皆主簿後耳野客叢書今人有作縣尉啓誤用鸞棲事或者笑之僕觀劉長卿送任)
(少府詩云惜君滯南楚枳棘徒棲鳳是以簿事為尉用也張說送廣武令岑羲序云河洛東門俯棲鸞於製邑)
(是又以簿事為令用矣古人用事正不如此拘拘)綠水紅蓮香流燕寢(南史王儉用庾)
(杲之為長史蕭緬與儉書曰盛府元寮每難其選庾景行汎綠水依芙蓉何其麗也時人以儉府為蓮花池韋)
(蘇州詩燕寢凝清香楊誠齋詩合于玉笋班中立却向紅蓮幕裏行)矧西州道院之勝(孫寶)
(傳寶著名西州馬援傳拔自西州黃山谷西州道院賦江西士夫秀而文其細民險而健名曰珥筆之民惟筠)
(懷獨不嚚于訟故筠守號為江西道院樓攻媿詩道院無忘山谷賦又遠侍雙親官道院按官閒事簡皆謂之)
(道院宋王闢之澠水燕談錄云江陰軍北距大江地僻鮮遇客無將迎之煩所隸一縣公事絶少通州南阻江)
(東北濱海士民罕至居民魚鹽自給不為盜訟獄希簡仕宦二州者最為優逸故士夫以江陰為兩浙道院通)
(州為淮南道院李料院賀游瑞州啟江西道院南服名邦趙提刑賀游瑞州啟製菡蓞於劔池古稱道院憩甘)
(棠于南國今得仁侯馬裕齋回游瑞州啟郡真成于道院民胥得于湖山)有東都主人之賢
(班固西都賦設西都賓東都主人以相難)特達遇知從容嘯諾(黨錮傳汝南太守宗資任)
(功曹范滂南陽成瑨亦委功曹岑晊二郡人為謠曰汝南太守范孟博南陽宗資主畫諾南陽太守岑公孝弘)
(農成瑨但坐嘯)為禮羅致温石見謂上流(韓文大夫烏公以鈇鉞鎮河陽之三月以)
(石生為才以禮為羅羅而致之幕下未數月也以温生為才于是以石生為媒以禮為羅又羅而致之幕下劉)
(屈氂傳貨賂上流注上流執事者文選金貂總上流)持從槖繼嚴徐願觀盛舉(文選)
(晚屬天飛比嚴徐而待詔韓詩東馬嚴徐已奮飛)某為貧來客起廢為師浩乎
學海之未航(王子年拾遺記何休作左氏膏盲公羊廢疾糓梁墨守謂之三闕言理幽微非知機)
(藏往者不可通焉及康成鋒起而攻之求學者不遠千里贏糧而至如細流之赴巨海京師謂康成為經師何)
(休為學海法言百川學海而至于海駱賓王集挫三端於情峰朝九流於學海)濫矣侯宫之竊
吹方事契之云始遂依仁而不孤(杜詩此邦方尚武何處且依仁)車馬
過門豈復有坐氊之冷文書插架尚須分隣壁之光(韓詩)
(鄴侯家多書架插三萬軸)傾跂罙深染濡莫既(東坡詩惟將翰墨留染濡)
通張知錄(即錄事參軍杜工部有送侯知錄詩)
幕府省文書雅重賓僚之選(李廣傳幕府省文書)閨閤傳教令濫
陪弟子之游(文翁傳翁每出行縣益從學官諸生明經飾行與俱使傳教令出入闔閣縣邑吏民)
(見而榮之數年争欲為學官弟子)憮一時聯事之有榮豈千里結言之
敢後(范式傳三年之别千里結言何相信之審耶)恭惟某官瓌材秀發(瓌姑回切)
(或作瑰司馬相如傳玫瑰說文火齊珠)懿度疏明漢幄中之籌復為世用
(張良傳運籌帷幄中)秦柱下之史自得家傳(張蒼傳秦時為御史主柱下方書)舒
翹英雋之林(柳文今之聖智莫不舒翹揚英推類援朋)奮足功名之會梅邊
清隱綽有仙風(梅福山在舒城縣西七十里亦名梅山舊傳梅福尉南昌棄官隐於此上有梅)
(仙祠)松下長吟了無公事(韓文斯立對二松日吟哦其間有問者輒對曰予方有公事子)
(姑退)自應鳴履而登文石(梅福傳福補南昌尉願一登文石之陛涉赤墀之塗當戸牖之)
(法坐盡平生之愚處文選升降文陛注天子階陛以文石砌之權德輿崔元翰文集序接武侍從登文石之陛)
(杜牧詩文石陛前辭聖主)聊兹拄笏以對銀屏(王徽之傳徽之為桓冲騎兵參軍冲嘗謂)
(曰卿在府日久比當相料理初不酬答直高視以手板拄頰曰西山朝來致有爽氣耳山谷詩拄笏看度南山)
(雲)想從容贊畫之間有特達知心之遇北多良馬遂空
幕下之羣南有嘉魚樂與賢人之共(詩序南有嘉魚樂與賢也其詩云南)
(有嘉魚君子有酒嘉賓式燕以樂)佇觀顯拔式究遠圖某學昧知新(成帝)
(紀儒林之官四海淵源宜皆明於古今温故知新通達國體故謂之博士)分宜置散假之以
丈席之地(禮記凡講席間函丈函容也容杕足以指畫)苟焉為斗食之謀(戰國)
(策自斗食以上至尉内史及王左右史記始皇帝紀斗食以下注一日得斗粟為料薛宣傳為大司農斗粟注)
(禄少計一斗為數漢百官表百石以斗有斗食佐史之秩是為少史注計日而食一斗二升故云斗食也後漢)
(書禮儀志下至斗食令史百官志斗食奉月十一斛注斗食禄日以斗為計)來登仰高之堂
(詩高山仰止文選方高山而仰止趙壹傳仰高希驥歴年滋多儒林傳皆注意高仰之按仰高堂在無為州宋)
(郡守米芾所建自撰記)遂歌既見之什(詩既見君子我心則降)隣光照夜冷
署回春使無訟乎正有賴同寅之助謂之文也恐莫當
下問之恭抃蹈之私染濡奚罄
通施司理(宋開寶中始置諸州司寇參軍以進士及選人為之後改司理)
官曹獨冷愧臨錦繡之溪王事同寅喜近芙蓉之幕永
言寮好先倩郵傳(倩假也陸䞇疏姑息如倩人語林殷洪喬作豫章去郡人寄百餘函書悉)
(擲水中咒曰沉者沉浮者浮殷洪喬不能作置書郵杜詩肯作置書郵)恭惟某官魯夫子
之門人(史記仲尼弟子有施之常)田王孫之家學(儒林傳施讐為童子從田王孫受易)
出其緒餘聊見於飾吏(莊子道之真以治身其緒餘以為國家)發其底藴
自足以康時(魏徵傳徵所上奏展盡底藴)北部之洪威既宣(漢地理志陰平)
(道有北部都尉治又北部都尉治休屠城又北部都尉治灑水障又高望望松增山皆有北部都尉治白帖宣)
(威北部注曹操為洛北尉造五色棒懸於市門此言施先為尉)西山之爽氣可致龍眠
舊隱來聽漏箭之穿花(龍眠山在舒城縣西南形若卧龍宋李公麟字伯時肆意此山)
(作龍眠山莊圖與二弟號龍眠三李東坡詩伯時有道真吏隐國史補越僧僧澈得蓮花漏於廬山傳之江西)
(觀察使韋丹初惠遠以山中不知更漏取銅葉製器狀如蓮花置盆水上底孔漏水半之則沉每晝夜十二沉)
(為行道之節雖冬夏長短雲隂月黑無所差也會要燕肅上蓮花漏壺上當中為蓮花覆之花心有竅容箭下)
(插箭首與花心平青箱雜記龍圖燕公肅多巧思嘗作蓮花漏獻於闕下其制為四方之壺參差置水器於上)
(刻木為四方之箭箭四觚面二十五刻刻六十四面百刻總六千分以效日凡四十八箭一氣一易著金蓮承)
(箭銅烏引水下注金蓮浮箭而上東坡詩那知箭起蓮謂蓮花漏也)雀角素明坐見圜扉
之鞠草(詩誰謂雀無角何以穿我屋文選鞠茂草于圜扉詩鞠為茂草隋劉曠傳曠為平鄉令七年風)
(教大洽獄中無繫囚囹圄皆生草北史宣帝紀齊天寶初大赦郡中無一囚獄内櫓上桃木蓬蒿並滿謂之神)
(門駱賓王詩園扉長寂寂疎網尚恢恢余日華啟刑期於無殆見圜扉之鞠草告猷則有佇膺禁路之持荷)
在吏民咸服之久况賓主相知之深推轂於朝(劉澤傳本推轂)
(高帝就天下鄭當時傳其推轂士注言薦舉人如推轂之轉運也)賜環有日(柳詩賜環留逸響)
某貧謀斗食愚乏寸能雖青衫慰年少之心乃白首作
諸侯之客(杜詩白頭趨幕府)奇窮已甚幸會方來旁分隣燭之
光頓覺坐氊之暖聯其官治信五刑五教之相資(尚書明於)
(五刑以弼五教)藥以忠言尚三沐三熏而有請(家語忠言逆耳利於行良藥苦)
(口利於病文選言窮藥石國語三沐三熏韓文方將坐足下三沐而三熏之李處全賀單諫議啟一貴一賤真)
(泥蟠而天飛三沐三熏願景從於焱舉龔茂良賀單諫議啟三沐三熏夙忝摳衣之列旅進旅退莫將賀厦之)
(趨陳筠窗啟一拜一起雖阻陪門闌賓客之游三沐三熏猶及效道路歌謠之獻)
回廬江劉知縣
來客諸侯偶屬半環之水愛人君子寵貽五朵之雲(韋陟)
(傳陟嘗以五采牋為書記使侍妾主之其裁答受意而已皆有楷法陟惟署名自謂所書陟字若五朵雲時人)
(慕之號郇公五雲體)事契方新佩情過厚恭惟某官辟塵清表(嶺表)
(異錄有辟塵犀)耀穎奇材(吳質書愧無毛遂耀穎之才)游戲翰墨之場雖老
先生為之避席(内典言游戲三昧東坡詩游戲得自在又游戲於斯文杜詩出游翰墨場賈誼)
(傳每詔令議下諸老先生未能言賈生盡為之對人人如其意所出諸生於是以賈生為能孝經曾子避席灌)
(夫傳獨故人避席熊克啟侍言西掖諸老先生所未能將命朔庭雖古膚使而猶劣洪适啟典禮樂而草儀法)
(老先生意未能言成書詔而周事情他學士筆不得下)奮迅事功之會在古能吏
可以並肩(荀子並肩而存柳文雖古人文雅之盛世不能並肩而立)所至有稱其進
莫禦暫屈九霄之步(東坡集暫屈雲霄之步一蘇嶺嶠之民方干詩身去青霄一步間陳)
(後山詩雲霄一步趨)坐提萬井之封(漢刑法志提封萬井注提封舉其封内之總數杜詩提封)
(漢天下)舉扇仁風盡歸桃李(晉書袁宏傳宏自吏部郎出為東陽太守謝安欲以卒迫)
(試之臨别取一扇授之曰聊以贈行宏應聲答曰輒當奉揚仁風慰彼黎庶文選仁風扇越又玄澤旁流仁風)
(潛扇張說詩扇逐仁風轉高湘詩千里仁風一扇清駱賓王啟德音洽詠仁風飄十地之雄道化徧謠惠露灑)
(二天之渥又披裳問疾垂愛景以字人褰幄廣聽穆熏風以扇物)隨車甘雨徧滿稻粱
(謝承書百里嵩為徐州刺史州境遭旱嵩行部傳車所經甘雨隨注後漢鄭宏遷淮陰太守行春隨車致雨宋)
(陳戩知處州下車雨沾足人以為隨車雨張說詩車隨零雨流駱賓王啟甘雨隨車雲低輕重之蓋珠還合浦)
(波含遠近之星)想奏最以上聞即參華於近列某未能律已何
以模人歎出塵入坱之徒勞(柳文毫聯縷緯塵出坱入又高步謝塵坱梁竦傳州)
(縣之職徒勞人耳)思朝虀暮鹽之為樂家推其良子弟乃肯從
游(柳文送崔子符罷舉序以今世尚進士故凡天下家推其良公卿大夫之名子弟國之秀民舉歸之)邦
有是賢大夫願安承教屬方弛擔(左傳羈旅之臣弛於負擔君之惠也)未
果作牋(牋亦作箋杜詩巴牋染翰光)惠問先之靦顔多矣(詩有靦面目疏靦見)
(人之貌國語雖靦然人貌哉實禽獸也陳子昂集顧揣涯分實靦心顔)
回史檢法
聞魯君子之賢幸聯鄉品念鄭廣文之冷來赴襟期(杜詩)
(廣文先生官獨冷又時赴鄭老同襟期世說顧顯嘗以酒勸周顗顗不受因移勸柱曰詎可棟梁自遇周得之)
(欣然遂為襟期也梁書高澄與侯景書繾綣襟期綢繆素分)使幕陞華吾寮增氣恭
惟某官粹然玉立(桓温表抗節玉立白樂天集玉立不倚金和有聲崔嘏行裴諗制風儀玉)
(立器宇川停杜詩趙公王立高歌起唐文玉立於風塵之表)藉甚金聲(尚書大傳莫不玉音金聲)
(班固傳玉潤而金聲魏志王基薦管寧曰金聲玉色久而彌彰德行卓絶海内無偶晉書傳贊荀范令望金聲)
(遠暢潘尼傳鋪以金聲光以玉潤衛瓘傳昔王輔吐金聲於中朝此子復玉振於江表文選玉質幼彰金聲夙)
(振褚淵碑金聲玉振寥亮於區宇駱賓王集玉潤金聲蘭馨桂馥于邵送王少府序玉立增映金聲自遠)直
道著於孔門(史鰌字子魚死以尸諫)茂德流於漢畹(漢史恭為宣帝外家以舊)
(恩受封諸子皆為侯漢書肺腑於戚畹)當經史之暇而游戲於斷律出軒
冕之後而自奮於大科富貴由此而階文章特其餘事
俛從外補(俛音免說文俯也源乾曜傳請出二息外補以示自近始王荆公集哀祈外補冀幸少休)
服在初筵奉羣山觀之勝游決九州民之滯獄拔其尤
得温造共推從事之能(蓋延傳歴郡列掾州從事注古者王公下至郡縣皆有掾屬續)
(漢志建武十八年立刺史十二人人莅一州皆有從事後漢書百官志外有十二州每州刺史一人皆有從事)
(史假佐本注曰員職略與司隸同無都官從事其功曹從事為治中從事)選於衆舉皋陶佇
正士師之任某宦遊不遂(司馬相如傳長卿久宦游不遂而歸)師說非長
方將親有德之隣何止見似人而喜(莊子子不見越之流人乎去國數月)
(見所知而喜去國旬月見所嘗見於國中者而喜及期年也見似人而喜不亦去人滋久思人愈深乎)高
懷特異嘉聞先臨烹魚荷來客之勤屬饜已久(左傳以小人之)
(腹為君子之心屬饜而已杜預云言小人之腹飽猶知厭足饜通作厭平聲)繫馬坐到官之
冗拜報有稽(杜詩廣文到官舍繫馬堂階下)尚賴惠慈(刑法志忠信之長惠慈之帥)
特垂清察
通無為蘇知縣(無為商巢國地漢為廬江郡隋省入巢置無為鎮宋置無為軍又增)
(無為縣)
茂宰才高素洽絃歌之化(文選弱冠步鼎鉉既立宰三河流聲馥秋蘭摛藻艷春華)
(徒美天姿茂豈謂人爵多謝玄暉詩茂宰深遐眷杜詩茂宰得才新李詩天子思茂宰李嘉祐詩吏曹難茂宰)
(又題詩招茂宰)廣文官冷猥從衿佩之游(詩青青子衿又青青子佩陳篔窗賀高教)
(授啟佩衿晨入青青亂和嶼之雲燈火夜陳耿耿映棲樓之月)矧廩士之具悉出於規
繩則跂賢之心宜寫之竿牘(莊子小夫之智不過苞苴竿牘注竿牘竹簡為書相)
(問遺之具也)恭惟某官岷峨山之文派(記纂淵海汶山即禹貢岷山也在茂州汶)
(山縣列鵝村江水出焉益州記峨眉山在犍為南安縣南界當縣南八十里山首相望如峨眉文派謂三蘇父)
(子)麒麟閣之勲名(蘇武傳上思股肱之美乃圖畫其人於麒麟閣杜詩今代麒麟閣何人第)
(一功又功名圖麒麟)惟義氣忠風耀乎前者無隣故奇才偉行濟
其美於奕世(韻會奕葉累世也)嘗為委吏矣允高會計之能端
不負丞哉自得吟哦之樂奏課欲觀於三異(漢書奏課連最後漢)
(書李忠傳奏課為天下第一魯恭傳恭為中牟令河南尹袁安使掾肥親往廉之恭隨行阡陌有雉過止其旁)
(旁有童兒親曰兒何不捕之兒曰雉方將雛親矍然起曰所以來者欲察君之政迹耳今蟲不犯境一異也化)
(及鳥獸二異也童子有仁心三異也還府具以狀白安)提封來領於一同(左傳天子之地)
(一圻列國一同康廷芝判思甄三異之能式舉一同之善余日華啟政布一同績騰三異)布宣寬條
(白孔六帖一同布政百里宣風後漢侯霸請每春行寬大之詔)鎮撫善俗詩書發政亶
為忠信十室之光衣鉢相傳重見父子一門之盛(襌家相傳)
(法謂之傳衣鉢唐人科名與主司同者亦謂之傳衣鉢東坡詩傳家有衣鉢言家學有素也摭言唐進士自狀)
(元以下到主司下馬綴行而立斂名紙通呈與主司對拜主事者云請狀元謝衣鉢謂謝與主司同名第者中)
(間有與主司先人名第同者即謝大衣鉢齊傳綽子倓並為山陰令父子並有奇績世云諸傅有治縣譜子孫)
(相傳不以示人)某第名已濫客食尤慙茫乎學海之津涯陋矣
師宫之矩範允藉同寅之助庶逃羣起之謿吸清溪錦
繡之光尚堪滌垢(李詩清溪勝桐廬山木有佳色韓詩蕩瑕滌垢清朝班又惟思滌瑕垢)
依茂林松竹之蔭或可偷安(韓詩出宰山水縣讀書松竹林蕭條捐末事邂逅得)
(初心)
橘山四六卷一
