橘山四六卷十二宋李廷忠撰
明孫雲翼注
賀江東提舉許寺丞(宋江南東路池州府置江東路提舉司)
臨軒疏渥(漢史丹傳天子自臨軒檻唐會要舊制凡命都督刺史皆臨軒冊命楊巨源詩臨軒啓扇)
(如雲收)乘傳觀風(司馬相如傳馳四乘之傳以通卭筰)輟大農之官建庾臺
咸知上意(漢食貨志元封元年桑弘羊為治粟都尉領大農百官表景帝後元年更名治粟内史為)
(大農令武帝太初元年更名大司農揚雄箴時惟大農爰司金榖宋有司農卿稱提舉為庾臺亦曰庾司)帥
小縣之令迎使節獨願先驅雖寸心之未降豈尺札之
敢廢恭惟某官神姿朗出(皇甫湜集瑞人神士朗出天外)宿德雄成瑞
氣接蓬萊之雲詎容豹隱英聲流辟雍之水直到龍津
(晉張華見禇陶謂陸機曰君兄弟龍躍雲津任昉報陸倕感知己賦過龍津而一息王勃啟鳳鳴朝日森梢煙)
(雨之標龍躍雲津盤礴江山之氣)聽塤箎迭奏於朝廷宜珪瓚共登於
清廟名教自有至樂政理尤其所長倡諸儒以韓愈之
文可為師矣贊九列以康成之學何負丞哉(鄭玄字康成杜門修)
(業注詩書易禮記儀禮論語孝經凡百餘萬言)忌皎潔之孤芳甘徜徉而高卧
思賢共治有詔起家既資藩屏於長江難使馳驅於遠
嶠顧三邊之未靖且九扈之多艱上方南面以宵衣公
乃東巡而夙駕(詩星言夙駕左傳夙駕載燧注謂早駕馬於車也)咨諏民病宣
布上恩課吏務在於農桑之功富國豈專乎山澤之利
(宋制提舉掌摘山煮海之利以佐國用)因平凖制萬物亟奏外庸(食貨志置平凖)
(於京師都受天下委輸盡籠天下之貨物貴則賣之賤則買之則萬物不得騰躍故抑天下之物名曰平凖)
轉洪鈞籌八方佇觀遠業某&KR2451;焉材諝(&KR2451;淺也史記能薄材&KR2451;說文諝)
(智也周禮注有才智之稱)窘矣步趨(離騷惟捷徑以窘步兮)客無氊而甚寒誤
蒙拔舉子有錦而雖美未善製裁技祇見於五窮年幸
逢於再稔倉有積粟獄無繫囚方欣受察於寬條尚許
勉圖於末效行百里者半九十里切用兢危(戰國策行百里者半)
(於九十里此言末路之難)皆一天而我獨二天終歸覆護(方秋崖啓人一天我)
(獨二天顗重啖安期之棗行百里半九十里適將熟楚戍之瓜)乃情所嚮有喙莫宣
賀婁侍郎兼詹事(宋史婁機傳機以忤韓侂胄去位侂胄誅召為吏部侍郎兼太)
(子左庶子俄遷太子詹事著歷代帝王總要以禆攷訂)
禁甬升班儲端列職(梁陸倕讓詹事表儲端華重實異常司文選儲端仕顯東西兩晉兹)
(選特難注謂為太子詹事也唐百官志太子詹事正二品注隋廢詹事府武德初復置龍朔二年曰端尹府詹)
(事曰端尹)銓衡惟允復觀沔水之清(唐李義王丘崔沔掌吏部皆獲當時之美稱人)
(為之語曰李下無蹊徑又曰丘山岌岌連天峻沔水澄澄徹底清)羽翼既成益借商山
之重(張良傳我欲易之彼四人者為之輔羽翼已成難動矣四人東園公綺里季夏黃公甪里先生所謂)
(商山四皓也)共二之命咸百其驩恭惟某官明堂棟梁清廟
珪瓚掖扶世教故臧孫孟軻以道鳴(韓文臧孫辰孟軻荀卿以道鳴者也)
發揮皇猷宜劉向王襃以文顯上排閶闔(司馬相如大人賦排閶闔)
(而入帝居韓詩排雲呌閶闔)橫絶紳緌在六察七爭之聯(御史正言)及九
列四戸之選(太常給事)言論風旨凜然而正色典章號令煥
乎其增光厭直承明之廬歸卧集賢之里(裴度傳度治第東都集賢)
(里野服蕭散不問人間事詳見第十三卷按宋史機與御史鄧友龍不合友龍不能堪曰不逐此人則異議無)
(所回機遂以言去)靜觀世變深軫時憂自柄臣顓制而擅朝人
流為之淆混(朱雲傳賤臣圖柄臣注柄臣執權之臣文帝紀諸吕為三王擅權專制鄭崇傳何有)
(為天子乃反為一臣所顓制邪袁紹傳坐召三臺專制朝政文選宰臣顓制)非器子承祧而
主鬯國本幾於動搖(易主器莫若長子故受之以震又不喪匕鬯後周王褎皇太子箴文)
(昌著於前星主鬯由於守器韓文主鬯青宫梁武帝詔自昔哲后莫不立儲植嫡守器承祧梁簡文表正少陽)
(之位主氶祧之責叔孫通傳太子天下本本一搖天下震動)是必求清通之才而掌
選除(世說裴楷清通王戎簡要)擇端偉之望以居輔導(大戴禮選天下端士孝弟)
(博聞有道術者以輔翼之)起吾故老簡自上心顧紫槖論思之又新
且朱邸從游之有舊(文選朱邸方開又黃旗映朱邸注諸侯朱戸故曰朱邸機先為資善)
(堂小學教授)盖將嚴甄敘之法而抑貪冒盡規諫之忠以糾
闕違振兩漢孤絶之風(沈約為禇炫讓吏部尚書表東西兩漢左雄孤絶於前南北二)
(晉山濤莫嗣於後)繼三代久長之道(賈誼傳三代之所以長久者以其輔翼太子有此具)
(也李劉詩直將三代齊長久願聽長沙賈傅言)天臺為諸臺之冠萬目所瞻(通典)
(自魏晉以來凡吏部官屬高於諸曹席豫楊仲宣碑參我六典冠於諸曹)宫相即上相之階
一蹴可到某心依崇戺身墮窮巖雖桃李門未棄於寒
蹤(機嘗為於潜丞李其邑人)而松竹林了無於佳趣日惟千慮(韓信傳智)
(者千慮必有一失)歲及再登(食貨志再登曰平)歸耕每戀於故㕓除拜
俄傳於疾置回我生意立我懦衷離渭分涇儻可預激
揚之末(沈約為禇炫讓吏部尚書表雖復拂暗為明勉愚生智亦何以登竒收異離渭分涇)旁風
上雨抑將免凌晨之虞(韓文上雨旁風無所障盖)情有所欣言莫能
究
賀葉大諫(按宋史寧宗嘉定元年右諫議大夫葉時等請梟韓侂胄首於兩淮以謝天下)
(不報)
恩重襃揚班崇獻納昔勢門專恣鉗天下之口以蔽堯
聰(史記趙高傳專權自恣蘇武傳光專權自恣袁盎傳閉鉗天下之口晁錯傳恐天下之士鉗口不敢言五)
(行志臣畏刑而鉗口袁紹傳道路以目百辟鉗口江淹書鉗口卷舌顔真卿傳鉗口結舌杜詩那能總鉗口李)
(德裕集數共工之罪不蔽堯聰辯垣平之詐益彰文德)今諫路宏開寢淮南之謀
而得汲直國有公論士無邪心恭惟某官馳騁古今而
肆於文(揚雄反騷何文肆而質䪥注肆放也)服食仁義以養其氣(韓文服仁食義)
超先多士摶扶搖於廣莫之鄉(莊子摶扶搖羊角而上者九萬里又今子有大)
(樹患其無用何不樹之無何有之鄉廣莫之野)管領羣仙挹沆瀣於太清之境
(陳元老詩引領羣仙上紫微雲間相逐步相隨文選餐沆瀣兮帶朝霞)世多有奴顔婢膝
而事權要(抱朴子以奴顔婢膝為曉解岳峙獨立為澁吝陸龜蒙散人歌奴顔婢膝真乞丏反以正)
(直為狂痴)公獨以忠肝義膽而結主知(司馬遷傳有竒策材力之譽自結明主歐)
(文本懼不適當時之用敢期自結人主之知)白簡霜凝(唐中宗制朱帷霧撤初停州縣之勞白簡)
(霜凝宜屛權豪之氣)青蒲風動載正一臺之治聿嚴兩觀之誅(家語)
(孔子為魯司寇朝政七日而誅亂政大夫少正夘戮之於兩觀之下)腹心之疾既除誰不
欣快耳目之司尤重宜有寵嘉(宋景德三年詔曰司諫正言咸預軒墀之列是)
(為耳目之官)方更張萬化之初爰擢置七人之上伏延英閣
而抗疏(六典大明宫宣政殿之西曰延英門其内之左曰延英殿陽城詣延英門論裴延齡伏閣不去)
(又約王仲舒守延英殿閣上疏救陸贄又鄭注陷宋申錫崔元亮率諫官守延英苦諍又元和四年御延英獨)
(孤郁等言氶璀不可御師郁言尤激切又王質與諫官伏閣文宗開延英召見)侍華光殿而說
經(華光漢殿名在華林園内崇光殿北劉寬傳靈帝召拜大中大夫侍講華光殿遷侍中賜衣一襲楊賜傳)
(靈帝召太傅三公選通尚書桓君章句夙有名者三公舉賜侍講華光殿)推皎潔報國之心
吐崢嶸驚人之論(李太白集吐崢嶸之高論開浩蕩之竒言)言利行猶藥之
利病既盡其忠(淮南王傳毒藥苦口利病忠言逆耳利行)后從諫若木之從
繩率歸於正(尚書木從繩則正后從諫則聖)雖朝廷有直臣之可賀(通典)
(鄭餘慶子澣為右補闕獻疏切直憲宗謂餘慶曰卿之令子朕之直臣可更相賀)然天下得大
儒而乃調(苟子大儒者善調一天下者也)肆疇衮職之功(詩衮職有闕惟仲山甫補)
(之黃山谷詩用儒吾道益補衮諫官能)即正鼎司之任(楊秉傳三公鼎司無所不統)某
悵違履幕喜聽書郵顧墮身於喧囂倥偬之塵(北山移文敲扑)
(喧囂犯其慮訴牒倥傯裝其懷)徒注目於清切凝嚴之地(金坡遺事若乃職任之清)
(切官曹之凝嚴禮遇優渥賜與繁縟云云)桑梓必敬固知餘蔭之可依(詩維桑與)
(椊必恭敬止唐王師範每本縣令到官令客將扶令坐廳事自稱百姓拜之於庭或諫之師範曰敬桑梓所以)
(教子孫不忘本也野客叢書伯兮詩焉得萱草言樹之背背北堂也幽陰之地可以種萱初未嘗言母也不知)
(何以相氶為母事正與以鄉里為桑梓之謬同詩意謂桑梓人賴其用猶不敢殘毁寓恭敬之意况父子相與)
(非直桑梓而已非謂桑梓為鄉里也然自東漢以來乃以桑梓為鄉里用矣)桃李總芬猶懼
不言而自棄(李廣傳桃李不言下自成蹊李嶠上高長史書今兹桃李翻以無言自棄)敢緘
尺素少抒寸悰
賀樓尚書兼内翰
秩冠上卿(魏志八座尚書即古六卿之任)職參内相(孔帖陸贄入翰林以才幸天子常以)
(行輩呼之雖外有宰相主大議而贄常參裁可否時號内相)曩也忤權豪而去國久
從香山綠野之勝游(白居易自號醉吟先生稱香山居士裴度治第東都集賢里作别墅)
(具涼臺燠館號綠野堂與居易劉禹錫把酒著文盡夜相懽不問人間事號曲江公詳見别條)今焉徵
耆哲以還朝復尋紫極清霄之故步(李尋傳紫宫極樞通位帝紀李肇志)
(居翰林者皆謂凌玉清遡紫霄豈止於登瀛洲哉)衣冠傾屬號令增明恭惟某
官濟瀆巨航(法言捨舟航而濟乎瀆者末矣)過都逸駕(王襃聖主得賢臣頌過都越國)
(蹶如歷塊)韓愈為倡而唐文變掃百氏之糠粃(東坡集下與濁世掃糠粃)
孟軻好辯而孔道明開一時之聾瞽以自重任諸已以
至難責其君適際昌熙徧儀清切凡大典章大詔令皆
大手之所為欲正風俗正紀綱獨正身而不屈逆知小
人萌亂邦之漸未免君子懷在野之憂(尚書君子在野小人在位)進
剴切之數百言甘閒退者十五載斷不能回面汙行為
謟諛之事(鄒陽書今欲使寥廓之士籠於威重之權脅於勢位之貴回面汚行以事諂諛之人而求)
(親近於左右則士有伏死堀穴巖藪之中耳安有盡忠信而趍闕下者哉)真所謂拔俗出塵
有耿介之操(北山移文耿介拔俗之操瀟灑出塵之想)日月劃然而昭彰(劃忽)
(麥切音與砉同說文錐刀也增韻剖也)風雲翼乎其興起玠方濤識如天
欲平治我其舍哉(文選在魏則毛玠公方居晉則山濤識量以臣方之一何遼落)周誥
商盤非老於文學誰宜為者(韓文周誥殷盤詰屈聱牙)上星辰之履
聲如舊破滄浪之筆力未衰(杜詩翰林偪華蓋筆力破滄浪)人之鑑衡
物其鼓舞枕斗魁深玉署既聯兩禁之華(楊文公賀梁翰林詩六鼇)
(雲海冠蓬萊玉署深嚴枕斗魁)盤篆字垂金科佇立三階之表某汚茵
故吏(丙吉傳馭吏嗜酒逋蕩嘗從吉出醉嘔丞相車上西曹主吏白欲斥之吉曰以醉飽之失去士使此)
(人將復何所客西曹地忍之此不過汚丞相車茵耳李商隱啓邴丞相之車茵寧彈醉客平津侯之賓館不礙)
(布衣)負弩賤官方墮身窮僻之巖幾削迹高堅之仞(莊子削迹)
(捐勢不為功名李嶠啓卷舌吞聲滅景削迹)聞公起家之拜慰我憂國之心
誦五色詔之訓辭亦思感奮(唐詩朝罷須裁五色詔)與一字題之
啓事庶免棄沈(山濤傳濤所奏甄拔人物各為題目時人稱山公啓事又蔡謨傳山子以正字)
(拔人乃山簡拔蔡克事)情激於中言宣莫既
遠迎寧國太守王大卿
龍章寓直熊軾改臨(漢志公列侯安車朱斑輪倚鹿較伏熊軾皂繒蓋黑旛右騑注伏熊)
(軾者車前横軾為伏熊之形也記室新書隼飛旟上熊伏軾前皂蓋分輝彤帷耀彩)又屈天子之
上卿壯吾屏翰頗念使臺之下客復此絃歌疊有際遭
倍增抃蹈恭惟某官儒雅世濟神秀天成傳蘇皋之業
而取大科峻班聯於星月(後漢書律謝蘇皋注謂蘇忿生皆古刑官)用管葛
之才而領外計熟經理於江淮簡在宸旒促還朝轡以
中都彈壓之寄付曩時關決之賢游刃善蔵藉甚三王
之譽(漢京兆尹有趙廣漢張敞王尊王章王駿皆有能名京師稱曰前有張趙後有三王)褰裳勇
退從渠衆楚之咻屬邊圉之繹騷當上流而填撫南豫
州素稱道院非賢不居(廬州春秋舒國梁置汝陰陳郡及南豫州)古宛陵允
號潛藩得君乃重(寧國古丹陽宛陵縣地為宋孝宗潛藩汲黯傳吾徒得君重)彼父
老謾爭於境上吾兒童已待於橋邊有甘膏隨春腳以
同來俾孽羽望炎光而散去(東觀漢紀馬稜在廣陵蝗蟲入江海化為魚蝦歐陽)
(公捕蝗詩秉蟊投炎況舊法古之去惡猶如斯又嗟兹羽孽物共惡不知造化其誰尸)爬癢櫛垢
蘇困折醒(韓文櫛垢爬癢民獲蘇醒)庶田里免歎息之聲而官府見
太平之象(牛僧孺傳太平有象今四裔不内擾百姓安其業私室無強家上不壅蔽下不怨讟亦足)
(以為治矣)雲深江樹不妨吟謝朓之亭月滿夜船猶復夢袁
宏之渚(晉袁宏字彦伯有逸材文章絶美謝尚鎮牛渚秋夜乘月泛舟會宏在舫中吟咏尚迎之登舟)
(中與談論由是知名)凡此連城之最(魏顔斐字文林治為雍州十郡之最)即為入相
之階某昔是冷官今非健令帶劒門謁屢蒙霽直指之
威負弩郊迎復得備前驅之列顧累政不綱之已久(文選)
(累藩咸受其敝歷政所不能裁)覺孤身自樹而甚難但持公廉粗云辦
治日勤五聽豻狴常空(五聽謂辭聽色聽氣聽耳聽目聽周禮司寇之職以五聽之獄)
(訟求民情)歲偶再登蝗螟不犯由品題之有素喜政令之又
新一州提六縣之封舉皆增慶(六縣謂宣城南陵涇縣寧國太平)兩地
託二天之庇我獨最榮益務激昂少酬知遇
賀提刑葉大卿
伏審揚庭渙號(易揚於王庭)分道詳刑(宋太宗淳化二年以司門員外董源等一)
(十一人分充諸路轉運司提點刑獄蘇子由除田待問制命爾督視詳獄)當繡衣立霄漢之
春聿新觀聽用金節行山澤之國益遠照臨(周禮凡邦國之使節)
(山國用虎節澤國用龍節皆金也)百里被符三熏奏記恭惟某官挺挺
然繼風烈之祖炳炳乎為文雅之宗其天材實茂而聲
宏(韓文本深而末茂形大而聲宏)其世學源深而流遠彤幨布化兩邦
誦師帥之賢(幨車上帷裳職源彤幨耀彩東坡詩問俗捲丹幨董仲舒傳今之郡守縣令民之師)
(帥所使承流而宣化也謝履詩朝廷推重鎮師帥得賢侯)赤管疏恩九陛識丞郎之
貴(通典漢尚書郎月賜赤管大筆一雙)任台佐則中臺稱治(禇球字仲寶為司徒右長)
(史加貂台佐加貂自球始宋制中臺都事主以郎吏非獨付受書贊亦以佐正紀綱)升月聯則外
府增輝(白集聚九州之賦辨百貨之名按其程度謹其出納孰為主者外府上卿)帝方軫欽
恤之懷公乃奉周詢之指(詩周爰咨詢)獄文來上巳觀畿日
之開明驛傳再馳又見江波之澄靜寵之以圖書之直
送之以禮樂之光使窮川僻谷知上意之好生宜老姦
宿猾聽先聲而懼退平反惠廣豈專用司空城旦之書
(儒林傳竇太后好老子書召問轅固固曰此家人言耳太后怒曰安得司空城旦書乎注道家以儒法為急比)
(之於律令也)調燮才高行即正上相朝天之位(李尋傳天官上相上將皆)
(顓面正朝)某麤疏潦倒(嵇康與山濤書足下不知吾潦倒麤疏)詰屈離竒(柳文離竒)
(詰屈縮恧巑岏)粗有濟時之心未蒙稽古之力思泮林之水清
兮嘗與於濯纓戴巖邑之心勞矣莫知於稅駕再書吏
考屢見年豐方二十縣之皆蝗我田無害當四五月而
不雨爾魃自銷用是免推擠於庶民幸今受廉察於膚
使誓殫末力(史記韓安國傳強弩之極矢不能穿魯縞衝風之末力不能起鴻毛)恪奉初
條技有五窮固已拙操刀之手(李詩操刀振風雷)政無一異尚
少寬持斧之威躍舞以還染濡莫既
賀提舉莊大卿
伏審龍綸煥發驛傳遄驅繇承明著作之庭輟仙才而
外補(班固西都賦又有承明著作金馬之庭大雅宏達於兹為羣元元本本殫見洽聞啓發篇章校理秘)
(文)開常平斂散之府佐王政之内修(漢書食貨志令邊郡皆築倉以榖賤)
(時增價而糴以利農榖貴時減價而糶名曰常平倉宋淳化中建常平倉景祐元年令轉運司舉所部官專領)
(之然猶隸漕熙寧遣使提領此盖提舉常平之所始也九年府界畿内亦專置提舉常平倉一員不令司農丞)
(兼領提舉常平司操常平斂散之法譏察所部廉能而保任之)其在字甿之官(文選長世字甿)
(者以道德為藩)敢違巡屬之禮竊考國朝之制莫嚴庾政之司
(漢文紀發倉庾應劭曰水漕倉曰庾又在邑曰倉在野曰庾宋人以提舉為庾政)自景祐以來
或分隸漕憲之臺至紹興而後乃併提鹺茗之職(宋紹興五)
(年詔諸路提舉常平併入茶鹽司)雖因時沿革之或異而量材任用之
必公元祐十科皇華是舉(玉海元祐元年宰相司馬光請設十科以舉士一曰行義)
(純固可為師表科二曰節操方正可備獻納科三曰智勇過人可備將帥科四曰公正聰明可備監司科五曰)
(經術精通可備講讀科六曰學問該博可備顧問科七曰文章典麗可備著述科八曰善聽獄訟盡公得實科)
(九曰善治材賦公私俱便科十曰練習法令能斷請讞科應職事官自尚書至給舍寄禄官自開府至大中大)
(夫侍從官自大觀文至侍制每歲於十科舉三人)熙寧八使清議弗容(宋神宗熙寧二)
(年行王安石新法從三司條例司之請遣劉彝謝卿材矦叔獻程顥盧秉王汝翼曾伉王廣廉八人行諸路相)
(度農田水利稅賦糾率徭役利害)惟儒者乃知貨財之源在明時奚取
功名之輩宜兹簜節屬我俊髦(士之俊曰髦詩髦士攸宜又譽髦斯士又蒸我)
(髦士文選朱紱咸髦士長纓皆俊人)恭惟某官先聖人之步趨羣進士之
冠冕以文瑞世以道覺民鵬風翼而九霄猶取斜飛之
勢驥日馳而千里莫量遠馭之程(莊子騏驥驊騮一日而馳千里馬援傳昔)
(有騏驥一日千里)綽有吏聲峻登朝序本成自辟雍之學復命
為游倅之師(周禮夏官諸子游倅使修德學道注游倅子之未仕者)乘仙槎問斗
牛朗出太清之境(博物志舊說天河與海通近世有居海渚者年年八月有浮槎去來往返)
(不失期此人乃立屋於槎上齎糧乘槎去忽忽不覺晝夜奄至一處有城郭屋舍望見室中多織婦見一丈夫)
(牽牛渚次飲之驚問此人何由至此此人即問此為何處答曰君可詣蜀問嚴君平此人還問君平君平曰某)
(日有客星犯牛斗即此人到天河也互見第十五卷)披天章抉雲漢蔚為廣内之
儲(東坡詩手抉雲漢分天章劉歆七略武帝廣獻書之路百年之間書積如丘山故外有太常太史博士之)
(蔵内則延閣廣内秘室之府)屬邊方驚杌之餘乃聖化更張之始勇
去北闕按行東江念國家經費有常正藉阜通之術而
朝廷𣙜利己至務捐苛刻之文(漢書初𣙜酒酤如淳曰𣙜音較師古曰𣙜者步)
(渡橋爾雅謂之石渡今之略彴是也禁閉其事總利入官而下無由以得有若渡之𣙜因立名焉言行錄王文)
(正公謂轉運使張士遜曰朝廷榷利至矣士遜思公之言未嘗求錐刀之利)威足以肅姦貪
仁足以蘇疲瘵千倉紅腐一路清夷豈特江左見管仲
而無憂要令天下識范滂之有志簡臺閣之士分諸道
既遵用於唐規(唐神龍二年分天下為十道置巡察使二十人以右臺内外官堅明清勁者為)
(之)疇刺史之賢為三公即對揚於漢詔某仰高甚切事
大必恭雖禮部同升相懸何止數百舍(左傳其避君三舍注三十里為)
(一舍)自修門下拜隔闊幾經三十年(宋玉招魂魂兮來歸入修門些工祝招君)
(背行先些柳宗元詩重入修門自有期李鉅山詩一出修門道重嘗末下蓴周平園啟三入修門九遷華貫又)
(進擢遂居於台揆委蛇靡出於修門)每望塵佩玉之行(大戴禮行則鳴佩玉詳見後條)亦
增氣衡茅之底(陶潛詩養貞衡門下)自憐孤影敢廢長鳴冷逼坐
氊已勌作諸侯之客塵生破甑乃強為千室之邦(後漢書獨)
(行傳塵生甑范史雲)整頓頹綱撫摩凋俗頻年登稔闔境晏熙自
知五有技而易窮安得三不欺之善譽(滑稽傳子産治鄭民不能欺宓)
(子治單父民不忍欺西門豹為鄴令民不敢欺三子之才孰為最賢哉)幸軺車之臨照念
踦履之棄沈此地相遭有天足恃言墨綬者詣治所儻
逭譴訶(朱博傳欲言二千石墨綬者使者行部還詣治所)開翹館以延故人尚
希剪拂(駱賓王集顧眄曲流剪拂增價李詩希君一剪拂)搖旌有喜涉筆難宣
賀寧國樓府判
王言作命(尚書王言惟作命)君子得輿(易君子得輿小人剝廬)居則監州
分黃堂之半席(歐陽公歸田錄國朝下湖南治置諸州通判既非官屬故常與知州爭權每云)
(我是監郡朝廷使我來監汝舉動為所制有錢昆少卿家世杭人也嗜蟹常求補外郡人問所欲何郡昆曰但)
(得有蟹無通判處可矣東坡詩欲問君王乞符竹但憂無蟹有監州范文正公送向綜國博通判桂州詩通籍)
(二公後監州五嶺深漢書郭丹傳功曹推賢可謂至德敕以丹事編署黃堂以為後法注黃堂太守之廳事也)
(吳郡國志吳郡太守所居之堂即春申君之子假王之殿也因數失火塗以雌黃故曰黃堂)出而按
縣使墨綬者前驅將親接於光儀敢預通於誠欵恭惟
某官虎鳳生而文彩金玉發其聲音(詩無金玉爾音而有遐心)英英
瑞國之才(詩英英白雲注輕明之貌荀闓字道明京都語曰洛中英英荀道明韓詩英英桂林伯實)
(惟文武特)本本名家之學今稱盛事孰若清門燭跋分光草
天上黃麻之制履絇振響踐斗間紫氣之躔(杜詩尚書踐台斗又)
(紫氣鬱鬱猶衝斗)凡多接萼之竒(文選接萼均芳)端自蟠根之厚(杜詩仙李)
(蟠根大)日輝桃徑水媚蓉池香名上徹於九霄(盧思道盧記室誄善)
(價斯待香名允集李太白集白以弱植久飲香名岑參詩藉藉名更香又香名播蘭蕙又能使香名滿人耳戴)
(叔倫詩名香日總聞蘇頲詩香名展驥初)泥軾來臨於千里以高望壓賓筵
之狐趙(韓詩賓筵盡狐趙導騎多衛霍)以婉畫贊卿府之龔黃邦以不
空民焉何幸别駕展良驥之足未快公言法從在屬車
之間竚光世業某辛酸一第(杜詩騎驢三十載到處潛酸辛)困瘁半生
縣譜無傳敢熟黃紬之寐(世傳宋太祖戒勅縣令勿於黃紬被底放衙文潞公為榆)
(次縣令嘗題詩縣鼔樓云置向譙樓一任撾撾多撾少不知他如今幸有黃紬被努出頭來放早衙有不相喜)
(者以詩達時相吕文穆意其不事事欲中之公見詩曰此人有宰相器)吏箴有守但堅丹
石之心振起百頹歷當萬險幸農疇之屢稔且獄戸之
常虚忽覩清明之天下照窮僻之谷雖能持弩矢自憐
末力之非強惟寬假轡銜尚喜餘程之可到(漢書鮑永傳緩其轡)
(銜說苑理國辟若張琴大絃急則小絃絶矣故急於其銜轡者非千里之馭矣)為文不敏有志
莫宣
賀新除婁給事兼擢工部尚書兼詹事(宋史婁機傳機以吏)
(部侍郎兼太子左庶子進太子詹事此盖以吏侍而進長工曹也)
昕朝出令(禮記大昕之朝)夕拜升班左省中臺實為九牧衣冠
之望(杜牧之集左省駁議不畏強禦)耆英宿學久從兩宫父子之游(文選)
(身登三閣官成兩宫唐徐吉傳參兩宫之文翰寵遇罕與為比)肆侈恩襃併隆事任恭
惟某官以文章為諸儒倡以道德為萬乘師居然聳維
石之瞻(詩節彼南山維石巖巖赫赫師尹民具爾瞻)行則中佩玉之節(大戴禮居)
(則習禮文行則鳴佩玉又上車以和鸞為節下車以佩玉為度後漢書左雄疏九卿位亞三事班在大臣行有)
(佩玉之節動有庠序之儀)歸海濱之二大老適當更化之初(時韓侂胄㐲誅)
(召機為内侍)擅天下之三達尊夐出在廷之右後先步武中
外楷模白其簡以糾邪(機嘗為御史)皂其囊而替否(漢官儀凡表章)
(皆啓封其言密事則用皂囊機嘗為右正言)詩書乎黼座之側(兼侍講)禮樂乎
金掌之聯(為太常少卿)絲綸王命則元白而常揚(言為中書舍人)鏡
鑒人流則馬裴而盧李(唐裴行儉馬載為吏部侍郎甚有能名時人稱為裴馬中宗之)
(後選司頗失紀綱盧從愿為吏部侍郎李朝隱同時典選精心調理大稱平允時人稱曰吏部前有馬裴後有)
(盧李言為吏部侍郎)鶱翔滋久譽處甚休爰振纓封駁之司(陸機詩振)
(纓氶華)仍曳履論思之地矧豐水之謀欲貽於翼子(詩灃水有)
(芑篇貽厥孫謀以燕翼子)宜商山之助無易於舊人國步既安(詩國步斯)
(頻杜詩國步猶艱難)賢基益壯凡朝廷華要之署總入冰銜為社
稷宏遠之圖即持魁柄某欽承告指喜至信眉屬為束
帶之拘莫克長裾之曳望高躅於星辰之表但切神馳
課小才以日月之勞尚厪齒錄(董仲舒傳小才雖絫日不離於小官賢才雖未)
(久不害為輔佐又毋以日月為功嘗試賢能為上蔡邕傳墨綬長吏職典理人皆當以惠利為績日月為勞沈)
(佺期回波詞姓名已蒙齒錄袍笏未復牙緋)
賀新除禮部婁尚書兼職依舊(詳見上條)
紫宸疏渥陞春卿紫槖之班青禁聯華仍夕郎青瑣之
直(東方朔神異經東方東明山有宫焉青石為牆高三仞左右闕高百丈畫以五色門有銀牓以青石碧鏤)
(題曰天地長男之宫)一時寵數四海公言恭惟某官聚精神以強
本朝(王襃傳聚精會神相得益章李尋傳拔進英雋退不任職以強本朝本強則精神折衝)出言
語而妙天下平時自潔晩節尤香(韓魏公重陽詩不羞老圃秋光淡且看寒)
(花晩節香)凜凜霜稜聞者為之膽落(温造為侍御史彈奏大金吾李祐違詔進馬祐)
(曰吾夜入蔡州擒吳元濟未嘗心動今日膽落温御史)温温泥檢讀者至於涕流
(張鷟奏芝泥發彩蘭種汎香唐陸贄傳贄啓德宗今盜徧天下陛下宜痛自引過以感動人心陛下誠能以言)
(謝天下使詔書無所忌臣雖愚陋可以仰副聖情庶令反側之徒革心向化德宗然之故奉天所下詔書雖武)
(夫悍卒無不揮涕感激多贄所為也焦克啓陸敬輿制書感人果見興元之戡難李文饒詔語切事迄聞魏博)
(之伐謀)載起洛英(宋文潞公以夀耉畱守西都富鄭公以司徒致仕集洛中公卿年德高者為耆)
(英會)復從雍侍整星辰之闊步依日月之重光(古今注漢明帝為太)
(子羣臣為樂人作歌四章以贊之一曰日重光二曰月重輪三曰星重暉四曰海重潤)塗歸無反
汗之嫌(劉向傳出令如反汗汗出而不反者也今令出而反之是反汗也)執議盡匪躬
之節(易王臣蹇蹇匪躬之故)擢居宗伯增耀文昌三千儀待人而
行肇興周典二百載中天之運復覩漢容(李詩再覩漢儀新)此
儒者所優為當今世其可舍大人繼明長子出震方併
資作輔之功(易明兩作離大人以繼明照於四方又主器者莫若長子又帝出乎震文選繼明代)
(照配天光宅)門下審覆尚書奉行孰若正秉鈞之任(門下省後漢謂)
(之侍中寺晉志曰給事黃門侍郎侍中俱管門下衆務唐龍朔二年改為東臺侍中審覆奏抄駁正違失詩秉)
(國之鈞四方是維)某耳聆郵置心繫門牆阻陪百拜之賓(禮記一獻)
(之禮賓主百拜法言賓主百拜而酒三行不巳華乎)進展萬間之賀述禮明制既
已登魯國之大臣採詩觀風或有取衡山之小邑(杜詩衡山)
(雖小邑首唱恢大義采詩倦跋涉載筆尚可記)喜而欲儛歌莫能聲
賀新除樓樞密兼太子賓客(嘉定元年以吏部尚書樓鑰同知樞密院)
顯對襃恩晉參宥命(王禹偁制宥命之府總樞密於萬機)股肱西府得禁
中頗牧之良(熙寕詔書國家以西樞内府翼贊本兵)羽翼東朝有商山園
綺之實(文選東朝既建淑問峨峨又昔余與子繾綣東朝唐制東朝保傅歷代尊崇义彈違是屬宜肅)
(事於東朝顔延年傳君彼東朝金昭玉粹南史陳太子叔寶欲以江總為詹事孔奐曰江有潘陸之華而無園)
(綺之實輔弼儲貳竊謂非材唐徐齊𣆀疏招尋園綺寤寐應劉)榮哉二拜穆矣一詞竊
以天極環樞神兵所會(宋王岐公制天極環樞神兵會府)海波重潤主
器攸歸(見上條注)自梁建崇政院而士流始得以參謀(唐代宗置)
(内樞密使以宦者為之後梁革唐氏宦官之弊開平元年改樞密院為崇政院始用士人備顧問參謀議)自
漢開博望苑而賓佐悉從而效智(漢書武帝年二十九乃得太子甚喜及冠)
(就宫上為立博望苑使通賓客)雖云妙選(唐貞觀初置太子司議郎妙選人望以來濟為之)罕
遇真才要如韓琦范仲淹之領使名邊功以立(宋慶歷初元昊)
(納欵遂召韓琦范仲淹為樞密副使天下聞之士大夫皆酌酒相慶曰上用韓琦范仲淹非惟社稷之福乃天)
(下生民之幸琦與仲淹俱有威名軍中為之語曰軍中有一韓西賊聞之心膽寒軍中有一范西賊聞之驚破)
(膽)周堪蕭望之之嚴保訓儲德斯成(唐中興勅令劉向王襃蕭望之周堪)
(之徒以文章儒術保訓東宫)亶由間世之英兼備前人之美恭惟某
官三朝雋老六學巨師藻思掞庭可使班揚韜筆(晉書虞潭)
(傳班揚韜筆詳見前)鴻猷緯國殆與伊說爭衡沃上聰以正大之
規鼓羣動於中和之域徧儀清切具望巍峩方當睿日
之初升豈謂佞山之難拔(劉向傳用賢如轉石去佞如拔山)履聲遠去
袖手旁觀(韓文巧匠旁觀縮手袖間余日華啓運斤修月笑造化之小兒練石補天袖經綸之大手)
天下慕桃李之門爭先競進君子有松柏之氣特立不
回屬聖治之更新即賢方而求舊偽朋遠則真朋斯進
(歐文小人無朋其暫為朋者偽也君子所守者道義所行者忠信所惜者名節以之修身則同道而相益以之)
(事國則同心而共濟終始如一此君子之朋也故為人君者但當退小人之偽朋用君子之真朋)前日
介乃今日之通(或問盧欽徐公當武帝之時人以為通自在涼州及還京師人以為介何也欽)
(曰往者毛孝先崔季珪等用事貴清廉之士於是皆變易車服以求名高而徐公不改其常故人以為通比來)
(天下奢靡轉相倣效而徐公雅尚自若不與俗同故前日之通乃今日之介也世人無常而徐公有常也徐公)
(謂邈)況中臺自有於青氊而内相宜為於紫誥冰銜有耀
台路寖平(狄梁公表載塵絃路)肆陪帷幄之籌仍兼匕鬯之輔以
強國本以悅士心竊惟當今之宜莫如自治之勝屈大
國事小國雖聖人所不免舍上策取下策蓋智士所弗
為(匈奴傳嚴尤誎王莽曰匈奴為害所從來久矣未聞上世有必征之者也後世三家周秦漢征之然皆未)
(有得上策者也周得中策漢得下策秦無策焉)曩者兩將軍出塞而無功(匈奴傳漢)
(兩將軍大出圍單于又空行空返尚誅兩將軍)今則五單于欵關而慕義(宣帝紀匈)
(奴諸王並自立分為五單于更相攻擊成帝紀匈奴呼韓單于欵五原塞願奉國珍朝詔有司議咸曰匈奴嚮)
(風慕義舉國同奉珍朝賀自古未之有也欵叩也李詩天驕五單于)止戈為武信有道焉
(左傳夫文止戈為武夫武禁暴戢兵保大定功安民和衆豐財者也武五子傳倉頡作書止戈為武禁暴戢亂)
(止息兵戈非以為殘而興縱之也文選止戈興禮樂)奠枕於京要須儒者(古詩奠枕於京)
想訏謨一堂之上(詩訏謨定命)能控制萬里之遙邊鎖不驚
淮謀自寢微管仲吾其左袵矣疇比元勲歸周公是有
衮衣兮佇升端揆(通典尚書令為端揆之官蘇頲行劉幽求制佐理四方取則端揆元稹授)
(韋皋左僕射制罷去職勞正名端揆裴光庭詩端揆昇元老)某逖聞詔告倍切欣愉
顧滯迹於窮巖莫窺光於崇仞諒軫若推之念孰為可
棄之材開八荒之夀而轉洪鈞盡歸坱圠有一介之善
者居翹館益務激昂(西京雜記公孫弘既相起客館開東閣以延賢人有一介之善一方)
(之藝者居接士之館)志則甚厪言之不足
賀婁同知(宋史嘉定元年秋八月以禮部尚書婁機同知樞密院事兼太子賓客)
禁座疏恩宥廷置弼(樞密院曰宥府亦曰機庭)方漢單于欵五原之
塞請受纓縻(五原即榆林塞文選請受纓縻)由宋司城折千里之衝宜
登柄用國有元氣士皆懽顔(杜詩大庇天下寒士皆懽顔)自古敵國
交好之不常在今廟堂安危之心審以干戈復讐祗取
侮之道以金繒結好豈得已之為觀列聖之遠模知本
朝之強勢遼人相戒慎勿開邊隙為司馬之秉鈞衡(李燾)
(長編司馬光在相位遼人敕其邊吏曰中國相司馬矣切無生事開邊隙)澶淵一舉足以定
戎盟本寇國之籌帷幄(范文正公集宼萊公當國真宗有澶淵之幸而能佐佑天子不)
(動如山却強敵保宗社天下謂之大忠)宜兹制勝之地屬我達尊之儒恭
惟某官後學所宗先民而覺其潤物之功如高山蓄雲
而泄雨其容物之量猶巨海包乾而括坤(木華海賦且其為器也包)
(乾之奥括地之區)集此大成超然遠用有風采紀綱乎朝路有
文章黼黻乎帝躬(余日華啓黼藻國華丹青王度)一居州獨如宋王何
爰奉身而急退二大老盍歸西伯者猶俟駕以徐行聯
兩宫法從之榮躋八座文昌之位卻詞頭批敕尾忠謇
有聞(唐袁高為給事中德宗復用盧杞為刺史命高草詔高執詞頭謁宰相曰杞作相矯詐若更授之大)
(郡恐失天下望)究皇儀展帝容直清是賴(李白明堂賦展乎國容輝乎皇儀)顯
拜未踰於月籥(蘇頲行韋抗制發揮夏籥允踐春華)崇班已列於星樞(北斗)
(第一天樞)仍以上賓游於儲禁俾習知軍國之務將共圖社
稷之勲絃轍盡更盖懲王恢首馬邑之事(韓安國傳田蚡言於太后)
(曰王恢首為馬邑事今不成而誅是為匈奴報仇也太后以蚡言告上上曰首為馬邑事者恢故發天下兵數)
(十萬從其言為此今不誅無以謝天下時韓侂胄以開邊伏誅)樽俎坐運孰如汲黯寢
淮南之謀然武不可黷烏可忘而和雖足賀豈足恃是
必簡蒐軍實鋤去將驕畱屯十二便非無用之空言(漢趙)
(充國傳畱屯兵得十二便出兵失十二利丞相魏相曰其言常是臣任其計必可用也)番上十六
衞有可行之故典(唐十六衞謂左右衞左右驍衛左右武衞左右威衞左右領衞左右金吾)
(衞左右監門衞左右千牛衞將軍總三十六員屬官總百二十八員創宇分部夾峙禁省實天下之大命也杜)
(牧有原十六衞文多不載)訏謨素定聲焰益張所謂有德以尊朝廷
自可不兵而威天下櫜方偃伯未多管晏之權謀(司馬法古)
(者武軍五年不興則凱樂凱歌偃伯靈臺答人之勞告不興也馬融傳命師於鞬櫜偃伯於靈臺注偃伏也伯)
(謂師節也蔣仲行王宰制既引偃伯之功並著勤王之節)奠枕歸疆斯顯旦丘之事
業某夙蒙真賞晩脱冗流強顔來試於庖刀(莊子良庖歲更刀割)
(也族庖月更刀折也)末力難穿於魯縞佇俟東陵之瓜熟(史記蕭何傳召)
(平者故秦東陵侯秦破為布衣貧種瓜長安城東瓜美故世俗謂東陵瓜從召平以為名也)歸投南
國之棠隂忽聽嘉聲頓回懦志既見師居大位(孔光傳其弟子)
(多成就為博士大夫者見師居大位幾得其助力光終無所薦舉至咸怨之其公如此)豈容下有
棄材連三書至光範之門似成衒鬻(韓文三伏光範門東方朔傳上書言)
(得失衒鬻者以千數)提一筆為蒼生之福終入陶鎔喜則無涯言
之未暢
賀寧國太守冬
斗運玉衡經四時而建子(尚書在璿璇玉衡以齊七政崔寔襪銘有建子之月助養)
(之事)月昇金掌環千里以生春盛儀亞於歲端驩聲翔於
江表恭惟某官氣涵剛大性迪中和栽桃李於姑溪方
結遺恩之戀(姑溪在當塗宋趙彥輔雲麓漫鈔當塗當水陸之衝建炎中金人犯城決姑溪河水)
(浸敵是知姑溪在當塗也)馥蘭蓀於宛水復聞最譽之騰(李詩吾憐宛溪好百)
(尺照心明)揚君子豈弟之風對化國舒長之景(王符傳化國之日舒以長)
(故民閒暇而有餘力)神明所舍福禄其臻佇煥燿於王綸歸燮調
於宰鉉某困縻銅墨(文選深汰珪符妙簡銅墨漢志縣令長六百石以上皆銅印墨綬)
謬入埏鎔獻履迎祥徒效頌言之美帣韝上夀莫陪侍
酒之恭(淳于髠傳親有嚴客髠帣韝鞠&KR0957;侍酒於前奉觴上夀注帣韝嚢也收衣袖音與眷同韝臂捍)
(也)
賀倅車冬
太極用一函三氣萌於子(漢志太極元氣函三為一行於十二辰始動於子釋名子)
(孳也陽氣始萌孳於下也詳見前)黃宫以九倡六數應乎陽(漢志以黃色名元氣)
(律者著宫聲也宫以九倡六變動不居周流六虛始於子在十一月)在天道來復之初乃
賢人類升之慶恭惟某官德全精粹節貫嚴凝聽王祥
康海之謠藹傳佳政和謝朓澄江之句允屬端寮(李詩解道)
(澄江靜如練令人長憶謝元暉)吹妙律以成暄坐安輿而受祉佇膺龍
檢峻陟鵷班某邑課有拘賓儀莫旅讀書松下已親愛
日之暉(左傳趙衰冬日之日注冬日可愛文選君垂冬日之溫臣盡秋霜之畏李商隱啓掀之以順風)
(暖之以愛日)作賦梅邊願薦流霞之夀(梁何遜天監中作揚州法曹廨含有梅花)
(一株遜吟咏其下後居洛思梅因請再任及抵揚梅花方盛開對花徘徊終日内景經注五色流霞謂日景抱)
(朴子顧曼卿言到天上仙人以流霞一杯飲之輒不饑渴杜詩細細酌流霞韋述詩賜酒酌流霞)
賀寧國太守冬
天衢行日在北斗第一之躔(孝經援神契斗指子為冬至)土室驗時
應黃鐘初九之數欣逢亞歲敬頌元侯恭惟某官正直
在躬中和布化(王襃為益州刺史王襄作中和樂職宣布詩以揚帝德)江澄練霞
散綺藹瑞氣之蔥蔥(光武紀氣佳哉鬱鬱蔥蔥然)月合璧星連珠對
熙辰之穆穆方羣陰之排去宜諸福之朋來竚錫温綸
進顓大柄某身縻保障心戀門牆聽十二筩解竹之鳴
徒勤染翰祝八千歲莊椿之夀莫預稱觴
賀江東俞運使
顯對上恩易司外計即泉府視漕印依然前日之提封
(周禮地官泉府掌以市之征布斂市之不售貨之滯於民用者史游急就篇司農少府國之泉也)望瓜
時解縣章幸有半年之趨事益殫末力恪奉初條恭惟
某官肅括宏深(揚子法言或問士何如斯可以是身曰其為中也宏深其為外也肅括則可以)
(禔身矣)開濟明豁(孫逖行韓朝宗制開濟宏才)氣節挺千尋之勁文章
占四面之雄(高僧傳飛章寓韻竹夕花時彼上人者當四面之敵章孝標詩花錦文章開四面)
以方聞之士薦於朝亟收名第以大學之道治其國卓
有最聲歸我仙鳬列於庭鷺(文選白駒空谷振鷺在庭)文官武監疊
資於綱紀(國子監學錄軍器監監簿)南州東部並屬於照臨(漢書東州障東)
(部都尉所治在酒泉會水縣)方訢地上之錢流忽覩日邊之詔下就
持金虎之節來舉木牛之鞭糧道四通士氣百倍管夷
吾復見於晉江左何憂蕭酇侯再生於唐關中以濟(劉晏)
(傳盡以漕事委晏故晏得盡其才歲輸始至天子大悅馳使勞曰卿朕酇侯也)佇隆柄任遠紹
芳猷某技有五窮政無一異謂嘗掌教於郡學復使絃
歌知是識字之農夫粗能勸課訟獄頗臻於衰止蟲螟
無害於豐穰用此微勞免於大戾幸景星之垂曜覺寒
谷之成暄等分為三以察所部之官孰逃裁鑒(宋開寶九年詔)
(諸道知州通判及臨事務官吏宜會諸路轉運司廉訪其能否第為三等歲終以聞以臨事簡慢所蒞無狀者)
(為下恪居官次職務粗治者為中尤異有竒績者為上當行大誅賞焉)考居第六而有自
脫之地終藉覆含
橘山四六卷十二
