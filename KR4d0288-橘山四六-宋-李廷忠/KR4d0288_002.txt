橘山四六卷二宋李廷忠撰
明孫雲翼注
謝揚州范給事舉自代并謝到任
禁涂推轂未酬一字之榮(涂亦作塗宋制延閣禁塗糓梁傳一字之褒寵踰華衮之)
(贈蔡謨傳山公以一字拔人)邊障剖符又借十連之重(邊邊陲障謂塞上要險之)
(處别築為城因置吏士而為障蔽以禦寇也漢舊儀邊郡太守將萬騎行障蔽張湯傳行一障間高帝紀剖符)
(封功臣馮衍傳擢選剖符文選剖符專城白孔六帖剖竹分符禮記王制五國以為屬十國以為連白樂天集)
(周以十連帥諸侯若今之兼符也)辱知惟舊取芘益新祝此瓣香(陳后山詩)
(向來一瓣香敬為曾南豐諸禪開堂至第三瓣香推其得法所自則云此一瓣香敬為某人陳后山師南豐故)
(云)寫之尺素切以黃鍾登廟敢云牛鐸之調同(晉書荀勖傳勖)
(嘗於路逢趙賈人牛鐸識其聲及掌樂音韻未調乃曰得趙之牛鐸則調矣遂下郡國悉送牛鐸果得諧者山)
(谷詩牛鐸調與黃鍾同)斷木在溝信與犧尊之文異(莊子百年之木破為犧尊)
(靑黃而文之其斷在溝中比犧尊於溝中之斷則美惡有間矣)誤蒙提引不使棄沉蓋
特達大賢之逢非尋常流俗之比(賈誼傳彼尋常之汙瀆兮注八尺曰尋倍)
(尋曰常)平生無一日之雅(王章傳平生獄上呼囚注平生先時也谷永傳無一日之雅左)
(右之介注雅素也言非宿素之交)出處有萬里之殊堂下片言薢茩相
契(左傳賈辛將適其縣見於魏子魏子曰辛來昔叔向適鄭鬷蔑惡欲觀叔向從使之收器者而往立於堂)
(下一言而善叔向將飲酒聞之曰必鬷明也下執其手以上遂如舊知詳見第六卷韓文堂下之言不書於傳)
(記叔向㩦手以上詩邂逅相遇適我願兮又如此邂逅何說文不期而遇也從辵解后聲酉陽雜俎王安貧武)
(陵記四角三角曰芰兩角曰菱芰一名水栗一名薢茩此用薢茩對下從容皆借用草名好竒之過也宋馬永)
(卿嬾真子云今人尺牘中以薢茩字易邂逅字非也離騷經云製芰荷以為衣兮王逸注云芰菱也秦人作薢)
(茩薢音皆茩音苟僕仕於關陜之間不聞此呼正恐王逸别冇義爾後又讀爾雅薢茩芵茪注云芵明也或云)
(䔖也關西謂之薢茩以僕所見芵明者即今之草決明也可治目疾蓋謂可以解去垢穢得名又爾雅云蔆蕨)
(攗注云蔆也今水中芰則蓤自冇正名不謂之薢茩明矣然則薢茩非蔆即決明初無不期而遇之義也駱賓)
(王啟片善經心揖仲宣於蔡席一言合道接然明於鄭階又堂上百里鬷明無撤器之因門下三千毛遂乏處)
(囊之地)座間小異從容默窺(晉書孟嘉傳嘉少知名褚褒有器識庾亮大會州府人士)
(嘉坐次甚遠襃問亮江南冇孟嘉其人何在亮曰在坐卿但自覓襃歴觀指嘉曰此君小異得無是乎亮欣然)
(而笑喜襃得嘉竒嘉為襃所得乃益器焉)乃至遜持荷而弗居(野客叢書前輩謂尚書紫)
(荷囊事按晉志八坐尚書荷紫以生紫為袷綴之外服加於肩上又梁史周舍問劉杳尚書著紫荷槖竟何所)
(出杳曰張安世傳持槖囊也荷乃負荷之荷人讀為平聲遂冇此誤雖歐陽文忠公宋景文公有所不免僕謂)
(不然紫荷囊事其說已久非歐宋之誤觀唐類表冇云佩蒼玉負紫荷歐宋之語豈無自耶考之沈約宋志蕭)
(子顯齊志皆曰紫袷囊俗呼曰紫荷或曰負荷以行隋志曰朝服綴紫荷錄令左僕射左荷右僕射尚書右荷)
(則是紫荷之說自晉宋以來有之)強積薪之相繼(汲黯傳陛下用羣臣如積薪耳後來者居)
(上野客叢書此語出於文子黯蓋引而言之積子賜切)僥踰已甚循揣奚堪(張玄晏啟)
(循涯積感揣分增榮)如某者志勤自修器乏遠用詩書政拙喜有
藻芹松竹之舊緣(文選此亦拙者之政也陽城傳催科政拙東坡詩政拙年年祈水旱)功
名事疎付諸鴻鵠蜩鳩之分定(史記燕雀安知鴻鵠之志莊子蜩與鷽鳩笑之)
未為時棄亦與朝行終然苦味之莫回幸甚賞音之不
薄(文選雖實唱高猶賞爾音王荆公詩忍向時人覓賞音)同堂贊治(隋置贊治)接席論
文自非相求以道相知以心(李陵報蘇武書人之相知貴相知心)未免半
信其言半疑其迹方斗州之得請(南史宋氏晩運典籖之權重宗慤為豫州)
(典籖每多連執慤大怒曰慤年六十得一州如斗大不能復與典籖共臨之)屬藩閫之繼開
但思龍節之光傍資臨照(周禮澤國用龍節李詩餘輝傍照人)豈料鶚書
之寵首及孱庸(孱弱也史記吾王孱王也)兹蓋伏遇某官四葉紫薇
之春(楊彪傳累世清德四葉重光通典中書之官舊矣謂之中書省自晉魏始焉後魏謂之西臺隋初改)
(為内史省光宅元年改為鳳閣開元元年改為紫薇省劉攽傳攽拜中書舍人請復古制建紫薇閣於西省岑)
(參詩三殿花香入紫薇白樂天詩紫薇花對紫薇郎宋沈括夢溪筆談唐貞觀中勅下度支求杜若省郎以謝)
(朓詩云芳洲採杜若乃責坊州貢之當時以為嗤笑至如唐故事中書省中植紫薇花何異坊州責杜若然歴)
(世循之不以為非至今舍人院紫薇閣前植紫薇花用唐故事也)十圍古栢之操(杜工部古)
(栢行霜皮澑雨四十圍陳讜啟良玉五瑴當居庭實之先大木百圍要是棟隆之吉)蓋帝傍論思
在乎昌所學(東坡詩飄然乘風來帝旁文選朝夕論思)而天下名爵豈能淫
其心直聲久洽於聽聞(張敞傳朝廷不聞直聲東坡詩直聲猶在履聲中)公望
亶隆於近輔高牙宣淮海之略遽勇於行(兵書牙旗者將軍之精黃)
(帝出軍決有所攻伐作五采牙幢青牙旗引住東赤牙旗引住南白牙旗引住西黑牙旗引住北黃牙旗引住)
(中孔氏雜說牙者旗也大司馬掌武備猛獸以牙為衛故軍前大旗謂之牙旗後漢汪真人水鏡經凡軍出立)
(牙必令堅完若折將軍不利是以古兵法擇吉日祭牙後漢滕輔晉袁宏顧愷之宋王誕皆有祭牙文吳胡綜)
(有大牙賦皆謂武備之意楊億集大旆高牙任雄節制柳詩貔虎負崇牙尚書淮海維揚州)寶圖分
河洛之符特優其奬(青箱雜記本朝太宗御書及典籍圖畫寶瑞之物並藏於龍圖閣東)
(坡謝龍圖閣學士表中禁寶儲上應奎壁之象先朝謨訓遠同河洛之符)未嘗忘國尤更推
賢(尚書推賢讓能)然職重而許與難道高而遇合寡獨以孤外
(歐文敢期孤外特與恩頒)獻之上前某敢不祗服華襃堅持素守寸
有長而必勉(屈原卜居尺有所短寸有所長)尋無枉以自汙未善操刀
僅可試淮陽之小壘(左傳猶未能操刀而使割也)若令代斵豈不愧
甘泉之從臣(老子是代大匠斵代大匠斵者希有不傷手矣揚雄傳每上甘泉法從楊億乞郡表)
(虚忝甘衆之從臣終作若敖之餒鬼)惟務激昂(王章傳不自激昂揚雄傳激昂萬乘之主注激昂抗)
(揚之意)以圖報稱
回黃州陳知府
得斗大之州已慙過分望寶隣之國何幸分光(左傳親仁善隣)
(國之寶也劉後村啟瞻羊公於峴首阻趨鈴閣之嚴依劉表於荆州竊有寶隣之幸)念都門舊忝
於從遊而邊圉今固於守護(賈誼傳守圉之臣)解裝甫定染翰
先臨(潘岳秋興賦染翰揮紙選詩朋來當染翰杜詩染翰欲無聊)恭惟某官抱負奇
才發揚令德宰天下亦如此肉矣藹聞主社之風(陳平傳里)
(中社平為宰分肉甚均里父老曰善陳孺子之為宰平曰嗟乎使平得宰天下亦如此肉矣酈郯傳陳平教里)
(社終居天下宰藹多貌說文臣盡力之美詩藹藹王多吉士毛傳云藹藹猶濟濟也又叢雜貌蘇頲詩聲華藹)
(有餘廣韻晻藹樹繁茂貌)大丈夫安事一室乎雅有清時之略(陳蕃傳蕃)
(年十五常閒處一室而庭宇蕪穢薛勤來候之謂蕃曰孺子何不灑掃以待賓客曰大丈夫處世當掃除天下)
(安事一室乎)乃廉於進(韓文可以進而進焉不必廉於自進也)未究所施聊曾
借海沂之水以福京畿何獨卷泰山之雲而蘇淮服(公羊)
(傳觸石而出膚寸而合不崇朝而徧雨乎天下者其泰山之雲乎)建旟多暇(說文旟錯革鳥其上)
(所以進士衆者也爾雅錯革鳥曰旟詩既設我旟太守隼旟熊軾晉書良吏傳建旟剖竹布政宣條錢翊行李)
(褎制建隼在旟畫熊當軾柳詩建旟翻鷙鳥陸倕詩宗英出建旟蘇頲詩為邦建綵旟)保障不驚
(左傳且成孟氏之保障也史記趙簡子使尹鐸為晉陽曰以為繭絲乎以為保障乎簡子曰保障哉)黃岡
雨雪之樓清吟可繼(黃岡山在黃州王禹偁竹樓記黃岡之地多竹竹工破之代陶瓦因)
(作小樓二間夏宜急雨有瀑布聲冬宜密雪有碎玉聲)赤壁風月之笛勝賞猶存
(赤壁山在蒲圻周瑜破曹操處山谷詩赤壁風月笛玉堂雲霧窗東坡年譜公在黃州生日置酒赤壁磯下笛)
(聲起於江上客有知音者謂公曰笛聲有新意非俗工也問之則進士李委聞公生日作新曲曰鶴南飛以獻)
(墨莊漫錄黃州赤壁本赤鼻磯故東坡長短句故壘西邊人道是三國周郎赤壁蓋傳疑也今岳陽之下嘉魚)
(之上有烏林赤壁蓋公瑾自武昌列艦風帆便順泝流而上遇戰於赤壁之間也杜牧寄岳州李使君詩云烏)
(林芳草遠赤壁健帆開此真敗魏軍之地也)方從容逸駕之攀已迫促翹車之
聘(翹車使者車也漢勅翹車著咏箋帛垂文)某取名不勇為計甚疎貪豆區
之祿以奉親(區音歐豆區皆量名四升為豆四豆為區四區為釡左傳豆區釡鍾之數)詭尺
寸之能於試郡(京房傳臣出郡守自詭效功注詭責也孔光傳無尺寸之效)過蒙專
使寵問潛郎(山谷詩琢磨佳句問潛郎)厪渠荆渚之書賢於遠矣(漢文)
(紀厪身從事楊雄賦其厪至矣師古曰厪古勤字韻會渠渠勤也晉陽秋劉弘為荆州刺史每發手書郡國丁)
(寧欵密莫不感悦咸曰得劉公一紙書賢於十部從事按弘專督江淮部從事乃都督屬官先是每有興發乃)
(勅部從事分行所屬惟弘則以手書徵之無擾而易集故曰賢猶勝也)健羨魯邦之政兄
以事之(韻會健通作鍵服虔曰門戸健牡也說文羨貪欲也詩無然歆羨司馬遷傳去健羨馮立與兄)
(野王相代為五原太守人歌之曰大馮君小馮君兄弟繼踵相因循聰明慈愛惠吏民政如魯衛德化均周公)
(康叔猶二君)欣荷罙深占言罔旣
賀謝右相除少保(按宋史寧宗慶元六年以謝深甫為右丞相)
皇輿旣返(文選皇輿凱歸又旋皇輿於夷庚又皇輿否隔又睹皇輿之軌躅)使節有光
成湯簡在帝心擢亞保衡之任(尚書惟簡在上帝之心又在太甲時則有若保)
(衡)召公居於王右夐高孤棘之班(桓郁傳成王幼小越在襁褓周公在前史)
(佚在後太公在左召公在右中立在朝四聖維之元稹教太子書成王所近皆賢聖也舉其近則周公左而召)
(公右伯禽魯而太公齊江統傳成王之為太子也周召為保夐虚政切廣韻遠也增韻冠絶也用禮朝士掌外)
(朝之法左九棘孤卿大夫位焉)大冊渙旉(旉芳無切亦作敷說文布也)列紳咸暢恭
惟某官道該衆美(韻會該備也)智矚萬微(韻會矚視之甚也文選流日矚巖石)
探囊試活國之方(杜詩活國名公在又論道邦國活又於今國猶活)列鼎正調
元之味(彭宣傳三公鼎足承君又三公鼎司無所不統明帝紀鼎象三公環齊要略三公者象鼎三足)
(共承其上晉書正位上台光餁鼎實柳文調和鼎實杜詩調和鼎鼐新)以天下之公而決
大計以儒者之勇而折遐衝(家語不出尊俎之間折衝千里之外馬融傳安不忘)
(危治不忘亂帝王之所以耀神武而折遐衝也馮奉世傳折衝宿將賈復傳有折衝千里之威李尋傳本強則)
(精神折衝注言有能衝突為害者則能折挫之)主睠聿隆士心允洽如高山大
岳之蓄泄雲氣人蒙其潤而不自知(韓魏公行狀公姿貌英特圖繪傳之)
(天下人以為如高山大岳望之其氣象雄傑而包育細微蓄泄雲雨藏竒匿怪蓋自然也王邁啟泰山喬嶽無)
(連動之迹人蒙潤而不知祥風和氣以長養為心物有生而自遂)若長江巨海之呼吸
川流物有所歸而無弗受(木玄虚海賦嘘呼百川洗滌淮漢郭璞江賦呼吸萬里吐)
(納靈潮)屬王家之多難(詩未堪家多難)賴元輔之宣忠(文選欽若元輔體微)
(知章又王宰宣哲於元輔)洛浦波平護廞儀而徑渡(廞音歆說文陳輿服於庭也周)
(禮巾車掌大喪飭遣車遂廞之行大夫喪廞其樂器崔祐甫獨孤及墓誌廞衣楚挽徘徊墓田李華權文公墓)
(誌廞襚納書禮優職衮李嶠文廞衣夕陳祖奠朝設宋景文真宗挽歌廞翣浮晨旭邊簫咽暝霞周平園皇祐)
(哀書桂輪隐曜椒掖廞儀)漢陵土復返吉仗以奏功孝治昭宣(戰國策大)
(王以孝治聞於天下吕布傳以孝治天下者不害人之親)襃章狎至(息夫躬傳羽檄重迹而狎至注)
(狎若狎習之狎言相因而至或作押)一命衮服已積具瞻(王制三公一命卷若有加則賜)
(不過九命注三公八命復加一命則服龍衮與王者之後同多於此則賜非命服也荀勖傳三公具瞻所歸不)
(用非其人)五采篆車尚煩特置(周禮春官巾車服車五乘孤乘夏篆注謂五綵畫轂約也)
亶增華於揆路(文選揆路揚輝台庭改觀)資弼亮於天工(尚書弼亮四世又欽)
(哉惟時亮天工)今魯侯進封國之名稱豈特衍租而食(詩乃命魯公俾)
(侯於東錫之山川土田附庸漢書諸侯王表諸侯惟得衣食租税不與政事宋意傳衍食他縣注衍謂流衍旁)
(食他縣劉後村賀史丞相加恩啟非止衍戸畬之入蓋益隆巖石之瞻)昔孔子歸侵疆之
事業又將秉筆而書(左傳定公十年齊人來歸鄆讙龜陰田法言魯用孔子齊人章章歸)
(其侵疆)端坐泰階永為隆棟(易棟隆吉又隆棟之言不撓乎下也高柔傳公輔之臣國)
(之棟梁文選上弘棟隆下塞民望)某退循苦窳(韻會窳病也又器中空史記舜陶河濱器不苦)
(窳)久費埏陶(韻會埏和土也老子埏埴以為器淮南子造化之攫援物也譬猶陶人之埏埴也)
齒中台里之衣冠自憐生晩(晉書三公在天為三台主開德宣符上台司命主夀)
(中台司中主宗室下台司祿主兵所以昭德塞回也蔡茂傳中台之位白居易詩天上中台正韓翊詩並列中)
(台貴)望翹材館之劒佩徒悵身遙(杜詩劒佩聲隨玉墀步岑參詩花迎劍佩星初)
(落)側耳榮除(周吕傳吕后側耳於東箱聽韻會拜官曰除漢書注師古云凡言除者去舊官就新)
(官韓文除官赴闕宋彭乘墨客揮犀云除拜官職謂除去舊籍不然也除猶易也以新易舊曰除如新舊歲之)
(交謂之歲除易除戎器戒不虞以新易敝所以備不虞也)洗心善頌(檀弓晉獻文子成窒晉大夫發)
(焉張老曰美哉輪馬美哉奐焉歌於斯哭於斯聚國族於斯文子曰武也得歌於斯哭於斯聚國族於斯是全)
(要領以從先大夫於九原也北面再拜稽首君子謂之善頌善禱東坡詩知君善頌如張老)恃其出
造化之末(文選自頂至踵功歸造化)恐或在存記之中六摯辨儀方
仰正班朝於東面(周禮大宗伯以禽作六摰辨等諸臣孤執皮帛卿執羔大夫執鴈士執雉)
(庶人執騖工商執雞夏官射人掌國之三公孤卿大夫之位三公北面孤東面卿大夫西面其摯三公執璧孤)
(執皮帛卿執羔大夫執鴈)一麾假庇敢忘固封守於西邊(夢溪筆談今之守郡)
(謂之建麾蓋用顔延年詩誤延年謂一麾者乃指麾之麾如武王右秉白旄以麾之麾非旌麾之麾也延年阮)
(始平詩云屢薦不入官一麾乃出守者謂山濤薦咸為吏部郎武帝不用後為荀勉一擠逐出始平延年被擠)
(以此自託耳自杜牧之有擬把一麾江海去之句始繆用一麾遂成故事野客叢書僕考唐人詩如杜子美柳)
(子厚許用晦獨孤及劉夢得陸龜蒙等皆用一麾事獨牧之謂把一麾為露圭角似失延年之意如張說詩湘)
(濱擁出麾如此用則何害筆談謂今人以守郡為建麾用顔詩事自牧之始亦未然觀三國志擁麾守郡文選)
(建麾作牧此語在牧之前久矣謂把一麾之誤自牧之始則可謂建麾之誤則不可)抃蹈之私染
濡莫既
賀邵中書即真兼直院
即西掖之真除(漢官儀左右曹受尚書事前世文士以中書在右因謂中書為右曹又稱西掖)
(劉楨贈徐幹詩誰謂相去遠隔此西掖垣唐詩太微西掖鳳池邊又西掖深沉大帝居)仍北扉之
舊直(夢溪筆談學士院名北扉者為其在浴堂之南便於應詔又學士院在樞密宣徽之北表其深嚴宥)
(密故謂之北扉)明命初播僉言具孚竊以司獻納於雨露之邊
(杜詩獻納司存雨露邊韋承慶直中書省詩恩深雨露邊)鼓號令於雷風之表(法言鼔萬)
(物者其雷風乎鼔萬民者其號令乎余日華啟鼔六合芝風雷方快湧衆之思沛八紘之霖雨即膺秉國之鈞)
故詞垣為文士之極任(杜佑通典唐自永淳以來天下文章道盛臺閣髦彦無不以文)
(章達故中書舍人為文士之極任朝廷之盛選諸官莫比焉)而翰苑稱天子之私人
(唐書百官志翰林學士專掌内命凡拜免將相號令征伐皆用白麻其後選用益重而禮遇益親至號為内相)
(又以為天子私人)古今尤難内外並掌(翰林與中書分為兩制)妙五花之
判非大手筆以安能(唐故事中書有軍國大事中書舍人各執所見雜署其名謂之五花)
(判事徐陵傳國家有大手筆必命陵草之王珣傳珣為桓温掾夢人以大筆如椽與之既覺曰比當有大手筆)
(事唐職林朝廷每有大手筆令李嶠為之劉肅大唐新語張說三秉大政掌文學之任幾三十年為文思精老)
(而益壯尤工大手筆善用所長又蘇頲張說以文章顯號燕許大手筆)煥六經之麻有兼
人材而乃辦(唐翰林志中書用黃白二麻為綸命其後翰林專掌内命中書所出獨得用黃麻其)
(白麻皆在北院杜詩紫誥仍兼綰黃麻似六經韓文南陽公文章稱天下其所辟皆閎辨通敏兼人之材也周)
(必大啟黃麻之似六經方觀制作洪鈞之轉一氣即預埏陶)簡在上意允屬巨公恭
惟某官學包九流(漢書叙傳劉向司籍九流以别注謂儒道陰陽法名墨從横雜農也王坦)
(之傳彌貫九流玄同彼我蘇頲行劉幽求制學綜九流文窮三變周必大啟道該衆美學綜九流徐湘啟學貫)
(九流身兼數品)名滿六合(杜詩家聲蓋六合)道比孟軻而過況雄為不
少(韓愈傳贊昔孟軻拒楊墨去孔子才二百年愈排二家乃去千餘歲撥衰反正功與齊而力倍之所以過)
(向雄為不少矣柳文退之所敬者司馬遷揚雄遷於退之固相上下若雄者如太玄法言及四愁賦退之特未)
(作耳作之决加恢竒至他文過揚雄遠盛)文似子長而視崔蔡豈足多(柳宗元傳)
(宗元才實高名蓋一時韓愈評其文曰雄深雅健似司馬子長崔蔡不足多也文選楊雄崔蔡之徒謂崔駰蔡)
(邕也程端厚賀邵宣撫啟忠頥勤勞類孔明管晏莫能過雄深雅健追太史崔蔡豈足多)渾然天粹
不琢之姿(法言天精天粹萬物作類山谷詩天球不琢中粹和)凛乎歲寒後凋之
操雖軒冕儻來非志之所樂(莊子古之所謂得志者非軒冕之謂也物之儻來寄)
(也故不為軒冕肆志)而舟楫大用何時而弗宜(尚書若濟大川用汝作舟楫)特
達宸旒之知穹窿朝著之望(爾雅穹蒼蒼天郭璞曰天形穹窿然馬融傳窿穹璨)
(回左傳朝冇著注著定朝内列位常處謂之表著)夾紫宸香案而立已高躡於
禁班(梁王僧辯表紫宸曠位江淹詩衍教紫宸唐六典紫宸殿即内朝正殿也兩京記大明宫有紫宸殿)
(在宣政殿北即内衙正殿唐會要右補闕施敬本疏紫宸殿者漢之前殿周之路寢唐史天子御正殿則起居)
(郎居左舍人居右若仗在紫宸内閣則起居舍人夾香案分立殿下元微之詩我是玉皇香案吏謫居猶得近)
(蓬萊唐張鷟奏承明之有直廬方步八磚之日紫宸之夾香案更依五朵之雲余日華啟侍玉皇而夾香案高)
(柱下二史之班逼華蓋而瞻客星煥天上五雲之瑞)分金鑾燭跋之光方密承於
睿眷(六典大明宫有金鑾殿兩京記龍首山支隴起平地上有殿名金鑾殿殿傍坡名金鑾坡會要學士)
(院在銀臺門内又置東翰林院於金鑾殿西五代會要殿因金鑾坡以為名李詩著書獨立金鑾殿跋本也禮)
(記燭不見跋注疏本謂把處古未有蠟燭呼火炬為燭火炬易盡則藏所然殘本唐書柳公權文宗朝為中書)
(舍人每召見燭見跋語猶未盡又令狐綯為翰林承旨夜對禁中燭盡帝以乘輿金蓮花炬送還院吏望見以)
(為天子來及綯至皆驚唐仲友啟金蓮列炬共驚宫燭之歸綵殿宣麻便趣沙堤之拜余日華啟北門視草燭)
(搖内相之金蓮西掖判花班綴從官之玉筍)俄驚一佛之出世(楊文公談苑太宗尤重内)
(外制之任嘗曰詞臣之選古今所重朕聞朝廷每除舍人六親相賀諺曰一佛出世豈容易哉李商隐啟一佛)
(出世萬人所望余日華啟綸閣之對紫薇僉曰一佛之出世翰林之逼華蓋粲然五色之成文)共知四
戶之得人(齊景暢齊書永明元年熒惑入紫微時中書通事舍人四人各注一戸謂之四戸既總重)
(權勢傾天下會玄象失度太史奏云宜修福禳之太尉王儉謂帝曰天文乖仵此由四戸)增重持荷
參陪視草(淮南王傳召司馬相如等視草乃遣翰林志學士於禁中草書詔雖宸翰所揮亦資檢校)
(謂之視草)以舍人樣而見賞蓋才識之素優(職林徐堅字元固聖歷中揚再)
(思王方慶為東都留守引堅為判官表奏專委之方慶嘗稱曰掌絲綸之選也再思曰此鳳閣舍人樣)謂
宰相器者非諛即詔辭而可決(薛宣傳宣知方進名儒有宰相器何武傳太守)
(何壽知其有宰相器寇恂傳經明行修名重朝廷所得秩俸厚施朋友及從吏嘗曰吾因士大夫以致此可獨)
(享之乎時人歸其長者謂有宰相器龐參傳參入為大鴻臚虞詡薦參有宰相器能後周范質漢初加中書舍)
(人戶部侍郎周祖征三叛每朝廷遣使齋詔處分軍事皆合機宜周祖問誰為辭使者以質對周祖歎曰此宰)
(相器也劉禹錫李絳集序唐之貴文至矣後王纂承多以國柄付文士元和初憲宗遵聖祖故事視有宰相器)
(者貯之内庭由是釋筆硯而操化權者十常八九)要觀偉業以濟昌時某久被
隆恩初無異技(柳文無異技枵然大耳)見西施自憎其貌惡(文選見西)
(施之容歸憎其貌韋應物詩西施且一笑衆女安得妍)捨伯樂難遇於已知(韓文以某)
(在公之宇下是生於匠石之圃而長於伯樂之廐者也於是而不得知假有見知者千萬人亦何足云)昔
常聞君子之愛人(禮記君子愛人以德)今得與諸侯之下客方歎
坐氊之冷載欣除綍之温(禮記王言如綸其出如綍)凡一時稽古所
蒙使千里聞風而起坐甘棠之舍愛美蔭之猶存登紅
藥之階覬清芬之旁及(謝元暉直中書省詩紅藥當階飜謂紅芍藥也束晢傳贊祖游)
(後出亦播清芬李詩可以躡清芬又夫子揚清芬又徒此揖清芬又空仰此清芬又清芬播無窮柳文世有顯)
(懿揚其清芬)寸悰所激尺喙難宣
賀張中書即真兼祭酒
升班槖侍正席綸闈(職官分紀張洎擢第不十年正綸闈之任白樂天詩暫留書殿多稱)
(屈今入綸闈即可知)大手筆之文章上應紫微之直圜橋門之冠
帶彌瞻北斗之尊(孔融家傳孔文舉英雄特傑如衆星之有北辰韓愈傳贊自愈沒其言盛)
(行學者仰之如泰山北斗)式重舊圖載光新命惟皇家任賢之篤極
士林稽古之榮(余日華啟彰聖世右文之盛極儒臣稽古之榮)妙言語以鼓舞
萬民(賈捐之傳君房下筆言語妙天下)富道德以淵源四海(成帝紀儒林之官四)
(海淵源)於今號為盛選自昔罕遇通才(班彪傳以通儒上才)徐舍人
推經學之宗未聞並任(晉中興書徐邈字景山以東州儒素少好學尢善經傳烈宗始)
(覽典籍招延理學之士後將軍謝安舉邈應選補中書舍人專在西省撰正五經音訓學者宗之)田祭
酒領侍臣之職蓋匪真除(職官分紀五代時田敏任祭酒兼侍郎)疊此殊
恩歸於耆哲恭惟某官隆隆偉器(揚雄傳隆隆者絶注隆隆雷聲也五行志)
(隆隆如雷聲孔融傳高明必為偉器)鬱鬱清門七十子之肖仲尼争睹鳳
麟之美(法言速哉七十子之肖仲尼也又羣鳥之於鳳也羣獸之於麟也形性豈羣人之於聖乎)五
百年而得韓愈競傳龍虎之文(東坡六一居士集序五百年而得韓愈學者以)
(愈配孔子蓋庶幾焉班固答賓戲浮英華湛道德矕龍虎之文舊矣吳質牋摛藻下筆鸞龍之文舊矣)讀
盡唐虞以來之簡編(韓文自唐虞以來簡篇所存大之為河海高之為山嶽明之為日月)
(幽之為鬼神纖之為珠璣華實變之為雷霆風雨奇辭奥旨靡不通達)發為稷契無前之
事業(韓文事業窺稷卨又揚厲無前之偉績)久矣在帝心之簡(耿秉傳訪以邊事多)
(簡帝心)翕然為天下之師(翕通作歙鄭當時傳山東諸公以此翕然稱鄭莊韓延壽傳郡)
(中歙然匡衡傳學士歙然歸仁)潤色紫泥旋躋華於西省(李吉甫制詞潤色王度白)
(帖迴翔青瑣典掌紫泥漢儀天子制誥以紫芝為泥以封唐詩紫泥初熟詔書來又鳳凰丹禁裏銜出紫泥香)
(中興書范寗拜中書侍郎即專掌西省唐詩紫泥西省掌泥書)佩服蒼玉亶增煥於東
庠(通典散騎常侍久次者為祭酒金蟬絳服佩蒼水玉晉志祭酒服進賢兩梁冠佩蒼水玉唐制蒼王崇班)
(威高石室杜詩羣公蒼玉佩韓詩峩峩進賢冠耿耿水蒼佩禮記養國老於東膠養庶老於虞庠王制有虞氏)
(養庶老於下庠注下庠左學小學也在國之東前秦錄建元七年高平蘇通常樂劉祥並以碩學名儒為祭酒)
(通為禮記祭酒居於東庠祥為儀禮祭酒處於南序每月朔旦率百僚親臨講論)然命令之地
匪輕而盤誥之風已遠(韓文周誥殷盤詰屈聱牙)追還古作喜得老
成(詩雖無老成人尚有典刑晉蔡洪與周浚書聖王之老成明時之俊乂)秀出一時端有
峻峰激流之勢(唐書許景先齊澣等更知制誥以文翰見稱中書令張說嘗稱曰許舍人之文)
(雖乏峻峰激流之勢然屬詞豐美得中和之氣)貴傾同列知是凌霄聳壑之材
(宋錢若水有人倫之鑒與王旦同列每曰王君凌霄聳壑棟梁之材非吾所及也)顓面非遙(李尋)
(傳天官上相上將皆顓面正朝)跬步可至(跬犬橤切說文半步也司馬法一舉足曰跬跬三尺兩舉)
(足曰步步六尺漢書跬步獨進注半步曰跬荀子跬步不休跛鼈千里孔叢子注跬一舉步也倍跬謂之步)
某起身龍(闕一字)竊食鴞林(詩翩彼飛鴞集於泮林)顧佔畢小子豈
足以模人(曲禮今之教者申其佔畢多其訊言注佔視也畢簡也吟諷其所視之簡牘佔覘同)惟
禮樂先進實為之盟主(左傳秦之不為盟主也宜哉注謂主盟於中國)雖阻拜
履絇之耀(絇音劬玉藻童子不履絇孔子家語然則章甫絇履紳帶縉笏者賢人也後漢儀服志赤)
(舄絇履以承大祭又知天者冠弁知地者履絇或作句周禮黃繶青句莊子冠圜冠者知天時履絇履者知地)
(形王莽傳句履注其形岐頭)已屬饜翰墨之香逖聞除音喜至舞手
(東坡詩我聞其來喜欲舞)五色天瑞下臨飜藥之階(唐鄭仁表豪爽有文為起居郎)
(以門閥文章自尊時語曰天瑞有五色雲人瑞有鄭仁表)一紙春風尚到採芹之水
(楊誠齋詩春風半張紙立地作由敖)永言向慕未易占陳(朱博傳口占檄文注隐度其言)
(口授之)
賀俞右史
宸廷孚號(說文宸屋宇也賈逵云室之奥者後人指帝居曰宸廣韻天子之居增韻帝居北宸宫故)
(從宀從辰昜揚于王庭孚號有厲)柱史升班(張衡傳聊朝隐於柱史晉天文志北極東一星曰柱)
(下史主記過左右史之象也)左右第一流分直玉階之侍(翰苑新書唐又言左)
(右史當用第一流劉禹錫嘉話開成末韋絢自左補闕為起居舍人時楊嗣復已除起居舍人于殿下先奏曰)
(左補闕韋絢新除起居舍人未申謝奏取進止帝頷之李珏招而引之絢即操筆札於玉階欄檻之右疾趨而)
(置詞拜舞焉)上下數千載仍紬金匱之藏(司馬遷傳贊貫穿經傳馳騁古今上)
(下數千年之間斯以勤矣史記紬金匱石室之書注紬繹也)儒者至榮懦夫亦起(文選)
(後學擊節懦夫增氣王勃啟懦夫增氣先歌易水之風壯士投心思赴吳宫之火)惟鄉國江山
之秀發矧王都日月之照臨(尚書如日月之照臨)冠倫魁者蓋傑
特而間生(揚雄傳迺搜逑索耦皋伊之徒冠倫魁注冠等倫而魁傑洪适啟才冠倫魁曹陸羞稱於)
(童子文兼衆妙屈宋當作於衙官)登法從者方寂寥而復振(揚雄傳每上甘泉常)
(法從注從法駕也說文寂無人聲也寥空虚也亦作&KR2665;楚辭寂&KR2665;兮收潦而水清注&KR2665;與寥同通作漻子虚賦)
(寂漻無聲)趙固多士(江充傳充為人魁岸容貌甚壯帝望見而異之謂左右曰燕趙固多竒士韓文)
(燕趙古稱多感慨悲歌之士)秦豈無人(左傳晉人患秦人之用士會也謀歸之士會行繞朝贈之)
(以策曰子無謂秦無人吾謀適不用也)盡空凡馬之羣當繼絶麟之筆(杜預)
(左傳序麟鳳五靈王者之嘉瑞也今麟出非其時虚其應而失其歸此聖人所以為感也絶筆於獲麟之一句)
(者所感而起固所以為終也李詩絶筆於獲麟)恭惟某官清才脱穎奥學逢原
繁星麗天所敬者五行獨擅詞華之美(劉禹錫柳宗元文集序貞元中)
(上方嚮文章昭回之光下飾萬物天下文士争執所長與時而奮燦然如繁星麗天而芒寒色正人望而敬者)
(五行而已河東柳子厚斯人望而敬者與)他流入海莫如於四瀆共推道術
之尊(法言仲尼之道猶四瀆也經營中國終入大海他人之道者西北之流也綱紀夷貉或入於沱或淪)
(於漢唐書許敬宗曰瀆之言獨也不因餘水獨能赴海者也杜詩不有萬穴歸何以尊四瀆文選昭昭若三辰)
(之麗於天滔滔猶四瀆之紀於地唐文粹四瀆宗海衆星拱天)豈特居周進士之先(禮記)
(大樂正論士之秀者以告於王而升諸司馬名曰進士)蓋未許漢廷臣之右方弱
水歎仙帆之引去(弱水出吐谷渾界窮石山封禪書三神山在渤海中去人不遠患且至則)
(船風引而去)至太微虚郎位以召歸(楊秉傳太微積星名為郎位詳見前)鷄舌
含香度琳琅之雅奏(應劭漢官儀尚書郎含雞舌㕿伏奏事黃門郎對揖跪受故稱尚書)
(郎懷香握蘭六典欲使氣息芬芳也韓詩平生千萬篇金薤垂琳琅)螭坳和墨吸沆瀣之
清光(螭抽知切說文若龍無角而黃坳幺交切韻會地坳也不平也莊子置杯水於坳堂之上增韻亦作)
(凹宋趙彦衛雲麓漫抄唐制起居舍人在紫宸内閣則夾香案立殿下直第二螭首和墨濡筆皆即坳處號為)
(螭頭所謂螭首蓋殿陛間壓階石上鐫鑿之飾今僧寺佛殿多有之或云唐殿多于陛之四角出石螭首不應)
(史云殿下第二螭首也沆胡朗切瀣音械北方夜半氣也王逸楚辭六氣注春食朝霞日欲出時黃氣秋食淪)
(陰日沒時赤黃氣冬食沆瀣北方夜半氣夏食正陽南方日中氣并天玄地黃之氣賈誼惜誓吸沆瀣以充虚)
(司馬相如大人賦呼吸沆瀣兮餐朝霞仲長統詩沆瀣當餐九陽代燭周必大啟自秉螭坳之筆即裁鶠閤之)
(文劉後村啟觀玉樹琳琅之標覺我形穢挹金莖沆瀣之氣使人意消)要人主無過舉之
可書(家語昔者明王萬乘之國有争臣七人則君無過舉)賴侍臣有嘉猷而必告
(尚書爾有嘉謀嘉猷則入告爾后於内)載之青汗垂萬世以不刊(吳祐傳注火炙)
(簡令汗出取易書謂之汗簡古文苑揚雄以文示張伯松伯松曰是懸諸日月不刊之書也文選既絶故老之)
(口必資不刊之書說文刊丘寒切剟也削也不刊之書言不可削除也)趁此黑頭作三公
而亦肯(晉書諸葛恢傳恢弱冠知名為臨沂令名亞王導庾亮謂曰明府當為黑頭三公王珣傳珣弱)
(冠與謝玄為桓温掾温嘗謂之曰王掾當作黑頭公後魏宗室元彧少有才學時譽甚美侍中崔光謂人曰黑)
(頭三公當此人也趙彦端啟精神聚於黃屋勲業成於黑頭辛棄疾啟青雲器之天姿黑頭公之物望)某
月評所棄(許劭傳劭與從兄靖俱有高名好共覈論鄉黨人物每月輒品題故汝南俗有月旦評)
年拜且疎雖長松不嫌小草之依而汙渠自愧清溝之
映(韓詩二十漸乖張清溝映汙渠)地方聯於禁近天將惠於羈窮出綍
有光彈冠欲舞(王吉傳王陽在位貢公彈冠言其取舍同也蕭肓傳蕭朱結綬王貢彈冠周必)
(大啟削蕭氏之牘雖結戀於離羣濯貢禹之冠敢嬰情而效喜)鄧禹之可文學敢自劣
於郡曹嚴助之厭承明想未忘於邑子(嚴助傳君厭承明之廬勞侍從)
(之事注承明廬在石渠閣外直宿所止曰廬朱買臣傳買臣上書久不報會邑子嚴助貴幸薦買臣拜為中大)
(夫與助俱侍中尹翁歸傳于定國欲屬託邑子兩人注邑子同邑人之子也)其為悦慕未易
敷云(說文云言也語辭也陸佃曰有應之言也汲黯傳吾欲云云)
賀韓尚書(當是侂冑)
渙揚帝制(易渙汗其大號)晉長民曹(漢百官志成帝初置尚書四人分四曹常侍曹主公)
(卿事二千石曹主郡國二千石事民曹主吏民上書事客曹主外國夷狄事世祖分客曹為南北主客凡六曹)
聽履而上星辰方密承於睿睠掌圖而知地域宜坐衍
於邦儲(周禮大司徒之職掌建邦之土地之圖與其人民之數以佐王富邦國以天下土地之圖周知)
(九州之地域廣輪之數王隐晉書裴秀為司空作禹貢地域圖奏上藏於秘府)在於觀瞻孰不
抃蹈恭惟某官名震六合才雄萬夫(李白送孟贊府還都序雖長不滿七)
(尺而心雄萬夫)豐功盛烈銘彝鼎而被絃歌亶有傳於相業(歐陽)
(公晝錦堂記其豐功盛烈所以銘彝鼎而被絃歌者乃邦家之光非閭里之榮也)正聲勁氣諧
韶濩而沮金石將遠暢於賢謨(韓文正聲諧韶濩勁氣沮金石)屢試劇
煩亟膺鑒拔由甘泉筆槖之侍居北斗㗋舌之司(詩出納王)
(命王之㗋舌李固傳陛下之有尚書猶天之有北斗也北斗為天之㗋舌尚書亦陛下之㗋舌崔子玉尚書箴)
(出入王命王之㗋舌兑結其和巽吝其頰唐制明光畫省務總樞要建禮仙門職惟㗋舌)不須問錢
穀之幾何(王陵傳上問丞相勃曰天下錢榖一歲出入幾何)蓋深識源流之所
自(荀子百姓時和事業得叙者貨之源也等賦府庫者貨之流也故明主必謹養其和節其流開其源而時)
(斟酌焉詳見第四卷)六卿倡九牧民財允藉於阜成(尚書六卿分職以倡九牧)
(阜成兆民)四世為三公禮冊更崇於並命(後漢袁宏袁紹四世五公又自楊秉)
(至彪四世太尉德業相繼與袁氏俱為東京名族)某久違列署遠護荒邊望華
躅以難攀聽除音而欲舞震凌何懼方觀厦屋之成(法言)
(震風凌雨然後知厦屋之為帡幪也余日華啟雲霧滃而蛟龍翔竊慶亨衢之盛風雨震而燕雀賀自知大厦)
(之成)罷瘵未蘇尚緩繭絲之責(罷或作疲說文勞力也瘵側界切韻會病也詩士民)
(其瘵文選為彫為瘵)其為嚮慕未易占陳
賀李侍郎即真
輿圖衍賦(史記三王世家奏輿地圖周禮大司徒職方氏注若今司空輿地圖輿載也載在地者皆)
(圖之詳見上條)槖侍升班滿歲稱職為真宜膺褎渥(平帝紀吏在位二百)
(石以上一切滿秩如真韓延燾傳歲滿稱職為真)理財正辭曰義益奮顯庸(易理)
(財正辭禁民為非曰義)邦本安強(尚書民惟邦本本固邦寧)士論清穆(詩吉甫作誦穆)
(如清風晉書王導傳乞自貶黜以穆朝論)恭惟某官令猷經世卓識際天羽
儀高龍鳳之稱輕視餘子(易其羽可用為儀李揆傳揆同平章事帝曰卿門地人物)
(文學皆當世第一信朝廷之羽儀乎禰衡傳唯善魯國孔融及弘農揚修嘗稱曰大兒孔文舉小兒楊德祖餘)
(子碌碌莫足數也魏志陳登曰閨門雍肅有德有行吾敬陳元方兄弟淵清玉潔有禮有法吾敬華子魚清修)
(疾惡有識有義吾敬趙元達博聞強記竒逸卓斝吾敬孔文舉雄姿傑出有王伯之略吾敬劉玄德餘子瑣瑣)
(亦焉足錄哉孫逢吉啟視碌碌餘子之輩顧非其儔閱衮衮諸公之升何有於我)文章富花萼
之集自成一家(唐書李乂字尚真趙州人年十二能屬文薛元超曰是子且有海内名沉正方)
(雅識治體時謂有宰相器兄弟俱以文章名同一集共二十卷號李氏花萼集漢書敘傳勒成一家大略孔明)
簡記特深凌厲捷出(文選凌厲捷出又凌厲中原顧眄生姿羊祜鴈賦進凌厲乎太清李)
(詩獨鶴思凌厲杜詩凌厲不飛翻)左民號為劇部(晉職官志尚書雖有曹名不以為號漢靈)
(帝以侍中梁鵠為選部尚書始見曹名及魏又有左民客曹五兵度支凡五曹尚書并令僕三為八座陸納傳)
(徵拜左民尚書領州大中正諸葛恢傳遷左民尚書梁書到溉為左民尚書白居易制會計事劇出納孔殷)
貳卿必擇通才(東坡集文昌二卿位次八座)往哉汝諧居然試可(尚書)
(往哉汝諧又試可乃已)揚鞭妙馬上之算(唐語林劉忠州晏通百貨之利自言如見地上)
(錢流每入朝乘馬則為鞭算)從車正豹尾之聯(揚雄傳在屬車豹尾中注屬車八十一乘)
(作三行尚書御史乘之最後一乘縣豹尾豹尾以前皆為省中晉書五行志豹尾儀服之主大人所以豹變也)
顧委任之既專庶獻納之匪懈(文選朝夕獻納)大夫有以利國
深識源流朝廷喜得其人佇躋樞要某分符有守望履
無階聞疾置以載欣(田儋傳至尸鄉廐置李陵傳因騎置以聞文帝紀以給傳置注置者)
(置傳驛之所因名置也)知宏覆之可託賦邊頭之政已自拙於征
科(杜詩邊頭公卿仍獨驕)運上前之籌尚少寬於程督其為嚮慕
未易占陳
賀單侍郎
起自瓊臺(宋人以寶文閣為寶宇瓊臺)對揚金戺(戺音俟爾雅作&KR2646;落時謂之&KR2646;一曰)
(砌文選金戺王階)從甘泉之法駕式重舊圖聽棘木之祥刑載
光新命賢者亦樂民自不冤(于定國傳定國為廷尉民自以不冤)恭惟某
官百吏宗師(薛宣傳所在而治為世吏師)三朝耆哲入則鳴珂簪筆
論思簡在於帝心(珂音軻服虔通俗文勒飾曰珂爾雅翼貝大者珂黃黑色其骨白可以飾)
(馬杜詩興在驪駒白玉珂韓詩送以紫玉珂)出則授鉞建牙提封幾半於天
下(摰虞新禮儀漢魏故事遣將出征符節即授鉞於朝堂唐渾瑊傳德宗巡守山南瑊以諸軍衛入谷口帝)
(臨軒授鉞用漢拜韓信故事文選授鉞四六岑參詩授鉞辭金殿杜詩授鉞築壇聞意旨兵書凡䜿牙必以剛)
(日魏志典韋初為張遼士屬趙寵牙門長大莫能勝韋一手建之文選桓桓梁征高牙乃建)人方延
頸望洪鈞之播(張良傳天下莫不延頸願為太子死者蕭望之傳天下之士莫不延頸企踵争)
(願自效以輔高明寇恂傳郡國莫不延頸傾耳望風歸命陳蕃傳天下之士莫不延頸想望太平杜詩一氣轉)
(鴻鈞賈誼傳大鈞播物)公獨袖手從赤松之遊(韓文巧匠旁觀縮手袖間張良傳願)
(棄人間事從赤松子遊耳)年未及於從心禮豈容於謝事(禮記大夫七十而致)
(事若不得謝則必賜之几杖四朝國史李東之子孝基同謝事年纔五十士大夫比之二疏)有嘉廉
退庸侈襃升以西清直學士之班(上林賦青龍蚴蟉於東箱象輿婉僤於西)
(清注西清者西箱清静之處甘泉賦覽樛流於高光兮容方皇於西清注西清西箱清閒之處宋治平四年置)
(寶文閣學士待制詔曰乃規層閣邃在西淸元祐中蘇轍奏祖宗御集皆於西清建重屋以藏其書為不朽計)
(傅誠啟天列西清仍峻河圖之直地連南粤有光節鉞之臨)當司刑少常伯之任(唐龍)
(朔二年改刑部侍郎為司刑少常伯)擇其人得道裕式佐唐興(唐書唐太宗時刑部)
(侍郎闕令執政者妙擇其人累奏皆不可太宗曰朕得其人矣往者將作少監李道裕議張亮云反形未具此)
(言當矣雖不即從至今追悔遂授道裕刑部侍郎)選於衆舉皋陶宜居舜右(尚書)
(大傳昔者舜左禹而右皋陶不下席而天下治)某退慙疲輭之質(賈誼傳罷軟不勝任歐陽)
(公集某不佞疲軟不能強筋骨)雅慕惠慈之風忽聽郵傳遂依帡覆紆
丈二之組門墻有阻於先登(嚴助傳陛下以方寸之印丈二之組鎮撫方外)遵
畫一之規獄市尚思於勿擾(曹參傳參去後屬其後相曰以齊獄市為寄慎勿擾)
(也後相曰治無大於此者乎參曰不然夫獄市者所以并容也今君擾之姦人安所容乎吾是以先之)
通交代時大卿(自注漕使)
借才月寺將命星軺(李郃傳郃善河洛風星和帝即位分遣使者皆微服單行各至州縣)
(觀採風謠使者二人當到益部投李郃候舍夏夜露坐郃因仰觀問曰二君發京師時知朝廷遣二使耶二人)
(默然驚相視曰不聞也問何以知之郃指星示云有二使星至益部分野故知之耳軺音堯說文小車也食貨)
(志算軺車平帝紀立軺併馬服虔曰立乘小車併駕驪馬又所在為駕一封軺傳申公傳乘軺傳至京師高適)
(詩月卿臨幕府星使出詞曹杜詩喧呼閱星使)昔聯步武於漢廷無能出右今
託交承於淮滸有愧居前(滸音虎說文水厓也爾雅厓為滸釋云水邊厓岸也詩率)
(彼淮浦乂江漢之滸唐楊烱嘗曰吾愧在盧前恥居王後)憑魚腹以傳書問馬蹄之
及境(唐詩馬蹄無入朱門跡又馬蹄今夜入誰家)恭惟某官軒昂人表(韓詩劃然)
(變軒昂)清白吏師(楊震傳或勸震為子孫開産業震不肯曰使後世稱為清白吏子孫以此遺之)
(不亦厚乎)富玉律之文而潤飾以詩書妙金科之選而優游
於政事(文選金科玉條詩不剛不柔敷政優游)五郡洽袴襦之惠(白集膏雨吾土)
(袴襦吾民李深之集袴襦之惠及其幼稚東坡詩童子遙知領袴襦)三朝結冕旒之知(司馬)
(遷傳有竒策才力之譽自結明主)筆雙賜而合分舊說臺郎之俊(通典丞郎)
(月賜赤管大筆一雙隃麋墨一丸杜詩合分雙賜筆沈佺期詩惠遺雙管筆羅隐詩雙筆依前賜望郎漢官儀)
(尚書郎初從三署郎選詣尚書臺試每一郎缺則試五人先試牋奏初入臺稱郎中滿歲稱侍郎裴秀奏事臺)
(郎皆朝之俊選當其處事宜辨正凝滯也晉起居汪臺郎御史邦之俊茂李詩臺郎選才俊張渭詩共識臺郎)
(俊蘇味道有贈崔馬二御史並拜臺郎詩)獄一成而參聽共推廷尉之平(張釋)
(之傳廷尉天下之平)君子於此盡心天下為之吐氣(杜甫舂陵行序當天子分)
(憂之地得元結輩十數公落落然參錯天下為邦伯萬物吐氣天下乂安可待矣)尚煩華遣殊
鬱具瞻訪邊頭之耕桑已有生意輳上前之智略即對
清光(吾丘壽王傳武帝賜璽書曰子在朕前智略輻輳及連十餘城之寄任四千石之重職事甚廢盜賊)
(縱横甚不稱在前時何也晁錯傳莫能望陛下清光)中階非遙(藝文志泰階六符中階上星為諸侯)
(三公下星為卿大夫)一武可至(陳后山詩青雲一步趨)某賦姿不韻(唐韋夏卿好古)
(有遠韻楊萬里詩依然風韻合還他)乘傳罔功(高帝紀乘傳詣洛陽注傳若今之驛古者以車謂之)
(傳車)投老勌游久作歸田之夢(王羲之傳懷祖正當尚書耳投老可得僕射載記慕)
(容垂曰吾投老扣囊底智足以尅之司馬相如傳長卿故勌游李令伯詩人亦有言有因有緣仕無中人不如)
(歸田左太冲詩長揖歸田廬杜詩比興展歸田李詩種黍展歸田薛逢詩却思平子賦歸田)蒙恩入
覲復收去國之蹤居然無毫髮之可書來者尚瑕垢之
是掩(六一居士詩後功掩前羞)鄭子産相識如舊雅好未忘(左傳季札聘於)
(鄭見子産如舊相識與之縞帶子産獻紵衣焉韓詩還如舊相識)楚令尹必告以新良
規何有期於叱馭(王尊傳王陽為益州刺史行部至卭郲九折坂歎曰奉先人遺體奈何數)
(乘此險後以病去及尊為刺史至其坂問吏曰此非王陽所畏道耶吏對曰是尊叱其馭曰驅之王陽為孝子)
(王尊為忠臣)慰此搖旌
通新漕時大卿(自注太守)
寵對恩綸肅持簜節(周禮地官掌節皆以英簜輔之簜待朗切說文大竹也詳見第十一)
(卷)朝行相望卿惟月以最高使指下臨我有天而自喜
(司馬相如傳宣其使指使百姓皆知天子意馮奉世傳奉使有指)奏書疾置(平帝紀置奏上注謂)
(立文奏而上陳)進候行臺(唐百官志武德初置總管以統軍加號使持節蓋漢刺史之任有行臺有)
(大行臺)恭惟某官絶識照時遠猷方古球琳不琢中函一
氣之和(余日華啟玉井無波金球不琢)松栢後凋獨傲千霜之勁(荀子歲不)
(寒無以知松栢事不難無以知君子張說集松栢青青不受令於霜雪劉賓客詩火後見琮璜霜餘識松栢陳)
(讜啟雪見睍而自消栢經霜而彌茂)法律乃其游戲詩書有以發揮㜑娑
棘木之間尤詳決讞(㜑娑猶偃息也詩㜑娑其下又市也㜑娑文選㜑娑於九列又㜑娑)
(翰林乂紓餘㜑娑又㜑娑乎人間王述傳不為此公婆娑之事陶侃傳老子㜑娑正坐諸君輩韓詩我今官閒)
(得婆娑王制正以獄成告於大司寇聽之於棘木之下郭躬傳躬奏讞法科多所生全)蔽芾甘棠
之下屢最蕃宣(詩四國于蕃四方于宣)簡在清衷(文選莫不總制清衷遞為心極)
(王荆公集深軫清衷)召還舊署郎舍得馮唐而借重(馮唐傳唐以孝著為郎中)
(署長)廷尉賴定國之持平(于定國傳其決疑平法惟在哀鰥寡罪疑從輕)凡君子
曲盡其心皆聖人欽恤之意即合持荷而獻納尚勞攬
轡以馳驅凜凜先聲破黠吏舞文之膽(黠音轄尹翁歸傳縣縣收取黠)
(吏豪民漢明帝紀吏黠不能禁劉賓客集黠吏斂手杜詩奈何黠吏徒漁奪成逋逃劉長卿詩黠吏偏驚隼張)
(湯傳舞文巧詆以輔治汲黯傳好興事舞文法唐柳公綽行部至鄧縣縣吏有納贓舞文二人公綽判曰贓吏)
(犯法法在奸吏弄法法亡誅舞文吏谷永傳臣所以破膽寒心蒯通傳披心腹破肝膽賈誼傳破膽而不敢謀)
(梁崔寔傳破姦軌之膽)融融和氣慰老農望歲之懷(左傳其樂也融融又閔閔)
(焉如農夫望歲又國人望君如望歲焉杜詩農夫望歲稔韓魏公詩須臾慰滿三農望斂却神功寂若無)恐
未容孔席之温(班固答賓戲孔席不暇暖杜詩聖有不暖席)行且見曹裝之
促(曹參傳告舍人促治行注謂修治行裝)某強鞭下乘濫剖邊符國既無
年力已疲於荒政(周禮大司徒之職以荒政十有二聚萬民)民或未信志敢
逞於淫刑(左傳已則不明而殺人以逞不亦難乎又楚多淫刑其大夫逃死於四方)顧遲鈍
不及事之為憂(翟方進傳號遲頓不及事注頓讀曰鈍)賴高明有容德之
可恃(尚書有容德乃大)自收蹟於鵷鸞之後慕用寔勤(文選收蹟府朝)
(柳詩憲府初收蹟陳涉傳慕用之誠)今望塵於駒駱之傍依棲最便(趙咨傳望)
(塵不及南史阮孝緒字士榮屏居一室未嘗出戶任昉欲造而不敢欽慕風譽者莫不懷刺斂袵望塵而息又)
(何點不入城府豫章王嶷命駕造點點從後門遁去竟陵王子良曰豫章王尚望塵不及吾當望岫息心說文)
(馬二歲曰駒駱馬白色黑鬛尾也詩我馬維駒又我馬維駱)其為舞抃未易占陳
通新漕時大卿
借楚卿之材(左傳晉卿不如楚其大夫則賢皆卿之材也杞梓皮革自楚往也雖楚有材晉實用)
(之)持漢使之節(漢昭帝紀始元元年遣王平等五人持節行郡國杜詩漢節野童看)淮山
草木見震服於威名泮水衣冠願親承於禮樂魚傳不
敏(左傳使士文伯謝不敏焉韓詩買羊沽酒謝不敏)燕賀惟厪(淮南子湯沐具而蟣蝨相弔大)
(厦成而燕雀相賀杜詩高飛燕雀賀新成東坡詩驚飛賀厦燕陳讜啓鴻鵠遠舉竊仰睇於雲霄燕雀賀成愧)
(不離於竿牘楊萬里啟龜魚竊新亭之蔭亦有肺腸燕雀賀大厦之成恨無羽翼)恭惟某官允
矣老成卓然大雅(景十三王傳贊夫惟大雅卓爾不羣河間獻王近之矣)負經遠
之業而沉酣乎道德傳畫一之規而潤飾以詩書自獻
藝於秋官即蜚名於天陛(文選蜚英聲)中外盤根之歴試後
先華躅之相望(望平聲詩令聞令望易萬夫之望)寬和若黃次公乃二
千石共理之最(循吏傳黃霸字次公廉察為河南太守丞俗吏尚嚴酷以為能而霸獨用寬和)
(為名又孝宣由仄微而登至尊興於閭閈知民事之艱難嘗稱曰民所以安其田里而亡歎息愁恨之聲者政)
(平訟理也與我共此者其惟良二千石乎)詳練如劉可久蓋四十年用法之
平(宋劉可久為大理卿性沉毅方正在廷尉四十年用法平允以仁恕稱)淑問藹如(詩淑問如)
(皋陶在泮獻囚)清衷簡在積星之聯月寺既盡心焉列棘之去
槐階特跬步耳(南史九卿位為列棘作事成務)屬凝旒之西顧(陳充送陳學士)
(入川安撫詩凝旒西顧蜀川民)見叱馭之南來一札初攽(循吏傳光武天下已定務)
(用安静以手迹賜方國者一札十行細書成文勤約之風行於天下攽亦作頒周禮匪攽)四組交集
問決獄問錢穀諒有成摹(王陵傳上問丞相勃曰天下一歲決獄幾何勃謝不知問)
(天下錢穀一歲幾何勃又謝不知)為保障為繭絲尚存遺愛(左傳子産卒仲尼聞)
(之出涕曰古之遺愛也)少俟澄清之驗(范滂傳少勵清節時冀州飢荒盜賊羣起乃以滂為)
(清詔使按察之滂登車攬轡慨然有澄清天下之志)即歸獻納之班(杜詩獻納司存雨露邊)
某潢潦無根(說文潢積水也潦雨水大貌曲禮水潦降月令丘隰水潦注大雨故世謂霪雨為潦)
(又路上流水左傳潢汙行潦之水韓詩潢潦無根源朝滿夕已除)碔砆非寶(碔砆石次玉戰國策)
(碔砆類玉山海經會稽山下多砆石亦作武夫董仲舒傳猶武夫之于美玉子虚賦礝石武夫注武夫赤地白)
(采)心妍面醜自不入於時宜(後漢后紀雖惠心妍狀愈獻醜焉韓文影與形殊面)
(醜心妍)意廣才疎復何關於世用(孔融傳融負其高氣志在靖難而才疏意廣迄)
(無成功)半生多難垂老愈窮編斷蒲以著書(路温舒傳父使温舒牧羊)
(温舒取澤中蒲截以為牒編用寫書文選集螢映書編蒲緝柳劉禹錫詩編蒲曾苦思垂竹愧無名)采寒
芹而當食衮衮誰憐於官冷皇皇幸託於使華(杜詩皇華吾善)
(處於汝定無嫌)繡斧先聲(武帝紀遣直指使者暴勝之等衣繡衣杖斧分部逐捕)布韋同
耀即學宫而見問喜居何武之部中開賓閣以相延尚
在勝之之門下(雋不疑傳暴勝之為直指使者索聞不疑賢至渤海遣吏請與相見不疑冠進)
(賢冠帶櫑具劍佩環玦襃衣博帶盛服至門上謁勝之開閣延請躧履起迎深接以禮意)傾依冞極
敷染奚殫
賀揚州趙安撫(安撫使自梁酈道元始歴代相沿其屬有勾管機宜文宇勾當幹辦)
(淮東安撫司治在揚州)
疇庸已試拜命為連(王制千里之外設方伯五國以為屬屬有長十國以為連連有帥三)
(十國以為卒卒有正二百一十國以為州州有伯)地官小司徒夙重神皋之領
(周禮小司徒之職掌建邦之教法乃分地域而辨其守施其職而平其政文選禹穴神皋又實惟地之奥區神)
(皋又神皋載穆又神皋隩區注皋地也其地肥沃故曰神皋)江吳大都會重訢督府
之開(漢書地理志吳東有海鹽章山之銅三江五湖之利亦江東之一都會也廣陵志長淮之區綿亘數)
(千里揚其都會也温公集江淮一都會唐百官志大都督府都督一人從二品掌督諸州兵馬甲械城隍鎮戍)
(糧廩武德初邊要之地置總管以統軍蓋漢刺史之任七年改總管曰都督總十州者為大都督)初令
肅然休稱籍甚恭惟某官才名跨乎賀白(杜詩才名三十年李賀唐)
(諸王孫李白凉武昭王暠九世孫唐編屬籍)德望冠乎毛原(唐宰相贊周之卿士周召毛原)
(皆同姓也)巨緡釣東海之鯨壯懷慨慷(莊子任公子為大鉤巨緇五十犗以為餌)
(蹲乎會稽投竿東海旦旦而釣期年不得魚已而大魚食之牽巨鉤滔沒而下驚揚而奮鬛白波若山海水震)
(蕩聲似鬼神憚赫千里)赤手縳南山之虎奇略深沉(吉温傳若遇知己南山虎)
(不足縛東坡詩赤手攬犀象又更能赤手縳於莵)駭文陛之一鳴見華衢之四
達宣外勞則侯壤使天之惠洽儀内署則郎星卿月之
輝聯六曹惟劇於左民三輔莫難於内史(漢百官公卿表主爵都尉)
(秦官景帝中六年更名都尉武帝太初元年更名右扶風治内史右地與左馮翊京兆尹是為三輔張敞傳京)
(兆典京師長安中浩穰於三輔尤為劇)獨以論思之暇兼夫彈壓之能(文選)
(彈壓山川柳仲郢傳輦轂之下先彈壓都邑之治本惠養)乃眷雄邊實惟舊部木牛
流馬熟聞濡轡之驅赤岸洪濤曾借高牙之重(赤岸在廣陵泰)
(興縣南兖州記瓜步山東五里江有赤岸山南臨江中濤水自海入江衝激六七百里至此岸側其勢始衰文)
(選鼓洪濤於赤岸又南極赤岸又臨赤岸又起洪濤而揚波杜詩赤岸水與銀河通又山木盡亞洪濤風)遺
恩猶在新命載攽兒童至於拜迎(郭伋傳王莽時為并州牧建武中復為牧)
(伋前在并州素有恩德始經行部到西河美稷有兒童數百騎竹馬於道次迎拜伋問兒童何自遠來對曰聞)
(使君到喜故來奉迎辭謝之及事訖諸童復送至郭外問使君何日當還伋謂别駕從事計日當告之行部既)
(還先期一日伋重達信於諸兒遂止於野亭須期而入李詩竹馬數小兒拜迎白鹿前含笑問使君日晩可迴)
(旋)草木為之鼓舞玉關坐鎮想無奔命之書(玉門關在燉煌漢紀)
(光武閉玉門關謝西域之貢班超傳超久在西域年老思土上疏願生入玉門關文選玉門清柝李詩玉關此)
(去三千里杜詩漢使玉關回文選坐鎮雅俗左傳申公巫臣遺子反書曰爾以䜛慝貪惏事君而多殺不辜余)
(必使爾疲於奔命以死雀寔傳胡虜入雲中朔方殺略吏卒一歲至九奔命昭帝紀發犍為蜀郡奔命擊益州)
(注聞命奔去故謂之奔命)鼎席正虚行有追鋒之召(晉志追鋒車去小平蓋加通幰)
(如軺車駕二追鋒之名蓋取其迅速也魏志司馬望給追鋒車一乘傅暢晉諸公贊帝常與中護軍司馬望散)
(騎常侍裴秀等講宴於東堂并屬文論帝性急請召欲速以望在外特給追鋒車虎賁卒五人每有集會望輒)
(奔馳而至晉書武帝紀乘追鋒晝夜兼行五行志乘追鋒車南渡河杜預傳拜征南大將軍給追鋒車盧欽傳)
(給追鋒軺車)某器非適用分合歸耕(夏侯勝傳經學不明不如歸耕文選喜曾氏之)
(歸耕兮)念無地以置錐(莊子堯舜有天下子無置錐之地史記枚皋傳舜無立錐之地以有)
(天下漢食貨志貧者無立錐之地)僅得州而如斗幸依仁之密邇且事
契之疊重並席題名頗記曲江之勝集(撫言進士俱捷謂之同年列名)
(於慈恩寺謂之題名大宴曲江亭謂之曲江宴)同臺贊治難攀禁路之清遊悵
門仞之久違屬藩封之大啟頓足自喜(楊惲傳頓足起舞王温舒傳温)
(舒頓足歎)此身不孤異姓後同姓之天敢不敬也(左傳周之宗盟異姓)
(為後)小國仰大國之雨願以膏之(左傳小國之仰大國也如百穀之仰膏雨焉詩)
(芃芃黍苖陰雨膏之)
賀俞大監除中書舍人
簡自中宸(文選消氛埃於中宸韻林中宸天地交會之際儀宸太子居也)擢居右掖大
哉燕許之筆發揮聖謨(唐書文苑傳序索理致崇雅黜浮氣益雄渾則燕許擅其宗蘇)
(頲傳張說以文章顯稱望略等故時號燕許大手筆)雅有元白之風鼓舞羣動(唐書)
(元和主盟實在元白宋謝絳字希深權知制誥有元白風)朝言胥允禁戸增光(白集崔羣)
(制寵以正名式光禁職)恭惟某官德粹而行方材宏而識茂自唐
虞以來之編簡歴歴蟠胷視漢魏而降之文章軒軒獨
步(宋書自漢至魏四百餘年詞人才子文體三變相如工為形似之言二班長於情理之說子建仲宣以氣)
(質為體並標能擅美獨映當時柳文殷周之前其人簡而野魏晉以降則盪而靡得其中者漢氏漢氏之東則)
(既衰矣袁山松後漢書陳仲舉軒軒如千里驥傳子王黎為黃門郎軒軒然得志煦煦然自樂世說海西時諸)
(公每朝朝堂猶暗惟會稽王來軒軒然如朝霞舉酉陽雜俎李白神氣高明軒軒若霞舉李陽冰李白集序自)
(三代以來風騷之後馳驅屈宋鞭撻揚馬千載獨步惟公一人後漢戴良傳良才既高遠而論識尚奇多駭流)
(俗同郡謝季孝問曰子自視天下孰可為比良曰我若仲尼長東魯大禹出西羌獨步天下誰與為偶又袁淑)
(謂謝莊曰江東無我卿當獨步王坦之傳江東獨步王文度二陸贊文藻宏麗獨步當時杜詩獨步才超古又)
(獨步詩名在)涵蓄既富婘知亦深快摶風九萬里之程冠登
瀛十八人之選(唐褚亮傳太宗命閻立本圖十八學士像藏之書府在選中者天下所嚮慕謂)
(之登灜洲詳十七卷)將梯階於政路資潤色於詞垣氣得中和何
止動武夫之泣(唐書許景先為中書舍人張說稱其屬辭豐美得中和之氣又德宗幸奉天所)
(下制書雖武夫悍卒無不感動流涕詳十二卷)地分清切莫非極文士之榮(杜詩)
(地分清切任賢才劉楨詩拘此清切禁上官儀詩清切丹禁静韋承慶詩清切鳳凰池)佇需廷告
之頒式重國成之業(詩誰秉國成不自為政卒勞百姓)某欣聆除目(姚合)
(詩一日觀除目三年損道心洪适啓獲觀除目偶抗塵容)倍激懦衷(東坡詩凛凛激貪懦)身繫
魚符借榮光而有託(唐循吏傳唐初刺史得佩魚品卑者假魚佩柳詩銅魚亦共頒注唐)
(制銀莵符改為銅魚符易守令則給之)神馳鳳閣睹真樣以無從(唐光宅中改中)
(書省為鳳閣)
賀陳殿院除太常少卿(宋制殿中侍御史二人掌言事分糾大朝會及朔望)
(大參官班序)
渙敷大號(易渙汗其大號)晉陟少常(杜牧有送崔少常出鎮夏州詩)法星懸火
旻尊矣朝廷之望(黃石公陰謀秘法熒惑火之精御史之象劉禹錫詩鷙鳥得秋氣法星懸)
(火旻唐書李勉拜監察御史屬朝廷右武勲臣恃寵多不知禮大將管崇嗣於行在朝堂背闕而坐言笑自若)
(勉劾之拘於有司肅宗特原之歎曰吾有李勉始知朝廷尊矣)卿月昇金掌煥焉禮樂
之新(杜牧送崔少常詩登壇禮樂卿)十目聳瞻一詞贊慶恭惟某官植
操孤整受才閎通直道而行以萬乘為知己奥學有用
信六經非空言入禆右轄之司(白居易庾承宣尚書右丞制昔我太宗皇帝嘗)
(謂尚書丞百職綱轄事一失中則天下有受其弊者因命戴胄魏證及杜正倫劉泊輩繼領是職分居左右官)
(修事理人於今稱之故吾前命崔從持左綱令命承宣操右轄衆口籍籍頗為得人)深藹中都之
譽(史記孔子初仕為中都宰趙禹傳以佐史補中都官注京師諸官為吏也通典玄宗開元九年置中都李)
(詩試宰中都天下聞)動搖山嶽之任方振肅於朝儀(唐書常思謙擢監察御史)
(嘗曰御史銜命出使不能搖動山嶽震慴州縣誠曠職耳熊克賀陳察院啟九重總攬方沙汰於江河三院峻)
(雄可動搖於山嶽)職典天地之司復簡求於時望(初學記太常漢官宋百官)
(春秋昔唐虞伯夷作秩宗典三禮周則春官宗伯掌禮樂並其任也周禮春官宗伯掌天地神祗)峻躋
九列(通典漢以太常光禄勲衛尉太僕廷尉大鴻臚宗正大司農少府謂之九寺大卿後漢九卿分屬三)
(司韋玄成傳恤我九列注九列者卿之位也陳蕃疏備位九列)允屬多聞蒐舉百代之
闕文粉澤一王之成法凡伯夷降典之治(尚書伯夷降典漢書太常)
(古官云伯夷秩宗典三禮欲令國家盛大社稷常存故稱太常)乃周公入相之階某假
守荒陬(說文陬阪隅也周亞夫傳奔壁東南陬韓休傳贊身播遠陬)阻趨崇仞鵬隨
天運莫量摶擊之程(莊子鵬之背不知其幾千里也海運則徙於南溟水擊者三千里摶)
(扶搖而上者九萬里)雀喜宫成庶作震凌之庇
賀林察院除殿中侍御史
光奉綠綈(綈音提說文厚繒也漢書外戚傳中黃門持詔記盛綠綈方底封御史中丞印蘇千能啟)
(綠綈錫命白簡察廉周必大賀鄒中書啟綠綈方底四輩載馳紫微青宫一朝並命)進持白筆(魏略)
(帝嘗大會殿中御史簪白筆側階而坐上問左右此為何官何主左右不對辛毘曰此謂御史舊時簪筆以奏)
(不法今者直備官俱眊耳晉書輿服志笏者有事則書之故常簪筆今之白筆是其遺象三臺五省二品文官)
(簪之北齊司馬子端箴簪白筆以繩違馭驄馬而明目)居殿中察非法方觀直道
之行(陳咸傳内執法殿中續百官志舊制監察御史在殿中舉察非法通典魏蘭臺遣御史二人居殿中)
(伺察姦非孔帖殿中侍御史掌殿庭供奉之儀)近君所必正人亶有忠言之告
觀瞻所繫抃蹈惟均恭惟某官耿介拔俗之標(文選耿介拔俗)
(之操瀟灑出塵之想)閎偉幹時之具(三國志注朱雋稱袁遺有冠世之懿幹時之量文選思夫)
(人之政術實幹時之良具)仁經義緯得天地之純全(文選仁經義緯敦睦於闈庭)
文艷詞香冠古今之述作(杜牧詩高摘屈宋豔濃薰班馬香)回翔頗久
(禮記回翔焉文苑英華久回翔而不振彌貞吉以自多又回翔青篾李納行盧弘正制回翔中外)藴蓄
罙深漢廷方重於老成唐院式資於廉察(唐書武后文明元年改御)
(史臺曰肅政臺光宅元年分左右臺兩臺歲再發使八人春曰風俗秋曰廉察)蔚有殊效擢居
副端(唐書侍御史六人久次者一人知雜事謂之雜端殿中監察掌臺内事專決亦號臺端次一人知公)
(廨次一人知彈分京城諸司及諸州為東西次一人知西推贓贖二司受事號副端)賢聖相逢喜
巨魚之縱壑(王褒聖主得賢臣頌翼乎如鴻毛之遇順風沛乎若巨魚之縱大壑)邪姦不
起知猛獸之在山(蓋寬饒傳山有猛獸藜藿為之不採國有忠臣姦邪為之不起趙彦端啟)
(鵰鶚横秋但聳藩籬之望山林伏猛庶全藜藿之生)辯天下之公是非論朝廷之
大利害用此恢張於綱紀(舊唐書魏謩為御史中丞兼戶部侍郎判本司事謨奏曰)
(御史臺綱紀之地不宜與泉貨吏雜處又高元裕進御史中丞即建言紀綱地官屬須選有不稱職者請罷之)
宜其秉執於鈞樞某敬慕下風(漢書竊高下風之行又得佐下風陸士衡詩承)
(顔下風)欣聆成渙想國勢重於九鼎(史記毛先生一至楚而使趙重於九鼎大)
(宫)致邊圉固於四維屬拘守符莫陪賀履鵰鶚豈衆禽
之偶方此頡頏(唐肅大唐新話韋仁約在憲司於王公卿相未嘗行拜禮人或勸之答曰鵰鶚)
(鷹鸇豈衆禽之偶奈何設拜以狎之且耳目之官固當獨立耳頡頏鳥飛貌本作翓&KR0008;上曰翓下曰&KR0008;詩頡之)
(頏之揚雄傳鄒衍以頡頏而取世資頏或作䀪揚雄傳魚頡而鳥䀪)鷦鷯得一枝之安悉
繄庇護(莊子鷦鷯藏於深林不過一枝余元一啟鼯鼠之有五技深愧已窮鷦鷯之巢一枝庶幾可託)
賀施察院除右正言(唐置左右補闕左右拾遺宋改左右補闕為左右司諫左)
(右拾遺為左右正言)
光奉詔恩進司言責(谷永傳事君之義有言責者盡其忠)為中郎入禁闥
而補遺闕密奉燕閒(汲黯傳召黯拜為淮陽太守黯泣曰臣嘗有狗馬之心今病力不能)
(任郡事臣願為郎中出入禁闥補過拾遺臣之願也劉向傳願賜清燕之閒蔡義傳願賜清閒之燕注燕安息)
(也)與天子立殿陛而争是非允資鯁直(歐陽公上范司諫書立於殿陛)
(之前與天子争是非者諫官也陳平傳彊項骨鯁之臣詳見第八卷)有識相慶不戒而孚
(易翩翩不富以其隣不戒以孚)恭惟某官碩望巍峩瓌姿竒特(孔帖張守珪姿)
(榦瓌壯又温造姿表瓌傑又吕元膺姿儀瓌秀又張鎬姿狀瓌偉)身以稷契而自許(杜詩)
(許身一何愚自比稷與卨)道非堯舜而不陳(洪适啓公固自任非堯舜之道不陳人亦有云)
(豈管晏之功可許)上簡冕旒之知内分耳目之寄山林伏猛而
藜藿不採天日開明而奴隸皆知(韓文鳳凰芝草賢愚皆識為美瑞青天白)
(日奴隸亦知其清明洪适啓白日青天揭高明於輿皂黃鐘大吕備和粹於律同)驟從三院之
聯(唐書御史臺大夫一人中丞二人其屬有三院一曰臺院侍御史隸焉二曰殿院殿中侍御史隸焉三曰)
(察院監察御史隸焉)擢預七臣之列(通典諫議大夫秦置掌議論無常員隋置七人屬門下省)
(劉瑜傳設罝七人以廣諫道孝經古者天子有争臣七人注謂三公及前凝後丞左輔右弼周必大啓曩繇六)
(察進列七人)雖聖朝無闕不煩杜老之諫書(岑詩聖朝無闕事自覺諫書稀)
而治世可憂合上田公之奏議(宋田錫天姿骨鯁宋白舉直言極諫公對事奏)
(經史中治體之要三十篇真宗手詔襃奬拜御史知雜事遷諫議大夫嘗曰此朕之汲黯也東坡有田表聖奏)
(議序)虚心見納顓面可期某濫擁邊麾阻趨賓戺喜正人
之登用容善類之有歸寢淮南之謀固知有道(辛慶忌傳衛青)
(在位淮南寢謀汲黯傳淮南王謀反憚黯曰黯好直諫守節死義至說公孫弘等如發蒙耳王嘉傳近事汲黯)
(折淮南之謀)赦雲中之守何敢言功(馮唐傳令唐持節赦魏尚復以為雲中守而拜)
(唐為車騎都尉)方切帡幪但增舞抃
賀鄭監簿除監察御史(唐武德初軍器監置主簿一人宋沿其制)
晝接疏恩(易晝日三接韻會疏分也黥布傳疏爵而貴之)風聞抗論(漢書尉陀曰風聞老)
(夫父母墓已壊削晉書顧和謂王導曰明公作輔寧使網漏吞舟何緣採聽風聞以察察為政耶文選風聞東)
(海王源嫁女與富陽滿氏又與風聞符同唐百官志故事御史臺不受訟有訴可彈者略其姓名託以風聞)
文采居正色之地百僚具瞻(大唐新語韋仁約彈褚遂良出刺同州遂良復職黜)
(仁約為清水令或慰勉之仁約對曰丈夫當正色之地必明目張膽以報國恩終不能為碌碌之臣保妻子耳)
明主可忠言之時千載一合(趙充國傳明主可與忠言遂上屯田奏唐仲友賀王)
(察院啓明主可為忠言天其或者君子有恃不恐身親見之劉珙啓惟明主可與盡言既賴納忠之益而仁人)
(宜在高位果膺不次之除)絲綸寵甚綱紀肅然恭惟某官氣塞堪輿
(甘泉賦屬堪輿以壁壘兮張宴曰堪輿天地總名說文堪天道輿地道也)識該流略(劉向總羣書而)
(奏其七略有輯略有術數略有方伎略有六藝略有諸子略有詩賦略有兵書略唐太宗授顔師古秘書監詔)
(學該流略詞兼典麗唐太平内制學該流略文麗風騷駱賓王啓弋志書林咀風騷於七略耘情藝圃偃圖籍)
(於九流)韜韞深而用之不竭砥礪固而介然不移(鄒陽傳砥礪名)
(號者不以利傷行馮衍傳砥礪其節)萬里溟鯤擊水但聞於一息九秋霜
隼刺天不羨於羣飛(說文隼祝鳩也詩鴥彼飛隼注急疾之鳥陸佃曰鷂屬今鷹之摶噬)
(不能無失獨隼為有凖每發必中師古曰即今所謂鶻杜牧制漢家授侍御史多以立秋蓋以風霜始嚴鷹隼)
(始擊王義方彈李義府疏霜簡與秋典共清忠臣將鷹鸇並擊又張元一目蘇味道為九月得霜鷹劉禹錫詩)
(鷙鳥得秋氣杜詩魏侯骨聳精神緊華嶽峯尖見秋隼韓文一斥不復羣飛刺天)果被簡知寖
階顯拔簿領方嚴於戎監(齊書王儉謂張緒云孔廣來使人廢簿領文選沉迷簿領)
(書注領錄也易除戎器以戒不虞戎監謂軍器監)班聯俄聳於憲臺(六典注漢名御史府)
(後漢曰憲臺魏晉宋齊曰蘭臺梁陳後魏北齊隋皆曰御史臺)得李御史而朝廷始尊
允藉糾繩之助(劉珙啓得李勉而朝廷始尊蓋上當於帝意舉皋陶而不仁者遠即參穆於政)
(途龔茂啓有李勉而朝廷尊家聲益振用韓休為社稷計主眷可量)用魯真儒而天下無
敵佇登宥密之司(法言孔子用於魯齊人章章歸其侵疆魯不用真儒故也如用真儒無敵)
(於天下安得削王禹偁制宥密之府總樞密於萬幾楊文公表宥密之司)某久矣慕賢勇於
立懦側聽十行之布偶拘一障之乘(張湯傳居一障間又遣山乘障鮑昭)
(詩乘障遠和戎徐知仁詩乘障坐消煙)顧燕雀以何知猶厪賀厦(陳勝傳燕雀安)
(知鴻鵠之志哉)置狐狸而弗問終賴包荒(孫寶傳故吏侯文以剛直不苟合寶以恩)
(禮請文文求署為掾以立秋日署文東部督郵入見勑曰今日鷹隼始擊當順天氣取姦惡以成嚴霜之誅掾)
(部渠有其人乎文卬曰無其人不敢虚受職寶曰誰也文曰霸陵杜穉季寶曰其次文曰豺狼當道不宜復問)
(狐狸張綱傳順帝漢安元年遣八使循行風俗餘人受命之部而綱獨埋車輪於洛陽都亭曰豺狼當道安問)
(狐狸遂劾奏大將軍梁冀河南尹不疑條其無君之心十五事易包荒用馮河曾丰賀謝殿院啓獬豸有威李)
(金吾猶為之震懾狐狸不問韋青州或可以偷安)
橘山四六卷二
