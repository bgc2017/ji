橘山四六卷五宋李廷忠撰
明孫雲翼注
遠迎程守
妙膺帝簡榮鎮侯藩(孝經援神契侯候也所以守藩也)劔騎行春
壯榆塞柳營之勢(漢百官志凡郡國皆掌治民進賢勸功折獄檢姦常以春行所)
(至縣勸民農桑振救乏絶鄭弘傳太守第五倫行春注太守常以春行所至縣勸人農桑賑救乏絶)
(滕撫為涿令有文武治用太守以其能委任郡職兼領六縣流愛於民行春兩白鹿隨車夾轂而行)
(文選涿令行眷返冠蓋溢川坻)旂鸞在泮增杏壇槐市之光(莊子孔子游乎)
(緇帷之林坐乎杏壇之上三輔黃圖明堂辟雍為博士舍三十區為會市但列槐樹數百行諸生朔朢)
(會此市各持其郡所出物及經書相與買賣雍容揖遜議論槐下華山記華嶽西北各有槐市云楊)
(震講學授徒成市其處多槐故號焉唐判壇花啟杏設絳帳而横經市葉抽槐據紫帷而闡教庾信)
(詩辟池寒水落學市舊槐疎駱賓王啟鬱槐市而增茂穆蘭室以流芳)聳聽先庚(易先)
(庚三日)有開後覺恭惟某官瓌姿秀整金氣高明聖經
傳伊洛之間儒閥在星辰之上鶴鳴則和(易鳴鶴在隂其子和)
(之)虎生而文(蜀志虎生而文炳)衛武公所以為卿於周臧
孫達宜其有後於魯(左傳桓公二年取郜大鼎於宋臧哀伯諫之周内史聞之曰臧孫達)
(其有後於魯乎君違不忘諫之以德)天邊步武海内聲名惟善刀自無於
全牛雖别駕未足以展驥養天下以美祿盡提酒正之
權(漢志酒者天之美祿帝王所以順養天下享祀祈福扶衰養疾百體之會非酒不行周禮酒正中士掌酒)
(之政令以式法授酒材辨五齊之名三酒之物焉馬融傳酒正案隊)衍地上之流錢坐致
財豐之效頗因近用式見遠猷宸衷寤寐以憂邊詔旨
丁寧於擇守(谷永傳以丁寧陛下注謂再三告示)故二三執政遂從而推
轂謂百萬興師不足以抗衡號為竒才允合上意矧是
邦居江淮之要(尤袤詩江淮天設險)在昔時起吳魏之爭(揚州漢為廣陵)
(郡魏為重鎮别置壽春為揚州後吳取之)國朝中興欲以無為而治之田里
相安必得惟良之共此坐堂出令填道讙呼襦袴方温
歎公來之何暮琳琅至美諒王覲之匪朝(杜詩軒冕羅天闕琳琅識)
(介珪左傳王覲為可唐仲舉啟爰立之命匪朝以期)某學殖扶疎客游拓落(揚雄傳何)
(為官之拓落也注拓落不偶貌&KR1073;食其傳家食落魄注魄音薄)半生多難自憐青鬢之
巳霜垂老益堅徒有丹心之如石(謝朓詩既秉丹石心寧流素絲涕李白詩)
(白髮千莖雪丹心一寸灰)強吟佔畢之教終懷倚席之慙三年博士
僅免於冗治(韓文三年博士冗不見治治平聲)諸公門下誤蒙其交譽
(韓愈柳宗元墓誌諸公要人俱欲令出我門下交口薦譽之)方虞九仞之未就(尚書為山)
(九仞功虧一簣)忽覩二天之有臨將右屬矢以拜迎(韓文大府帥或道遇)
(其府府帥必戎服左握刀右屬弓矢帕首袴鞾迎郊)願左加鞭而促上(禮天子六馬左右驂)
(三公九卿駟馬左驂)雖云晩遇足慰孤生(張霸傳起自孤生致位郡守周榮傳榮淮海孤)
(生王文公集猥以孤生親逢盛世)橋邊待使君豈特諸兒童之喜(杜詩巳傳)
(童子騎青竹總擬橋東待使君)幕下得文士定居百執事之先(韓文將為天子)
(得人於朝廷將為天子得文武士於幕下)傾嚮罙勤占陳罔既
賀顔宗卿(宋制判宗正寺二人以宗姓兩制以上充闕則以朝官以上知丞事元豐改制)
(掌修牒譜圖籍六年詔長貳不專用國姓)
簡求端士擢貳司宗(初學記宗正卿周官唐龍朔中改司宗卿左傳汝為宗司揚雄宗正)
(卿箴伯臣司宗敢告執玉)昇金掌之月聮式衍本支之慶(詩文王孫子本支百)
(世)仍玉堂之夜直亶增文翰之光恭惟某官川嶽儲祥
(蘇頲行劉幽求制風雲玄感川嶽粹靈)虹蜺吐耀(禰衡傳垂光虹霓江淹謂郭鞏曰子咳唾成珠)
(玉吐氣作虹霓霓研奚切乂倪結切洪适啟既接武於䕫龍遂垂光於虹蜺)下筆屬文得仲
舒之學宜度越於羣儒(賈捐之傳君房下筆言語妙天下賈誼傳能誦詩書屬文注屬)
(謂綴緝之也董仲舒傳仲舒遭漢承秦滅學之後六經離析下帷發憤潛心大業令後學者有所統一為羣儒)
(首揚雄傳則必度越諸子矣楊修答曹植牋含王超陳度越數子抱朴子王充作論衡其文高度越諸子)守
經據古有伯夷之風信不阿於當世方藹蘭香之譽旋
分蓮燭之榮臺閣之儀久矣洽聞(劉向傳此數公者皆博物洽聞通達古今)
盤誥之體渾然復見矧當屬籍之清秩(文帝紀復諸劉有屬籍者家無)
(所與宣帝紀上屬籍宗正元帝紀賜宗室有屬籍者馬一疋至二駟馬后紀外親不軌法度者使絶屬籍揚雄)
(宗正箴禮有攸訓屬有攸籍唐百官志宗正卿掌屬籍以别昭穆宋制宗正地嚴秩清儒者之職)以待
薦紳之上流(郊祀志縉紳者弗道注謂插笏於大革帶之間儒林傳縉紳先生楊彪傳纓緌縉紳)
(鄭玄禮記注紳帶也搢插也插笏於帶也)象著四星(石氏星經宗正二星在帝座東南晉志宗人四)
(星在宗正東主錄親疎享祀族人有序則如綺文而明正)班高九棘今得瓌偉之器
(後魏世祖訪宗正於崔浩浩薦博士杜銓召見器貌瓌雅世祖曰此真吾所欲以為宗正)足固盤維
之盟(漢書文帝紀昔高祖王子弟犬牙相制所謂磐石之宗也漢紀盤維盡戮宗社為墟文選族茂麟趾)
(宗固磐石)翰林為主子墨為卿何妨並命(揚雄傳聊因筆墨成文章故籍翰林)
(為主人子墨為客卿以風)巨川作舟大旱作雨行慰具瞻(尚書若濟巨川用汝)
(作舟楫若歲大旱用汝作霖雨)某甫迫代更猥叨收召賢在上而引類
已見茹連(熊克啟松茂而栢悦是以有喜不寐之懷茅拔而茹連夫豈無賢引類之望)德有
隣而不孤或容葭倚其為悦慕未易言宣
賀顔宗卿
寵錫贊書榮司屬籍宗星拱乎帝座實階法從之榮(晉志)
(宗正二星在帝座東南宗大夫也宗星二在矦星東宗室之象帝輔血脈之臣也)卿月照於禁
林增焕詞章之美便蕃異數歆豔列紳恭惟某官氣塞
堪輿學該丘索斯道先天民而覺者其才兼古人而有
之源泗水之傳在德行科而為冠勵常山之操信忠義
傳之可書(唐顔杲卿為常山太守安祿山反城陷被執罵賊而死唐書列之忠義傳)綽有外
庸獨當上意尋曲臺之故步(漢書翼奉傳未央宫有曲臺殿鄒陽傳秦倚曲臺之)
(宫垂衡天下枚乘傳說吳王游曲臺臨上路不如朝夕之池王尊傳行幸曲臺臨饗罷衛士儒林傳孟喜舉孝)
(廉為郎曲臺署長又后蒼說禮數萬言號曰后氏曲臺記藝文志曲臺后蒼九篇注行射禮於曲臺后蒼為記)
(故名曲臺記漢官儀大射於曲臺長門賦覽曲臺之央央唐禮樂志唐初用隋禮元和間王彦威始為曲臺新)
(禮三十卷文選曲臺之禮九師之易沈隠侯集復禮曲臺反樂宣榭宋制曲臺贊禮之儀又訓禮曲臺晏公會)
(要詳曲臺之儀法攷庶僚之功行權德輿詩憶昔曲臺嘗議禮余日華賀太常邵少卿啟秉介珪而覲帝上方)
(受宣室之釐司綿蕝以為卿公亟貳曲臺之長)參内相之勝游禮儀三千資講
議洽聞之益(漢書儒林傳其令禮官勸學講議洽聞舉遺興禮以為天下先)詔書數下
得文章爾雅之遺(儒林傳臣謹案詔書律令下者明天人分際通古今之誼文章爾雅訓詞深)
(厚恩施甚美)周情孔思既廣於發揮文昭武穆式煩於兼領
(左傳曹叔振鐸文之昭也先君唐叔武之穆也玉海文昭武穆方駕於魯衛應韓磐石犬牙連衡於吳楚齊代)
在磐維喜得於端士然誥令難屬之他人棘署槐廳恩
莫榮於兩命(夢溪筆談學士第三廳閣子當前有一巨槐素號槐廳舊傳居此閣者多至入相學)
(士爭槐庭至有抵徹前人行李而強據之者)衮衣玄冕禮將重於顓朝(李尋傳天)
(官上相上將皆顓面正朝)某職冷於冰志堅如石幸此生之天相(左傳)
(唯天所相)逢君子之日升(詩如日之升)聳聽置郵阻陪簪履登王
陽則貢公喜敢言聲氣之同(蕭育傳育與陳咸朱博為友著聞當世往者有王陽)
(貢禹故長安語曰蕭朱結綬王貢彈冠言其相薦達也廣絶交論王陽登則貢公喜罕生逝而國子悲杜詩竊)
(效貢公喜難甘原憲貧易同聲相應同氣相求)得夫子而伯夷彰尚借品題之
重(伯夷傳伯夷叔齊雖賢得夫子而名益彰)
賀王侍郎
九陛疏恩貳卿正位解天府之職不欲以出納勞重臣
(六帖位列月卿職司天府白居易行裴武太府卿制聚九州之賦辨百貨之名按其程度謹其出納孰為主者)
(外府上卿)專地征之權亦必有仁義利吾國(周禮大司徒之職以土均之法)
(辨五物九等制天下之地征常衮制掌司徒之邦教制民曹之地征)朝僉允愜邦本益強
恭惟某官性履純深氣岸高雅(武儒衡傳儒衡氣岸高雅論事有風采李詩氣)
(岸遙凌寒士前)叔向古遺直也(左傳仲尼曰叔向古之遺直也治國制刑不隠於親三數子魚)
(之罪不為末減曰義也夫可謂直矣)孟軻今誰舍哉積善生公侯業有光
於工冶(杜詩吾知徐卿百不憂積善衮衮生公侯古詩良工之子必善為箕良冶之子必善為裘)講
學連伯仲調允合於壎箎式茂外庸寖隆上簡整羽儀
於翟署(宇文彧詩翟表郎官瑞)揭規矩於雉工進升惟月之班仍
領甘泉之計(武帝紀受計於甘泉注受郡國所上計簿)凡夏周戸口之多寡
蓋已熟知(唐太宗問盧承慶歴代戸口多少之數承慶敘夏巳後迄周隋皆有依據)若王劉
朝夕以論思固宜獨任(班固兩都賦序言語侍從之臣若司馬相如虞丘壽王東方朔)
(枚皋王襃劉向之屬朝夕論思日月獻納)少須真拜亟服邇聮某侯泮閒官
相門下客聽除綸而滋喜引賀履以莫遑依喬木於故
鄉苦無多日暖枯荄於窮谷尚借餘春(草根曰荄禮樂志春陽開動根)
(荄巳遂劉向别錄鄒衍在燕有谷寒不生五穀鄒子吹律而温生黍温飛卿詩韶光如見借寒谷變風煙劉禹)
(錫啟六律變幽谷之寒一九消彌年之疹駱賓王啟錫以吹噓暖燕郊之隂谷延之顧眄熖漢圄之寒灰羅隠)
(啟淮南鍊蹟於真仙含靈盡去鄒衍移暄於寒谷衆卉皆芳)
遠迎韓運使
疏渥朝端觀風淮右總萬師而給餉舊依節制之尊(高帝)
(紀填國家撫百姓給餽餉不絶糧道吾不如蕭何杜詩情依節制尊)合二路以建臺復覩
光華之選(宋分淮南為東西二路東路揚亳等十一州治在真州西路壽廬等九州治在廬州)偶
兹攝事宜有賀書恭惟某官自天間生為民司命聲宏
而實自茂外和而中甚剛文章伯之故家學者仰如北
斗(杜詩海内文章伯又每語見許文章伯韓愈傳學者仰之如泰山北斗)社稷臣之遺烈
天下措於泰山(歐陽修畫錦堂記垂紳正笏不動聲色而措天下於泰山之安可謂社稷之臣)
(矣)異氣所鍾清規克紹自登聞五袴之詠久回旋六轡
之行仗節而獲戎弢(左傳戌弢注弓衣也莊子從說之則以金版六弢)運籌而
定兵食積星華月交輝鵷鷺之行(韋嗣立制青瑣崇班職參鵷鷺古詩厠蹟)
(鵷鷺行杜詩空慚鵷鷺行)細柳長榆益壯貔貅之勢外庸疊奏中召
促攽夫何懷故土於會稽之鄉未肻近白日於長安之
道廉於進取久矣眷知陞蓬萊論譔之班領濡須漕將
之寄撫邊封而如舊觀先甲之載新塞障不驚(漢舊儀邊郡太)
(守將萬騎行障塞)江峯增峻為漢使十二人之最既富有於吏
能(漢元帝紀初元元年臨遣光祿大夫襃等十二人循行天下)衍齊邦七百歲之封
宜繼登於公位某素非達學謬得專州三載罔功屢作
歸畊之夢九天有命忽叨入覲之恩弗許循牆(左傳一命而僂)
(再命而傴三命而俯循牆而走)第深維谷(詩進退維谷王勃啟進退維谷憂喜聚門劉賓客集進退)
(維谷冰炭在懷)偶澄清堂之虚席俾矍鑠翁而代庖(馬援傳武威將軍劉)
(尚擊五溪蠻軍没伏波將軍馬援請行帝愍其老未許援曰臣尚能披甲上馬據鞍顧盼以示可用帝笑曰矍)
(鑠哉是翁也劉賓客詩矍鑠據鞍時騁健白舍人詩矍鑠誇身健李詩據鞍空矍鑠莊子庖人雖不治庖尸祝)
(不越樽俎而代之矣)逖聞詔除不覺手舞輶軒將至適當解戍之
期(文選輶軒東餞又輶軒不知所適風俗通周秦常以歲八月遣輶軒之使採異代方言還奏藏之秘室)
鞾袴以迎莫與前驅之列傾依徒切敷敘奚殫
遠迎韓運使
峻陞譔閣寵建計臺以全淮之財濟唐興要觀遠略使
在泮之士修魯教仍賴主盟(文翁傳嘗選學官僮子使在便坐受事每出行縣益)
(從學官諸生明經飾行者與俱縣邑吏民見而榮之爭欲為學官弟子繇是大化蜀地學於京師者比齊魯焉)
有地焉依非天孰相恭惟某官才全而能鉅(韓文鏗鏘發金石幽)
(渺感鬼神信所謂才全而能鉅者也洪适啟實大聲宏才全能鉅)德尊而行方吟六藝
之文披百家之篇世傳奥學(韓文口不絶吟於六藝之文手不停披於百家之篇)
兼兩鎮之節備三公之策代有元勲(王荆公上韓魏公啟寵辭上宰歸榮)
(故鄉兼兩鎮之節麾備三公之典策)閥閱冠於層霄(車千秋傳無閥閱之功勞注閥積功也閱)
(經歴也朱博傳齎閥閱詣府杜詩閥閱冠雲霄)聲名塞乎廣㝢彯纓所至游刃
有餘渤海左右郡咸稱其政平(龔遂傳渤海左右郡歲饑盜賊盡起上以遂為)
(太守盜賊於是悉平)大江東西道洊厪於禮遣以木牛以流馬備
華使之馳驅有景星有慶雲總禁屯之餽餉(瑞應圖景星者天精)
(也狀若半月至於晦朔助月為明王者不私則見史記若煙非煙若雲非雲郁郁紛紛蕭索輪囷謂之卿雲韓)
(文豈為鳳為麟為景星為卿雲以㝢其神乎)外庸懋矣上思見之方攽一札
十行之詔書巳動萬壑千巖之歸興(世說顧長康從會稽還人問山川之)
(美顧云千巖競秀萬壑爭竒李詩千巖泉灑落萬壑樹縈迴又萬壑與千巖崢嶸鏡湖裏)特立有如
此者(儒行儒有澡身而浴德陳言而伏靜而正之上弗知也麤而翹之又不急為也不臨深而為高不加)
(少而為多世治不輕世亂不沮同弗與異弗非也其特立獨行有如此者)當今誰舍我哉進
册府之隆名(穆天子傳天子至于羣玉之山先王之所謂策府楊億詩羣玉天中開策府又策府)
(藏書在紫薇)抗軺封之雅志土疆如舊號令又新且獄訟錢
糓紀綱於四司亦禮樂詩書根本乎庶政何武行部先
即學宫曹華觀風親見儒士(曹華傳自李正已盜齊魯俗益汚驁華下令曰鄒魯)
(禮教鄉不可忘本乃身見儒士春秋祀孔子)亶謂增光於吾道豈容專美於
前人(尚書罔俾阿衡專美有商)逖聞先聲已滿衆望衣繡持斧動田
里之歡呼鳴玉鏘金看祖孫之接武某初無能解竊自
愧羞(以下與第四卷第十二條同兹不復出)
被召謝五府
紓丈二組以臨邊蔑聞顯狀(嚴助傳陛下以方寸之印丈二之組填撫方外)奉
尺一書而詣闕叨拜誤恩(漢制尺一之版以為詔書陳蕃傳尺一選舉晉書郗鑒謂)
(山濤曰宰相三日不朝與尺一歸第君何慮耶東坡詩尺一東來唤我歸許后傳蒙過誤之寵文選乞迴謬恩)
(以光清舉柳公權詩不忿前時誤主恩)由真宰之曲成(莊子若有真宰而不得其朕陸龜蒙)
(幽居賦真宰難問杜詩真宰意茫茫白樂天詩真宰倒持生殺柄薛逢詩莫道鑪鍾曠真宰)覺孤生
之易感(柳宗元詩去國䰟巳遠懷人淚空垂孤生易為感失路少所宜)在昔重蕃宣之
職以時修朝聘之儀故韓侯入覲而詩頌見稱(詩王錫韓侯其)
(追其貊奄受北國注韓侯入覲宣王使復其先祖之舊職錫以追貊受北方之國也)自夷王下堂
而禮經寖廢(禮記覲禮天子不下堂而見諸侯下堂而見諸侯天子之失禮也自夷王以下)秦
并六國易置於守牧(秦削罷列侯為三十六郡取百粤又置四郡)漢率三歲會
課於京師(嚴助傳願奉三年計最)雖述職固有常規而召命特為
異數季布罷歸東郡察左右毁譽之非真(季布傳布為河東守孝文)
(時人有言其賢召欲以為御史大夫人有言其勇使酒難近至留邸一月見罷布進曰臣待罪河東陛下無故)
(召臣此必有以臣欺陛下者今臣至無所受事罷去此人必有毁臣者上默然慙曰河東吾股肱郡故特召君)
(耳)汲黯薄視淮揚何内外輕重之太甚逮我朝之立制
執公道以用人二千石之符惟歴三丞而後與(宋景祐元年置)
(御史裏行舉三丞歴知縣者為之從中丞韓億之言也)十五星之位非最一郡而
不除(宋乾道二年詔非歴兩任縣令不除監察御史非任守臣不除郎官)宜賜環之下人
所共榮苟濫吹其中安得無愧如某者少也固賤老矣
何能(左傳鄭伯使燭之武見秦君辭曰臣之少也猶不如人今老矣無能為也又石蜡曰老夫髦矣無能)
(為也)鷦鷯之巢一枝難語鵬程之運蚊䖟之涉千里或因
驥尾之聮(文選蚊䖟終日營營不能越階序附驥尾則涉千里攀鴻翮則翔四海)然仙山
豈凡骨之可居(杜詩自是君身有仙骨詳見第十五卷)而宦海驚壯心之
欲折(仙傳拾遺顔真卿舉進士甲科有道士謁曰子有青簡之名可以度世上補仙官不宜自沈於名宦)
(之海)亟收朝蹟謬得州麾既有人民敢云其地之褊小偶
無年歲遑恤此身之勤勞拯救疲饑剗除蠧弊將三書
於吏考乃一遇於農秋(尚書若農服田力穡乃亦有秋)官謗僅逃(左傳齊侯)
(使敬仲為卿辭曰羈旅之臣敢辱高位以速官謗源乾曜詩竊位思官謗)侯庸何有分宜歸
於田野名乃掛於朝堂出詔旨以徵還沐寵光而賜對
自度無慷慨之論備採擇又恐以綿脆之力孤使令(嚴助)
(傳綿力薄材注綿弱也言其柔弱如綿)忝冒有慙懇辭弗獲抑豈軫門牆
踦履之舊(賈子昔楚昭王與吳人戰楚軍走而履決行三十步復旋取左右問曰何惜一踦履乎王)
(曰楚國雖貧豈愛一踦履哉思與偕出而弗與入也文選江漢之君悲其墜履羅隠詩遺簪墜履應留念門客)
(如今只下僚)故得在天地化冶之中(莊子以天地為大鑪以造化為大冶)兹蓋
伏遇某官古社稷之臣今文武之特(詩百夫之特韓詩英雄桂林伯實惟)
(文武特)闢四方衆正之路(尚書闢四門劉向傳杜羣枉之門廣衆正之路)植萬世
太平之基(劉向傳決斷狐疑分别猶豫使是非炳然可知則百異消滅而衆祥並至太平之基萬世)
(之利也)念匹夫匹婦若納之溝中務推仁而博愛(韓文古之君子)
(相其君也一夫不獲其所若巳推而納之溝中又博愛之謂仁)謂吾君吾相豈後乎天
下欲更治以考功(韓文陸君之道行乎朝廷則天下望其賜刺一州則專而不能咸先一州)
(而後天下豈吾君吾相之心哉方秋崖啟以去帝城不遠耳冀潤九里以及京師然豈君相之意哉乃先一州)
(而後天下)稍稱共理之良悉在旁招之列(尚書旁招俊乂啟迪後人)蓋聖
朝自無於棄物(杜詩聖朝無棄物老病已成翁羅隠詩聖代也知無棄物)而大造奚
有於私心(左傳師克還無害則是我有大造於西也)致此隆恩加諸蔓品某
敢不益勤鞭策仰副埏陶長者如公宜長者是知猥及
雲中之守(田叔傳孝文帝立召叔問曰公知天下長者乎對曰臣何足以知之上曰公長者宜知之)
(叔頓首曰故雲中守孟舒長者也)國士遇我以國士相報願推豫子之
忠(豫讓為智伯報仇趙襄子數之曰子事范中行氏智伯滅之不為報仇反臣智伯智伯死子何為之報仇)
(之深也讓曰范中行氏以衆人遇我故衆人報之智伯以國士遇我故國士報之)過此以還未
知所措
賀葉漕賜章服
伏審轉餉日邊拜恩天上肆加三品之服亶為六轡之
光恭惟懽慶切以某官見謂通材奮由名閥功名自以
身致術業本於家傳以醖藉之姿儀郎曹以清婉之畫
登宰掾(翟方進傳今丞相宣請遣掾史以宰士督察天子使命大夫)屬京輦之擇使
輟禁班而建臺剸犀之鋒立斷於事叢(王襃傳巧冶鑄干將之樸水斷)
(蛟龍陸剸犀革柳文操刀必割豈謝剸犀顧雲啟身弓落鴈心劒剸犀)叱馭之鞭居多於
神算課功為諸路之最蜚聲達九陛之間睿眷彌隆華
襃狎至金章曳紫庸增焕於朝衣(宋制三品以上服紫唐馮伉對殿中賜金)
(紫服)篆字盤紅尚復傳於相印(李賀詩獨垂重印押千官金科篆字紅屈盤)某
欣聆除目倍激懽悰引賀厦以莫遑致頌言而惟謹
賀陳郎中
嚴宸出令憲部升華(唐天寳中改刑部為憲部)平反之惠久著於棘
林藴藉之風罙高於錦帳(漢百官志郎官有錦帳李詩錦帳郎官最杜詩藴藉為郎)
(久又叨陪錦帳坐)得人之慶在野所同恭惟某官荆璞渾成昆
鋒利用立卓卓可稱之行負多多益辦之材(韓信傳如臣多多益)
(辦耳陳讜啟綬若若以增榮才多多以益辦)讀萬卷之書妙能探於古義(伏生)
(傳以古法議決疑大獄)傳三尺之律偉自奮於殊科(杜周傳不循三尺之法注)
(以三尺竹簡書法律也)廷中擅持平之稱(張釋之傳廷尉天下之平也又釋之持議平)
民心喜好生之洽(尚書好生之德洽於民心)涣龍光於三接(詩為龍為光易)
(晝日三接)表翟瑞於羣曕得古之遺孰比令狐之直(唐令狐晅為刑)
(部員外郎上疏諫山陵事詔答曰古之遺直何以加焉)由衆而選行顯皋陶之仁
步武禁塗翊扶興運某側聆嘉命倍激懽悰敢倩郵傳
之書敬致厦成之賀
賀謝丞相除少保
前旒疏寵(家語聖王冕而前旒)左棘升班(周禮左九棘孤卿大夫位焉)論一相
而百吏嚮方久藉彌綸之益(荀子若夫論一相而兼率之使羣下百吏莫不宿道)
(嚮方而務是夫人主之職也注嚮方謂不迷亂)曰三孤者貳公弘化聿觀名數
之隆(尚書少師少傳少保曰三孤貳公弘化)麻制涣敷輿情允穆恭惟某
官大名懸日浩氣塞天以文章黼黻乎帝躬(柳文竊聞天孫專巧)
(於天轇轕璇璣經緯星辰能成文章黼黻帝躬以臨下民)以道德經緯乎國事子玉
係輕重於楚翕然公望之歸(陳湯傳楚有子玉得臣文公為之仄席而坐子玉楚)
(大夫得臣其名也左傳子玉帥師與晉文公戰於城濮楚師敗績晉師三日館穀而文公猶有憂色曰得臣猶)
(在憂未歇也及楚殺子玉公喜而後可知也傳喜傳楚以子玉重輕魏以無忌折衝)阿衡實左右
於商簡在帝心之久翊元聖於艱難之地鎮浮俗以渾
厚之風邦本不搖朝綱益振聚精會神於一堂之邃(王襃)
(傳聚精會神相得益章)折衝壓難於千里之遐(辛慶忌傳折衝壓難勝於無形家語)
(明王之道其守也則必折衝千里之外其征也則必還師袵席之上)掀蟄奮雷拔羣賢於
幽滯(月令仲春雷乃發聲蟄蟲咸動王充論衡雷入地則孕毓根荄保藏蟄蟲避盛隂之害出地則長養)
(華實發揚隠伏宣盛陽之德劉賓客集譬諸蟄蟲坏戶而死者與夫槁死亦無以異矣春雷一震必歆然翹首)
(與生為徒況有吹律者召東風以熏之其和也益速吕和叔文如幽蟄聞春雷而起柔荑望和風而拆)出
雲降雨開九扈之豐穰(禮記天降時雨山川出雲左傳九扈氏為農正注扈止也謂止)
(民使無過時九扈農桑九候鳥也春扈鳻鶞夏扈竊玄秋扈竊藍冬扈竊黃棘扈竊丹行扈唶唶宵扈嘖嘖桑)
(扈竊脂老扈鷃鷃)勲紀銘乎旂常(尚書厥有成績紀於太常)思華洽於衮舄
(詩衮衣繡裳又赤舄几几)方壽秩行東朝之慶(白樂天詩匕開第七秩又行開第八秩司)
(馬温公致語歲月行開九秩新蓋以十年為一秩也詳見第十四卷叔孫通傳惠帝為東朝長樂宫灌夫傳東)
(朝廷辯之注東朝太后朝也慶元元年上太皇太后太上皇后尊號)使徽名齊太極之高
(詩太姒嗣徽音)悉賴忠謀有禆孝理(杜詩聖朝新孝理又孝理敦國政)爰侈延
登之典載崇特置之儀家國兩榮人天胥慶汝作舟汝
作礪方柄用之獨尊公為保公為師又綸襃之相繼(大戴)
(禮昔者成王在襁褓之中召公為太保周公為太傅太公為太傅)某猥持弱植(左傳子産如陳)
(曰其君弱植閻纉傳淺衷弱植之徒王勃傳弱植一介窮塗千里李白集白以弱植蚤飲香名又弱植不足援)
(文選弱植慕端操嚴維詩弱植無成秋水萍張南史詩弱植素寡偶温庭筠啟伶俜弱植憔悴孤根)允託
元鈞亟欲引置於天霄猶復滯留於客路兹聞顯拜頓
起懦衷望鴟閣而未前益鞭下乘(青箱雜記海有魚虯尾似鴟用以噴浪則)
(䧏雨漢柏梁臺災越王上厭勝之法乃大起建章宫遂設鴟魚之像於屋脊以厭火災即今之鴟吻是也)賀
燕宫而敢後祗達空函(殷浩傳桓温將以浩為尚書令遣書告之浩將答書慮有謬誤)
(開閉者數十竟達空函李商隠啟寓尺牘而畏達空函寫丹誠而慚非健筆又比殷浩之空函情同事異望孫)
(弘之東閤魂往形留)
遠迎鄧運使
輟自柱星按臨濡水邊方將漕何足煩言語之從臣吾
道統盟獨喜得文章之宗伯奏牋恐後負弩宜先恭惟
某官具卓爾不羣之才全浩然至剛之氣楓宸奏策聮
雙鳳之雄名(文選楓槐被宸注宸天子之殿庭也言樹此木於宸中隋魏景義景禮皆有才行少)
(稱雙鳳又崔㥄為侍中弟仲文為銀青光祿大夫同日受祿時云兩鳳聮飛)藻泮繙經集三
鱣之佳䜟當路爭為之鼓譽公車亟至於特招來游周
行默簡上聽且御史嚴六察官之選(宋元豐中李定請復六察於是以御)
(史專領六察以吏部及審官東西三班院隸吏察戶部三司及司農事隸戶察刑部大理寺審刑院隸刑察兵)
(部武學隸兵察禮部太常寺隸禮察少府將作等隸工察)而天子重七爭臣之員忠
良得路自古以甚難(蔡襄詩當年流落丹心在自古忠賢得路難)慷慨敢言
如公者有幾(杜詩如公有幾人)偉高鶱於一鶚旋進直於二螭
方君聽既專思明目張膽而論報(唐韋思謙進御史大夫曰大丈夫當敢言)
(地當明目張膽以報天子)苟廟論不合豈持槖簪筆之可留去國有
榮觀風無斁(譙元傳元始四年選明達政事能班化風俗者八人為繡衣使者分行天下觀覽風)
(俗)且來自軒墀者必具知於上意而分任耳目者初無
間於外臺(謝夷吾傳第五倫薦夷吾曰尋功簡能為外臺之表)六轡先聲百城改
觀(賈琮傳琮為交州刺史升車褰惟百城聞風自然震竦)三山論譔姑有華原隰
之行四海具瞻將復正廟堂之位某短鳬難續(莊子鳬脛雖短)
(續之則憂鶴脛雖長斷之則悲羅隠啟道薄而魚腮易暴計疎而鳬脛難加)小鼠易窮愧此
身之飄飄(文選飄飄遠遊之士托身無人之鄉杜詩飄飄愧此身又我身本飄飄又飄飄何所似又)
(何異飄飄托此生)踵窮途之役役來為博士恍經韓愈之三年
(韓文三年博士冗不見治)脱自窶人謬得阮咸之五薦(霍光傳諸儒生多窶人子)
(阮咸字仲容山濤薦咸為吏部郎武帝不用詳見第二卷)蓋造物憐其久困(莊子偉哉夫造)
(物者)故諸公樂於相成復有二天來照半水雖更戍之已
迫在依歸而甚勤偶纏採薪之憂稍稽削牘之禮(原陟傳削)
(牘為疏注牘木簡也)守奥渫而晞白日遂少舒窮局之懷(王褎傳去卑辱)
(奥渫而升本朝注奥幽地渫汙也言蔽奥汙渫不章顯也)舍巖穴而附青雲尚可借
飛騰之勢(伯夷傳閭巷之人欲砥行立名者非附青雲之士惡能施於後世哉)
通交代徐教授
招諸生而來前徒勞駕說(韓文國子先生晨入太學招諸生立館下誨之曰吁子來)
(前法言仲尼駕說者也)賴君子之在後繼作主盟將拂開吾道之
光庶祛去昔時之陋緘魚有請秣馬無留(詩言秣其馬文選秣馬脂)
(車秣飼也)恭惟某官奮藻含章(易含章可貞柳文進於禮司奮藻含章)佩衡帶
矩太史公宜其有子能傳金匱之書(史記太史公既掌天官不治民有子)
(曰遷為太史令紬史記金匱石室之書)杜陵人自足名家不負草堂之句
(杜詩舍弟尚為蒼水使名家莫過杜陵人)再舉皆為魁士(吕氏春秋不疾學而能為魁士名人)
(者未之有也韓文名人魁士鮮不與善)一第徒以溷公(唐元結少不羈年十七始折節向學)
(天寶中舉進士禮部侍郎楊浚見其文曰一第混子耳有司得子是賴舉擢上第劉後村啟顧修名之方起何)
(一第之足云)少年合綰於銀黃(楊僕傳懷銀黃垂三組銀黃謂銀印黃綬文選蚤綰銀黃)
(夙昭名譽)能事乃落於朱墨(後周蘇綽始制文案程式朱出墨入及計帳戸籍之法陳後山)
(詩胡然落朱墨不坐致公侯洪平齋啟朱出墨入亦既勞止黃榜紫標其能幾何李梅亭啟舍對白抽黃之業)
(為出朱入墨之謀)思得英才而教育要知師道之尊嚴矧是濡
須素多俊傑龍虎榜頭之妙選(科舉記唐貞元八年陸贄主文試明水賦御溝)
(新柳詩榜中得人如賈棱陳羽歐陽詹李觀馮宿王涯李傳張季友劉遵古許季同韓愈李絳庾承宣元結胡)
(諒崔羣邢冊裴光輔萬當等皆天下孤俊偉傑之士時稱龍虎榜一統志焦蹈無為州人宋元豐中因禮部貢)
(院火别試蹈為第一)貂蟬門裏之貴游(漢儀惠文加金璫附蟬為文貂尾為飾謂之貂蟬詳)
(見前)壯觀鄉邦權輿學校在昔傳道而授業(韓文師者所以傳道授業)
(解惑也)或重來握節而剖符(左傳司馬握節以死高帝紀剖符封功臣)正恐遺
風之寂寥又得名流而振起斯文未墜為木鐸非天乎
所學既行上玉堂有日矣(揚雄傳歴金門上玉堂有日矣)某離竒多難
(鄒陽傳蟠木根柢輪囷離竒柳文離竒詰屈縮恧㠝岏)拓落一官讀書老矣而無
聞學問久焉而不講苔荒茅屋蚤欲賦於歸來(杜詩先生蚤賦)
(歸去來石田茅屋生蒼苔)瓜戍葵丘幸及時而受代聞公子之名已
舊告令尹之政必新深愧拙疎正祈全護一門自為師
友必有異聞百世以示子孫勿忘永好(王元之詩古人重交代子孫不)
(相忘詩非報也永以為好也)
賀顔中書
擢登鳳掖(唐龍朔中改中書舍人為鳳閣舍人)就直鼇扉天寵便蕃兼内
外絲綸之職地分清切冠左右簪槖之流本朝益尊在
野同慶恭惟某官閩山竒寶(閩山一名烏石山在福州去州一里)辟水倫
魁從古人中求之為天民先覺者以大學有用之道盡
障狂瀾(韓文迴狂瀾於既倒障百川而東之)當皇極無偏之時長驅熟路
復踐錦窩之署旋升金掌之班俱以大手筆之文章兼
此小玉堂之詞命(漢書注晉灼曰黃圖有大玉堂小玉堂殿此謂中書為小玉堂)豈特
盡風雷鼓舞之妙抑有資日月獻納之忠涣敷十行榮
佩兩印藥階苔砌驚逸思之湧泉(謝朓直中書省詩紅藥當階翻蒼苔依砌)
(上)霧閣雲窗承恩華而起草(徐彦伯贈劉舍人詩鳳池環禁林仙閣霧沈沈杜詩)
(晴窗檢點白雲篇淮南王傳召司馬相如等視草注草謂為文之藁草)書僮供簡札之不
暇藝臣識模範之有歸服在禁聮允穆僉論宜為帝誥
得常揚元白之全才(韓文穆宗嘗言王仲舒之文可思最宜為誥唐藝文傳序制冊則常)
(衮楊炎言詩則元稹白居易宋李迪薦鄭戢訓詞深雅有常揚風謝絳權知制誥文章曲雅有元白風陳讜啟)
(文宜為誥制可舉行)佇秉國鈞奮稷契䕫龍之遠業某久縻廩粟
行解戍瓜雖諸生未免於私嘲而要人每為之延譽冗
階可脱華閥有歸逖聞清除頓使懦立念奏記之不敏
(朱博傳文學儒吏時有奏記)顧嚮風而敢忘(儒林傳天下學士靡然嚮風矣晉戴邈傳仲尼)
(修禮興樂於洙泗之間天下學者靡然嚮風)窺鳳凰五色之文屬饜已久(左傳)
(屬饜而已)慰燕雀半生之願賀厦罙勤(杜詩桑麻深雨露燕雀半生成)
賀婁寺丞(按宋史婁機字彦發嘉興人乾道二年進士為祕書郎時太子始就外傅以機)
(兼資善堂小學教授隨事開明多所裨益遷太常丞仍兼資善)
清禁疏恩(韓詩還從清切禁再沐聖朝恩)奉常列職禮云禮云豈專於
用玉帛(禮樂志安上治民莫善於禮蓋嘉其敬意而不及其財賄故孔子曰禮云禮云玉帛云乎哉)
丞哉丞哉非止乎行文書(韓文丞位高而偪例以嫌不可否事文書行丞涉筆占位)
(署博陵崔斯立為丞於邑喟曰丞哉丞哉予不負丞而丞負予)必賴通明道德之儒乃
能洽暢神祇之意恭惟某官學傳聖後才出人先胸中
藏三萬軸之遺言(韓詩鄴侯家多書插架三萬軸東坡詩讀過牙籖三萬軸)筆下寫
五十絃之古調(漢志泰帝使素女鼓五十絃瑟而悲故止為二十五絃金之炎啟膏馥三萬軸)
(之牙籖曲調五十絃之古瑟史懽府致語筆下五十絃錦瑟胸中三萬軸牙籖)圓冠特立孰云
魯國之多儒(莊子魯哀公曰魯多儒士少為先生方者莊子曰魯少儒哀公曰舉魯國而儒服何)
(謂少乎莊子曰周聞之儒者冠圜冠者知天時履絇履者知地形綰佩玦者事至而斷君子有其道者未必為)
(其服也為其服者未必知其道也公固以為不然何不號於國中曰無此道而為此服者其罪死於是哀公號)
(之五日而魯國無敢儒服者獨有一丈夫儒服而立乎公門公即召而問以國事千轉萬變而不窮莊子曰以)
(魯國而儒者一人耳可謂多乎)壽杖給扶未許漢庭之用少(孔光傳賜太師靈壽)
(杖注靈壽木名似竹有枝節長七八尺圍三四寸自合杕制不須削治詩釋文樻即今靈夀也節中腫以扶老)
(李靖傳授特進就第加賜靈壽杖山谷詩殿内給扶鳴漢履螭頭簮筆見秦冠)來登鷺序能進
鯁言秘府仰賢望之高(風俗通秦周常以八月輶軒使採異代方言藏之祕府漢藝文)
(志諸子傳說皆充秘府劉歆書古文舊書藏於祕府伏而未發)善堂得師資之益(燕翼貽謀)
(錄大中祥符八年仁宗封壽春郡王以張士遜崔遵度為友講學之所為資善堂)結知宸扆擢
贊容臺訪黃鐘而衆樂和已洽聞於議論(後周論長孫紹遠為太常)
(廣召工人創制樂器土木絲竹各得其宜惟黃鐘不調紹遠每以為意嘗因朝退經韓使君佛寺前過浮屠三)
(層之上有鳴鐸焉忽聞其音雅合宫調取而配奏方始克諧唐李嗣真傳高宗時擢太常寺丞太常缺黃鐘不)
(能成嗣真居崇業里疑土中有之弗得其所道上逢一車有鐸聲甚厲嗣真曰宫聲也市以歸振於空地若有)
(應者掘之得鐘衆樂遂和)轉洪鈞而八荒壽行大究於施為某倦作
西遊幸嘗北面曲借齒牙之助(南史謝朓好奬人材會稽孔闓有才筆未為時)
(知孔珪嘗令草讓表以示朓朓嗟咏良久手自折簡薦之謂珪曰是子聲名未立無惜齒牙餘論羅隠啟言泉)
(晚浹未忘淘灑之功譚柄時迴别借齒牙之助洪适啟齒牙借譽每叼華衮之褎羽翮問程有待洪鈞之播方)
(秋崖啟微如腹背之毛亦沾齒牙之論)遂令羽翮之生(王尊傳羽翮不修則不可以致千里)
(中山王傳羽翮飛肉班固傳進有羽翮奮翔之用又實羽翮之美用非徒腹背之毛蘇武報李陵書使入湯之)
(禽復假毛羽趙壹傳所好則鑚皮而出其毛羽陸士衡集使枯朽之條更與秋蘭垂芳陸沈之羽復與翔鴻撫)
(翼唐文粹生其毛羽長其光價柳文假以羽翮偶之鶱騰又脱鱗介生羽翼又插羽翼生風濤劉賓客集表而)
(出之為生羽翼駱賓王詩倏忽摶風生羽翼杜詩念君惜羽翼韋應物詩誰當假毛羽雲路相追隨東坡啟特)
(借齒牙曲成羽翼)忽聞顯除頓使懦立成弟子為博士久切依
歸(孔光傳會門下諸生講問欵難舉大義云其弟子多成就為博士大夫者詳見第六卷)起客館
延賢人終煩料理(王獻之傳獻之為桓温車騎參軍温謂曰卿在府久比當相料理詳見前)
其為開懌莫罄占陳
賀韓安撫(宋江東安撫司治在建康府)
輟自計部(戶部曰計部亦曰計省晉安平王孚傳魏文帝置度支尚書專掌軍國之計)易畀
帥權天上隆名已近三臺之日月(權德輿祕書省壁記魏晉之際秘書與中)
(書或分或合故云職近日月宜居在三臺上丞郎之任與南宫相亞王肅論祕書表青龍中議祕書丞郎與博)
(士議論同職近日月宜在三臺上祕書丞郎儀宜比尚書郎侍御史今侍御史乘犢車奏事用尺一祕書丞郎)
(乘鹿車猶用尺奏恐非陛下崇儒之本意會要諸路安撫以直祕閣以上充掌)淮邊巨鎮實雄
九郡之山川(淮南西路廬壽等凡九州)建令聿新提封罙廣恭惟某官
氣岸高雅量陂宏深九千里上絶於雲霓彯彯壯翼
四十圍寒通於霜雪挺挺貞姿(杜詩霜皮澑雨四十圍又雲來氣接巫峽長月)
(出寒通雪山白)籍甚最聲洽於聰聽嶺以南舍棠方綠江之東
倉粟又紅升延閣之班以領轉輸借列卿之尊而總饟
饋胡中召之弗就惟外勞之是宣方聞駒轡之及郊又
被麟符而分閫(隋樊子蓋傳為河東内史文帝命留守東都曰社稷大事終以委公凡可施行)
(不拘形迹今為公别造玉麟符以代銅虎比之蕭何寇恂云杜詩分閫救世用賢豪)帝亦念驅馳
之久備見長才公其當屏翰之雄庶觀遠略父老毋煩
於瞻悵土疆復在於按臨大府肇開殊邦震竦云是軍
中一韓之後(宋名臣言行錄軍中有一韓西賊聞之心膽寒軍中有一范西賊聞之驚破膽)足
當淝口萬師之強隱然金湯照乎草木使邊民高枕而
卧宜天子側席以思(文選側席求賢不遺幽賤)高牙大纛未足為公
榮喜家風之故在(歐陽公盡錦堂記高牙大纛不足為公榮桓圭衮冕不足為公貴)玄
衮赤舄入趨於王覲知相業之有傳(詩王錫韓侯玄衮赤舄杜祐碑玄衮)
(赤舄在帝左右)某初匪師模久兹客食守奥㝔而晞白日方切
照臨(漢書叙傳守㝔奥之熒燭未仰天庭而睹白日也注爾雅東南隅謂之㝔西南隅謂之奥柳文守㝔)
(奥者忽仰晞於白日負泥塗者遂自濯於清源)哀窮涸而轉清波遽蒙援引(韓文)
(大江之濆有怪物焉其窮涸不能致乎水為獱獺之笑者蓋十八九矣聊試仰首以鳴號焉庸詎知有力者不)
(哀其窮而轉之清波乎駱賓王集出籠窮短翮委轍涸枯鱗又涸鱗濡沫常觖望於鯨波決羽槍榆頗思遷於)
(鶯樹劉長卿詩恩波自解惜枯鱗李處全啟涸如轍鮒之揚鬛瘠甚轅駒之驤首)既千載之見
遇(文選特達而相知者千載之一遇)忽二天之寖遙雖難忘戀軒之情
(文選棄席思君帷疲馬戀君軒李白集辭違積年伏戀軒屏又天馬歌天馬奔戀君軒矯躍驚鴻浮雲飜)其
敢廢賀厦之禮惠沾丹鼎幸已令鷄犬之皆僊(列僊傳淮南王)
(臨僊去餘藥鼎在庭中鷄犬䑛啄之皆得飛去王建詩人間雞犬同時去遙聽仙歌隔水烟鄭昭先啟鳳鸞高)
(舉試觀君子之逢辰雞犬俱仙尚覬賢人之引類方秋崖啟砥鼎餘五色之丹曾羨淮南之雞犬棄車下千金)
(之骨不幾冀北之駑駘)誠寓素書悵莫與牛馬之下走(古詩中有尺素書司)
(馬遷傳太史公牛馬走注自謙言牛馬之僕蕭望之傳下走庶幾願竭區區注下走僕役也又下走將歸延陵)
(之皋文選辟書始下下走為首)永言傾嚮未易占陳
鄧漕到任謝五府
抗章請外自知無補於周行仗節行邊猶恐有孤於造
化拜恩特達撫已凌兢伏念某生自窮陬際於明世小
器乏準繩之用凡材怯斤斧之加蚤竊吹於朝紳俄受
知於帝扆擢居風憲思明目張膽以報君(宋王舉正論張堯佐狄青)
(事不從請改言職上稱其得風憲體)初乏辰猷惟直情徑行而忤主(詩遠猶辰)
(告)騎省洊司於言職(百官志門下省左散騎常侍二人正三品下掌規諷過失侍從顧問)
(中書省右散騎常侍二人白居易行歸登制近侍之制騎省為貴備顧問應對之選列言語侍從之臣周必大)
(賀何大諫啟演誥鳳池升班騎省陳讜賀林司諫啟親擢鴻儒晉登騎省)虎闈參與於講寮
(周禮師氏以三德教國子居虎門之左文選入虎闈而齒冑注虎闈教國子之學所也宣室志王融以國子監)
(為虎闈)進石坳和墨之班續金匱汗青之典一時華選小
已堪難(王文公集小巳知難於上稱朱輅啟言念大鈞之造曲矜小已之私)進有維谷之
憂退作歸田之計何期誤渥遂及庸流論譔三山覺光
華之有遠澄清二路信責任之匪輕矧桀驁之敵在旁
而凋瘵之民未復嚴為備禦寬作撫摩是必有將指之
材斯不負臨遣之意愧兹忝冒亶有夤緣(杜詩萍汎若夤緣又君看)
(鄭谷去夤綠韓詩青壁無路難夤緣)此蓋伏遇某官社稷忠謀朝廷偉望
用人傑籌帷幄共成可大之勲居台相總權衡一本至
公之道輔贊彌縫而藏諸用(唐書杜房贊丞相所以代天者也輔相彌縫而藏諸)
(用使斯人由而不知非明哲曷臻是哉方秋崖賀史督相啟輔贊彌綸藏諸用惟恐衮衣之歸發縱指示著其)
(功願決籌帷之勝)包涵徧覆而無所殊遂令去國之蹤亦玷觀
風之選某敢不堅持素節祗服清箴分天子耳目之司何
拘内外(隋文帝紀詔民間情偽誠欲備聞已詔使人所在振恤分路揚鑣將徧四海必令為联耳目)
依大臣股肱之力尚保初終
謝侍從臺諫(自注亦代鄧漕)
立右陛以記言難汙清貫(晉書文苑傳駕彼詞人共流清貫柳文累歴清貫茂著名)
(節顧況集驟居清貫)行邊臺而將指更冒優恩竊自揆量若為膺
荷伏念某戇愚自用黠淺寡聞(黠下八切韻會慧也桓温謂顧愷之體中癡黠)
(各半山谷詩小黠大癡螳捕蟬)三十年孤於外官誰為知己(終軍傳孤於外官)
六百石出於上命敢不盡言積仇怨而浸深蒙眷簡之
特達置之四諫則堪嗤於汲直(宋慶歷中厭天下久敝選用歐陽修余靖蔡襄)
(王素為諫官號曰四諫詳見第十七卷賈捐之傳置之爭臣則汲直注汲黯方直故世謂之汲直文選汲長孺)
(之正直陳讜啟願追本朝四諫之風即繼南朝三相之武余崇龜啟寢淮南之謀共推汲直作商家之輔必在)
(尹躬)列在二史則有愧於遷良(西京雜記司馬遷發憤作史記百三十篇先達稱為)
(良史之材司馬遷傳劉向揚雄博極羣書皆稱遷有良史之材司馬索隠班固贊比良遷董兼麗雲卿)俯
仰昧桔橰之相隨(莊子子不見桔橰者乎引之則俯捨之則仰彼人所引非引人者也故俯)
(仰而不得罪於人)進退懼蒺藜之非據(易困于石據于蒺藜)宜從遠屏猶
得顯除濡須水之要津觀風有耀蓬萊山之秘府列職
為高凡此僥踰知所歸嚮此蓋伏遇其官受天間氣(玉堂)
(遺範韓弘制天毓間氣時推上材楊矩行韓建制星緯炳靈山河間氣楊巨源詩間氣登三事又廟謨膺間氣)
(劉長卿詩間氣生真宰又大材生間氣王文公集受天間氣為世元龜)與日爭光(淮南子離騷蟬)
(蜕於濁穢之中以浮游塵埃之外皭然而不滓推此志也雖與日月爭光可也王荆公詩意氣與日爭光輝)
論議法座之前洞明國是(桓温傳楚莊王問孫叔敖曰寡人未得所以為國是也叔)
(敖曰國之有是衆所惡也恐王不能定也王曰不定獨在君亦在臣乎對曰君驕士曰士非我無從富貴士驕)
(君曰君非士無從安存人君或至失國而不悟士或至飢寒而不進君臣不合則國是無從定矣莊王曰善願)
(相國與諸大夫共定國是也)扈從屬車之後益聳民瞻挈善類以同
升軫危蹤之獨去曲加奬飾復玷使令某敢不持守益
堅激昂匪懈方此整駒騏之駕少效微勞幸嘗厠鴛鷺
之行尚依餘庇有懷戴荷罔究輸陳
橘山四六卷五
