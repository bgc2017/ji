橘山四六卷十七宋李廷忠撰
明孫雲翼注
賀董正言
紫渙對敭青蒲伏奏薄外郡戀禁闥初無汲長孺之褊
心繇中秘登諫垣自是元微之之故步(舊唐書元稹傳稹字微之十五)
(兩經擢第二十四授秘書省校書郎二十八應制舉登第者十八人稹為第一除右拾遺稹性鋒銳見事風生)
(既居諫垣不欲碌碌自滯事無不言)俗皆趨競所以奬退靜之士朝方清
明而能容謇諤之言允協僉謀奚待次舉恭惟某官至
寶不琢大音希聲(揚雄傳大味必淡大音必希)謂千載間生得之為
甚難故一歲屢遷用之如不及粤從别省入覲都門籍
甚薦論固宜策要津之足(杜詩何不策高足先據要路津洪适啓早摘髭於上第宜)
(策足於要津李商隠啓心驚於急弦勁矢目斷於高足要津)廉於進取獨願分遐嶠
之符帝席遂為之前廷紳無出其右便蕃晉寵奮迅周
行下博士之帷明制禮相因之本(董仲舒傳孝景時為博士下帷講讀弟子)
(傳以久次相授業或莫見其面蓋三年不窺園其精如此)直太史之筆得書法不隠
之傳(左傳董狐古之良史也書法不隠)朝游麟臺暮直騎省蓋上欲神
明其耳目(元稹楊汝士授右補闕勅朕聞衮職有闕仲山甫補之蓋所以節宣天子之嗜欲而彌縫)
(其不至也我國家設司諫署以神明其耳目凡在兹選實難其人)惟公能忠藎乎腹心
縱壑遇風既云得路回天轉日何憚極言羣憸蓄縮以
避鋒萬彙伸舒而吐氣號慶歷之四諫在君子何黨乎
(宋慶歷初歐陽脩余靖王素俱除諫官蔡襄以詩賀曰御筆新除三諫官喧然朝野競相懽當年流落丹心在)
(自古忠賢得路難必有謀猷裨帝右直須風采動朝端世間萬事俱塵土留取功名久遠看三人以詩聞亦除)
(諫官時稱四諫)進嘉祐之五規知中國有相矣(司馬溫公嘉祐中上三劄五規)
(五規謂相業惜時遠謀重微務實)某干名素拙涉數多竒棄關傳以西
游志無所就(漢書終軍初從濟南當詣博士入關吏與軍繻問以此何為吏曰為復傳還當以合)
(符軍曰大丈夫西遊終不復還棄繻去後軍為謁者使行郡國建節東出關關吏識之曰此前棄繻生也)排
國門而東出氣或未降(韓文排國門而東出兮慨余行之舒舒)誤蒙題坐
之招姑作代耕之計逖聞綸綍起振衣裳公道由此開
張善類得其憑藉同年進士堪悲隴右之賤貧厚禄故
人胡忍杜陵之斷絶頌言不敏悅慕惟廑
賀趙提舉
護萬庾以建臺肅奉先庚之令(文選位登萬庾積易巽九五先庚三日後庚三)
(日)辱一言而題座慙非典午之材(庾信哀江南賦出蘭池而典午韓詩長慙)
(典午非材職曰集昔徵從典午)方以身受察而受容(韓文受容受察不復進謝)宜於
禮必誠而必敬恭惟某官作周強屏(左傳文武成康共建母弟以藩屏周)
(詩大邦為屏)為漢粲親(漢書骨肉之親粲而弗殊注粲明也殊絶也當明於仁恩而不離絶也)
雄陣先登壯矣文詞之筆脩程莫禦富哉事業之機雖
半天下皆信厚之賢惟重湖間稱治平之最千樹之花
近聯於棠舍五馬之驄兼駕於星軺(杜詩使君五馬一馬驄)肆疇
歛散之庸(宋景祐中置提舉常平倉一員操常平歛散之法詳見前)就畀光華之節
且武昌據上流之要而常平乏積歲之儲一遇不登四
顧無策十萬緡見還於糴本實荷聖恩(玉海建炎三年追還糴本)百
千艘来自於稔鄉少蘇民瘵俾隣壤通融而相濟在使
天廣大之焉依明指班行懽聲翔舞由一州廉一道治
所不遺為三公應三台時焉有待某事賢惟舊覿德寖
賖昔領縣同嘗辱緹屏之臨照今居州貳又勤濡轡之
澄清疊此幸榮芘其孤拙魏侯有故吏未遑脩避席之
恭(史記魏其傳魏其矦為壽獨故人避席耳餘半膝席灌夫不悦)荆州遇明公其敢廢
作牋之慶
遠迎宋提刑
暴公子直指之名聳聞已久岑長史緩步之計取芘何
多(杜甫寄岑長史參詩高岑殊緩步沈鮑得同行)仰巍巍二天之所臨實寥寥
千載而後遇恭惟某官韻高物表名滿世間(孫僅贈种放詩二十)
(高名滿世間)雙鳬舄之真僊風流是似萬鵠袍之魁彦文藝
最優(隋唐間應舉人皆衣白衣公卿稱之曰白袍子試日紛紛引入院中謂銀袍鵠立)信由東
井之輝芒(文選岷精垂耀於東井)化作南溟之羽翮(莊子鵬之徙於南溟也水)
(擊三千里摶扶搖羊角而上九萬里)加孟軻以卿相之貴藐而視之起伊
尹於畎畆之中幡然改矣雖大才當今而誰舍然直道
自古以難行顧方涉太常之筆以贊修明又復懷會稽
之章而歸故里兩川之間觀風巳熟重湖之濱易地何
辭當干戈甫定之餘在桴鼓稀鳴之際(張敞傳枹鼓稀鳴市無偷盜董)
(宣傳枹鼓不鳴董少平徐陵書桴鼓不鳴隣境所通枹音浮擊鼓杖也楚國先賢傳祝良為洛陽令貴戚斂手)
(桴鼓稀鳴文選稀鳴桴於砥路)奉行漢詔之寬大能使周囹之空虚(文選)
(周公有空囹之隆)於斯盡君子之心福僅周於一路若其清天
下之志位合正於三階某退惟孱庸強自修飾笑競趨
之末俗甘孤寂於外官左琴右書昔安得字人之最(隋書)
(前園後圃從容丘壑之情左琴右書蕭散煙霞之境韓文公在谿堂公御琴瑟公在中流左詩右書)南山
北水今乃容司馬之閒在一介尸素之罔功何二臺薦
墨之有味(方秋崖啓剡馳雄墨紳佩雌黃)来司臬事(尚書汝陳時臬事)復值仁
公傾耳條教之頒引頸軒輶之至光輝君命豈惟專督
捕之權精白吏心儻可備察廉之數共為舞躍曷究編
摩
賀劉給事
對敭昕陛擢正夕闈疇咨已試之能直聲素著塗歸不
便之詔忠力彌宣天為回聰地亦改觀恭惟某官有材
不世非器可名專儒學以為之宗一門鼎列(師丹傳丹經學為世)
(儒宗柳文丈人以文律通流當世叔仲鼎列)登春官而居其甲千里壯行稍
厭承明之廬自詭皇華之節帝惜其去公遄以歸振起
朝綱君正而百官正參平國論賢和而萬物和凡琴治
更張之功由槖英獻納之益乃至執二敕而不下(唐薛存誠)
(為給事中瓊林庫廣籍工徒又神策軍與咸陽尉袁儋不平誣奏之儋被罸二敇皆執不下憲宗悅遣使勞之)
讀三墳而在前昔號兼司今稱特拜此當宁眷倚之尤
重顧若時登庸之可稽行矣造庭繼兹賀野(世說楊綰久積公輔)
(之望及大拜詔下朝野相賀)某久違牆仞遠戍江干頗記俊遊曾共
賦御溝之柳(科舉記唐貞元八年陸贄主司試御溝新柳詩劉禹錫詩御溝新柳色)逖聞
顯渥還再瞻禁闥之花(霍光傳出入禁闥二十餘年)忝預年盟喜忘
宵寐方將窺功名於不朽(左傳太上有立德其次有立功其次有立言雖久不廢此)
(之謂不朽)豈徒竊光耀以自榮勿於公朝而植私恩故須駁
奏然以大人而勤小物或在甄收繭素所陳衷赤未究
謝李制帥舉陞陟
十乘啓行妄作龍門之想一言題坐榮踰麟筆之褒謂
屬部久託於澄清而推賢貴及於寒素既無蚍蜉蟻子
之援(韓文當其圍守時外無蚍蜉蟻子之援所欲忠者國與主耳李劉啓家故一寒無蚍蜉蟻子之援官)
(仍獨冷有驪駒狗曲之譏)况在塵埃泥滓之中(杜詩兀兀遂至今忍為塵埃沒又吾獨何)
(為在泥滓)得於心知特以事舉(文王世子或以德進或以事舉或以言揚)出隻手
而甚易動羣目以皆驚此道蕭瑟者幾年何意光明於
今日第慚濫吹弗稱華褒如某者翰羽非強骨體不媚
(虞翻别傳翻放棄南方自恨疏節骨體不媚犯上獲罪當長没海隅)思古人靜俟之義(蔡邕)
(傳静以俟命不斁不渝韓文聊固守以静俟誠不及古之人兮其焉悲)忘世俗競趨之心
寒女之乏杼機難施巧妙農夫之勤穮蓘粗免饉饑(左傳)
(譬如農夫是穮是蓘必有豐年穮芸也壅苗為蓘)在天一涯分地千里豈容江
州司馬獨從容山水之間每與皇華使車共馳驅原隰
之上問民疾苦察吏奸媮(媮說文巧黠也賈山至言媮合苟容)軍輸免於
稽逋酒𣙜為之增羨慮云一得技有五窮誤兩臺之賞
音汚公朝之薦牘固知依暘谷之日近地先春(淮南子日出於)
(暘谷入于咸池)豈如出泰山之雲崇朝徧雨遂令槁質併有榮
光匪特望寸進而資巨力之扶抑且得片語以為終身
之託亦足以立敢昧所歸兹蓋伏遇某官清明如神謙
尊自牧(易謙尊而光又謙謙君子卑以自牧也)為喉舌保天子德既顯於
朝儀(詩保兹天子生仲山甫又王命仲山甫式是百辟纘戎祖考王躬是保又出納王命王之喉舌賦政)
(于外四方爰發)以鈇鉞鎮河陽禮尤先於拔士(韓文大夫烏公以鈇鉞鎮河陽)
(三月以石生為才以禮為羅羅而致之幕下又東都雖多士朝取一人焉拔其尤暮取一人焉拔其尤)凡
一介善之可取雖三吐餐而不辭蓋將植輔相之基所
以廣匠師之蓄方衮繡歸公之速猶網羅在野之遺致
兹莩孱(莩說文草也沈隠侯集臣以莩孱初無秀業莩亦草也)亦蒙甄異遭逢若
此銜戴謂何某敢不刻勵自脩糜捐上報(元后傳當殺身糜骨)升
堂而未入室固弗如二三子之賢㰱血而預捧盤必不
在十九人之後(史記平原君傳毛遂捧銅盤而進之楚王曰王當㰱血定從次者吾君次者遂)
(遂定從於殿上毛遂左手持盤血而右手招十九人曰公等相與㰱此血于堂下公等錄錄所謂因人成事者也)
過斯以往未識所裁
賀劉制帥
借重槖英控上流而作屏加崇閫制連兩道以宣威照
臨如在於軾前名字合通於鈴下(李商隠啓神氣雖索於大巫名字願聞於)
(下客)恭惟某官以六學之粹為四蜀之英雪山嵯峨養成
古柏之操(雪山在威州保寧縣西南積雪不消杜詩公来雪山重公去雪山輕又古柏行孔明廟前)
(有老柏柯如青銅根如石)錦江浩渺演作秋濤之文(益州志成都織錦既成濯於江)
(水其文分明勝於初成水經注濯以他江則錦色弱矣遂命之為錦江也杜詩錦江春色逐人来又錦江春色)
(来天地陸機傳贊機文喻海韞蓬山而育蕪岳藻如江濯美景而增絢皇甫湜祭柳宗元文肆意文章秋濤瑞)
(錦詳見前)来登僊洲有開儁路更出迭入中外徧揚(杜牧行崔璪制)
(揚歴中外)特立獨行險夷一致(歐陽脩晝錦堂記勤勞王家險夷一節)當其冠
豸角立螭頭而奮忠謇之舌(杜詩奮舌動天意)至於批龍鱗蹋
虎尾而忘顧忌之懷身危而國步安論定而公道復繡
幢玉節但知東井之天高寶締鴻名更覺西清之地峻
人方歌羊叔子峴山之惠政(晉書羊祜傳祜字叔子守襄陽樂山水每風景必造)
(峴山置酒言詠終日既薨百姓於祜遊憩之所建碑立廟歲時享祭望其碑者莫不流涕因名為墮淚碑峴山)
(在襄陽郡東南三里歐陽脩記峴山臨漢上望之隠然蓋諸山之小者而其名特著於荆州蓋羊祜以其仁杜)
(預以其功)帝復念葛武侯荆州之遺黎自堅城破敵之餘久
勤經理而長江設險之所尤重蕃宣(吳錄魏文帝至廣陵臨江觀兵有渡)
(江之志見波濤洶湧歎曰嗟乎固天所以隔南北也南史隋師將濟江孔範奏曰長江天塹古来限隔虜軍豈)
(能飛渡方輿勝覽長江千里險過金湯)况新府之肇開奄舊封而兼總兩
邦之民奚必争公於境上二天之化固知隨處而春同
條教不出乎詩書之間號令自行於鈇鉞之外仍資尹
正盡護戎行昔周公召公成分陜之功有賢克繼(家語五年)
(而分陜周公左召公右又分陜而進所以事蚤濟陶侃傳望隆分陜文選賢牧分陜又地埒分陜唐盧渙為陜)
(州刺史嚴毅之聲聞於關内開元二十四年帝西還次陜喜其善政題贊於廳事曰專城之望分陜之雄心惟)
(惠愛性實謙沖)今遼人夏人謹開邊之戒入相可期(司馬溫公神道碑公)
(相遼人戒其邊吏曰中國相司馬矣謹無生事開邊隙)某濫矣第名闇於機事家
雖寓都畿之地名不挂通人之門惟老氣骯髒而未降
(岑參詩子雖軀幹小老氣横九州趙壹傳伊優北堂上骯髒倚門邊骯髒音亢葬高亢悻直之意)宜蹇
步蹣跚而不進别乘一傳難追跨黃鵠之遊(黃鵠山在武昌江夏)
(一名黃鶴山庾信賦帆落黃鵠之浦)聊伴雙旌閒詠採白蘋之曲(唐柳渾為吳興)
(太守有江南曲云汀洲採白蘋日落江南春韓詩傍砌看紅藥巡池詠白蘋又已知奏課當徵拜那復淹留詠)
(白蘋)豈容無事而食故須少效其愚參翊綱維助培基本
兩臺由是刮目(江表傳魯肅過吕蒙言議撫蒙背曰今者學識英略非復吳下阿蒙蒙曰士别)
(三日即當刮目相待大兄今諭一何稱穰侯乎)公車至於交章(劉向傳章交公車人滿北軍)
今又得先生長者而依歸真所謂稀世殊常之會遇願
加磨淬仰副鞭驅表帥其州為方伯之尊有華益遠趨
走之吏自長史而下取芘何多(韓文有地數百里趨走之吏自長史司馬以下)
(數十人其禄足以仁其三族及其朋友故舊)其為欣愉莫可云喻
謝趙倉使舉陞陟
辱天子之使親布上恩過海沂之邦猥收下乘俾有晉
陞之序借為賁飾之辭然雖至公寧弗自愧如某者林
邊塌翅(李太白集塌翅瑶島空留别名)石上枯根甘為寂寞之遊恥作
趦趄之進雖居官而不治惟奉法以自脩長沙令妄欲
綴鴛鷺之班固知無分香山老乃得乘箳篂之駕誰曰
非宜(香山在洛都龍門白居易晚年自稱香山居士言以儒教飾其身佛教治其心道教養其壽互見前)
豈徒分嘯咏於南樓北榭之間抑用助勸課於西陌東
阡之上(成帝紀其令二千石勉勸農桑出入阡陌勤勞来之召信臣傳躬耕勸農出入阡陌注南北曰)
(阡東西曰陌)庾粟以時而斂散泉貨務權其重輕寅奉常平
之規粗殫不肖之力近而兩臺之論薦遠則二天之照
知方紆循行之車亦騰剡上之牘出於特達識所依歸
兹蓋伏遇某官藩屏王家楷模士類(黨錮傳天下模楷李元禮)以神
明之胄發神明之政(左傳與其神明之後也度尚傳明于摘發姦非吏人謂之神明公孫)
(穆傳穆遷弘農令界内有蝗蟲食稼百姓惶懼穆乃設壇請以身禱於是暴雨蝗蟲自銷百姓稱曰神明)以
禮樂之英增禮樂之華(漢書叙傳河間賢明禮樂是脩為漢宗英詩序皇皇者華君遣)
(使臣也送之以禮樂言遠而有光華也)既加惠於遠民乃克勤於小物(尚書)
(惟公懋德克勤小物)清濁判矣應不為爨下之桐(蔡邕傳吳人有燒桐以爨者邕)
(聞火烈之聲知其良材因請而裁為琴果有美音而其尾猶焦時人名曰焦尾琴韓詩遇賞還同爨下餘白詩)
(馬因回首雖增價桐遇知音已半焦駱賓王啓聽清音於爨餘枯桐發響收夜光于玄璧怪石騰輝劉禹錫啓)
(六翮方鍛思重託於扶搖孤桐半焦冀見收於煨燼)左右芼之猶且及水中之荇
(詩參差荇菜左右芼之禮記内則注芼謂菜釀疏云用菜雜肉為羹韓詩彼微水中荇尚煩左右芼)昔嘗
察之於按縣之日今復信之於佐郡之時有是僥踰奚
其稱塞某敢不力行所學躬服斯言華衮一褒已切窮
途之感(杜詩窮途愧知己)洪鈞再轉尚希翹館之歸過此以還
未知所措
賀俞侍郎
即家召拜(漢書宣帝紀即拜酒泉太守辛武賢為破羌將軍龔勝傳即拜勝為講學祭酒注就其家)
(而拜之)進位論思小宰次太宰之班冠於紫槖(周禮天官太宰之職)
(掌建邦之六典以佐王治邦國宋制吏部古之天官而侍郎即小宰之職)内史兼外史之職
本是青氊(周禮内史掌書王命外史掌書外令即宋直史館官)寵數疊頒輿情胥
穆恭惟某官文博而約氣直以和蚤負褎然之聲名著
為富有之事業仰昌黎之北斗學者所宗起安石於東
山蒼生何幸雖孤芳忌於皎潔而大明難以蔽欺合儀
禁庭均福寰海闢公門桃李之逕悉入品題撫掖垣梧
竹之隂重来潤色(杜詩掖垣竹埤梧十尋王荆公詩討論潤色今為美)游揚共二
之命載裒襲六之書直筆固存清銜是稱且獻納何拘
於日月蓋依乘已廹於風雲嗣有褒恩進參坐論(考工記坐)
(而論道謂之三公)某心傾燕厦身墮鸚洲(時倅武昌)公遄歸衮衣兮
彌增抃躍我方外司馬也正賴挈提(張耳傳左提右挈注提挈言相扶持)
回梁知縣
羣山傑觀嘗參五鳳之游(說文五鳳五方神鳥東方曰發明南方曰焦明西方曰鷫)
(鸘北方曰幽昌中央曰鳳凰禽經青鳳謂之鶡赤鳳謂之鶉黃鳳謂之鸞白鳳謂之鷫紫鳳謂之鷟王子年拾)
(遺記少吴時有五鳳隨方之色集於帝庭李詩隠隠五鳳樓宋梁周翰五鳳樓賦五鳳翹翼若鵬運風雙龍蟠)
(首若鼇戴宫會要西京大内南面三門南曰五鳳樓)雋水名城忽覩雙鳬之集(唐志)
(雋州屬越雋郡有越水雋水)咸謂同寮之君子孰如貳政之故人恭
惟某官繼言語侍從之英(班固西都賦言語侍從之臣若司馬相如虞丘壽王東方)
(朔枚臯王褒劉向之屬)擅文采風流之懿(杜詩英雄割據雖巳矣文采風流今尚存)凡
小施於方略能自致於勲名克贊泉府之謀遂通天朝
之籍勉存吏格式顯民庸利刃一揮知錯節盤根之立
解鳴絃再續想引商流羽之彌高不須躬倥偬之勞巳
見奏熙平之最佇来徵召入備論思某久闊趨風每廑
仰斗(周必大啓久廑仰斗未快披雲)頗記坐氊之冷肯分隣壁之光僕
方冒昧以佐州公尚回翔於製邑高情特異華翰先臨
千里之足跫然曷勝至喜(莊子逃虚空者聞人足音跫然而喜矣)十年之
夢恍若尚得細論
回交代趙倅
漢懲秦孤建宗藩之上佐(漢書諸侯王表漢興之初海内新定同姓寡少懲戒亡秦)
(孤立之敗於是剖裂疆土立二等之爵功臣侯者百有餘邑尊王子弟大啓九國職源别駕長史司馬通謂之)
(上佐)魯班鄭後知賢路之久妨(左傳魯以周班後鄭鄭人怒請師于齊)驚五
采垂雲之光乘千里好風而至恭惟某官學醇乎古行
茂於時以天孫之文章題俊科(天文志織女天孫女也東坡詩天孫為織雲錦)
(裳)以王家之禮樂飾吏治哦詩讀書於松竹之下厥問
既休鳴珂曳履於日月之邊所施乃暢胡為小却来此
平分謂郡無正守資通守之良(楊誠齋詩太守九秋露通守三春風太守鏡照)
(膽通守淵含空)故朝以同姓代庶姓之賤芟夷荒穢蘇折困酲
俾鵠山鸚洲俱為之增明雖榆塞柳營亦至於借重宰
相材也渠容留滯於荆州天子異焉即見會朝於魏闕
(司馬相如傳其遺札書言封禪事所忠奏焉天子異之)某枉生長帝王之里(杜詩無錢)
(居帝里)慚造請公卿之門(張湯傳其造請諸公不避寒暑是以湯雖文深意忌不專平然)
(得此聲譽)遠屏重湖奄經載歲無功關決將投傳而去之有
懷交承兹聞音而喜矣締結芝蘭之好掩遮糠粃之蹤
(世說簸之揚之糠粃在前六一居士詩後功掩前羞)所望高風自振薄俗且吏隠
少公事顧安用於告新惟家藏有素書尚相期於傳遠
(李詩家有圯橋書)其諸悃愊(劉向傳發憤悃愊注悃誠也愊緻密也)未究編摩
賀尤提舉
八俊揚鑣莫重庾臺之選(漢順帝紀漢安元年詔遣八使分行州部班宣風化舉劾)
(臧否皆選素有威名者同時俱拜天下號曰八俊)六雄濫吹唯便厦屋之依矧
是藍田受㕓之民(李梅亭啟頃作㕓氓正出藍田老槐之下兹為幕客詎忘豐水有汜之仁)
復為皇華巡筦之吏疊此榮耀越於輩倫恭惟某官綽
綽乎材淵淵其學自星履步九霄之上積有垂芳與雪
袍角一日之長屢聞得雋(詩麻衣如雪唐士子入試皆著白衣故有白衣子何太紛)
(紛之語宋時亦然冉居常詩粉袍切勿笑冬烘且踏燒殘鼠尾蹤宋白詩風騷墮地欲成塵春鎖南宫入試頻)
(三百俊才衣似雪可憐無箇解詩人王元之詩麻衣皎皎光如雪一一重瞳親鑒别左傳凡師得雋曰克唐制)
(甲科得雋)然文饒不屑於名第(李德裕字文饒少力於學既冠卓犖有大節不喜與諸生)
(試有司以蔭補校書郎詳見前)而玄成豈負於遺經持此致君足可傳
世種桃李分風月蓋巳試又試而績愈彰(李詩舉邑樹桃李垂隂亦)
(清芬)詠袴襦飫餱糧故可予即予而惠彌廣爰畀常平之
節用培益下之基(易損上益下民悅無疆)甫看及境以張旜(儀禮使者)
(及境張旜)頓覺如春之應律且阜通山海管晏可復許乎使
訏謨廟堂伊吕無以過也(董仲舒傳贊劉向稱董仲舒有王佐之才雖伊吕無以加)
(管晏之屬伯者之佐殆不及也)某静言與梓遺愛在棠傾耳南牆猶記
吟哦之妙(韓昌黎藍田縣丞廳壁記庭有老槐四行南牆鉅竹千挺儼立若相持水㶁㶁循除鳴斯)
(立痛掃溉對樹二松日哦其間)系心東閣自憐蹤跡之疎孤于外官晚
乃别乘何期兩地之遭際載睹二天之照臨雖駸駸畢
戍之期尚栗栗空餐之懼(歐文積愧空餐)益殫末力或取殊知
欽奉寬條未遑持版以拜刺史幸逃公憲敢希設酒以
飲故人企德未深臨文罔喻
賀趙大卿兼戶侍
趨覲清光(晁錯傳莫能望陛下清光)駢膺異渥歸班月寺知久護餉
之有勞進職地官使真持荷而無愧姑煩兼組巳愜羣
紳恭惟某官胄出於天學造乎古勁貞之節嚴霜不凋
(唐李渤勁正不顧患李德裕傳松柏之為木孤生勁物無所因依張說集松柏青青不受令於霜雪)忠藎
之心皎日可照(李洞詩白日貫忠貞)方荆襄之戍未解唯庚癸之
呼是憂肆疇九列之英式遄六路之寄覈伍伍符虚籍
之弊(馮唐傳尺籍伍符注伍符軍士什伍相保之符也)累萬萬錢朽貫之儲(貢禹)
(傳都内之錢貫朽而不可較)公能為人所至難人謂召公其巳晚夕
升金掌朝引玉珂(杜詩興在驪駒白玉珂劉褘之詩梁驂整玉珂)理財正辭率
不外原清之道遭時建策宜莫先經遠之圖宗祏賴以
安強(祏宗廟主)夷裔聞之畏服由斯柄用孰不具瞻某受清
門特達之知竊大厦高明之芘永懷銜結忽聽褒除拘
牘制之孔嚴控賀衷而弗敏論思多暇柬眷方隆祈厚
輔於沖襟(王勃集沖襟眇識人多江漢之靈麗藻華文代有雲泉之氣裴度詩祇事見沖襟顧雲啓)
(切將陋唱再黷沖襟)庸丕昭於偉業
遠迎李運使
易乘漢傳(漢書乘傳詣洛陽)晉直堯章(宋熙寧間建煥章閣藏真宗御製詔略曰載稽)
(帝世之隆無若堯章之煥)使部重臨猶想故家之遺愛藩條兼總自
知别駕之無功所幸相遭以廉得察(周禮以六計弊羣吏之治一曰廉善)
(二曰廉能三曰廉敬四曰廉正五曰廉治六曰廉辨)恭惟某官耀名於世儲祐自
天四蜀山川萃作名門之秀三蘇父子復推後學之宗
凡兹廣内之所儲盡是平生之已見藜燈甫續菲錦遽
成(詩萋兮菲兮成是貝錦彼譖人者亦已太甚)蓋孤芳忌皎潔之姿乃斜飛
取回旋之勢叱卭郲之馭而乘險阪忠則不渝(叱馭巳見卭郲)
(山在合黎州一名卭筰山蓋卭人筰人界其道至險有長嶺弄棟八渡之難楊母閣之峻宋李燾詩卭郲古道)
(驚險絶我行更遭連日雪縱觀自古得竒勝未審底處為九折)持崆峒之節而上青霄
光斯有遠靖言漢沔(漢水記漢水出廣漢沔水出武都與漢水相合蔡邕賦納暘谷之所)
(吐兮兼漢沔之殊名)近接岷嶓(水經江出岷山其源若甕口在益州建寧滿江縣漢水出隴坻道嶓)
(冢山)轉粟飛芻屬先正規恢之舊(主父偃傳飛芻輓粟)持斧授鉞經
嗣賢臨照之餘再使兒童争看於細侯下至走卒皆知
於司馬輿情所嚮臺治弗移連數十城之封疆疊二千
石之印綬厥任為劇匪才曷勝登崇䆳閣之班增重上
流之鎮茂哉績用久矣簡知皇皇者華昔已梯升於法
從韡韡其鄂今當鼎列於台司(詩常棣之華鄂不韡韡凡今之人莫如兄弟韡)
(音偉左傳召穆公思周德之不類故糾合宗族於成周而作此詩)某早竊一官晚纔貳
郡鳳凰城下排閶闔而巳遙(鳳凰山在江夏縣北岑參詩路指鳳凰山下雲衣沾)
(鸚鵡洲邊雨司馬相如大人賦排閶闔而入帝居韓詩排雲呌閶闔)鸚鵡洲前濯滄浪而
自潔(文選清則濯纓宴公類要當勵濯纓之操不遺刈楚之材)喜受容之得地奈畢
戍之有期尺素漫通寸長莫效公来何暮尚須先負弩
之迎我行及辰奚敢辱佩刀之贈(晉中興書初徐州刺史任城吕虔有佩刀)
(工相之以為必三公可服此刀虔謂别駕王祥曰苟非其人刀或為害卿有公輔之量故以此相與及祥死之)
(日以刀授弟覽曰吾兒凡汝後必興之足佩此刀故以相與王導傳贊貽刀表祥筮水流慶王珉傳珣能踵德)
(副吕虔之贈刀謐必隕身慚劉殷之徵璽駱賓王啓佩吕刀而紹美以贊褰帷之遊屈龐驥而流芳將騁仁風)
(之駕)欣翹至切拙呐非宣
回蔣知縣
曳尚方之舄小試民庸乘副政之車偶聯王事(續通典唐以堂)
(吏朱健廉為華州别駕給事蕭倣駁曰別駕與刺史同宣教化豈宜以小吏兼副政之名詳見第一卷)欽
名舊矣惠字先之恭惟某官文采自將才資特異榮澤
有開於奕世清風是似於前人利刃一揮知錯節盤根
之立解鳴絃再續想引商流羽之彌高恐不須戴星之
勞即巳見培風之迅某佐州無取行縣奚為賴保障之
得賢容坐輿而竊禄忽被五雲之翰莫報珍投尚看千
樹之花有来芳譽情之所嚮言則未敷
回荆門交代王知軍(宋開寶中置荆門軍熙寧廢元祐復荆門山其峰對起如)
(門杜詩塵土荆門間又長嘯下荆門張九齡詩策馬旁荆岑孟浩然詩荆門控三巴)
問貳車之前躅取則為多(劉禹錫詩登覽壯前躅)繼五馬之後塵
合符伊邇(牛僧孺詩曾把文章謁後塵)凡此結契兼於常倫辱慶問
以先之佩謙撝之過矣(易无不利撝謙)恭惟某官天成文采世
有典刑(詩雖無老成人尚有典刑)西清從臣之英篤生異器南渡興
王之業亶屬名門根種不凡源流斯遠益深培養將大
設施松竹林無剪伐之傷(詩勿剪勿伐)風月堂得嘯吟之樂
方卷甲息民之際念臨軒擇守之難辟書朝馳除目夜
下隠然作屏與峽石以争高(峡石縣名又州名周以居三峡之口因為峡州)沛
若来蘇託蒙泉而普潤(蒙泉在荆門軍亦名惠泉沈傳師詩蒙泉聊息駕可以洗君心)
(李德裕詩兹泉由太潔終不蓄纖鱗到底清何益涵虚祇自貧)登上三年之最佇聞一
札之褒矧昔賢衮衣之可傳暨故家喬木之足貴萃兹
盛美歸我老成某末第僥踰半生困悴嗟余髮之種種
即合歸田(左傳齊侯田于莒盧蒲嫳見泣且請曰余髮如此種種余奚能為)愧此身之
飄飄尚猶逐禄顧無功於關決復何意於超陞忽沐誤
恩就臨便郡幸紀綱之素振適步武之相聯允藉餘輝
少安孤蹟一尊杜酒尚須告為政之方五朵郇雲何以
答脩詞之貺永懷刻著罔究占陳
回辛簽判
得州如斗猶虞獨任之難以禮為羅庶獲同寅之益維
時上佐光我初筵恭惟某官自天所鍾為國之寶在景
龍執法之士巳擅直聲(舊唐書辛替否傳㬱否京兆人也景龍中為左拾遺時中宗置)
(公主府官屬安樂公主造宅奢麗過甚上疏極諫睿宗嘉其忠直稍遷為右臺殿中侍御史)逮阜陵
輔政之臣載垂芳烈(阜陵宋孝宗陵孝宗朝辛次膺除御史中丞糾彈不為苛察聞者知)
(懼章疏一出天下韙之上方勵精政事眷遇隆厚呼其官而不名卒謚簡肅)必有賢者是以
似之(詩惟其有之是以似之)世其禄以何慚官所居而可紀(漢書循吏)
(傳唯江都相董仲舒内史公孫弘倪寬居官可紀者三人)金渠泛水雅宜入幕之游
玉璞在山增重連城之價好持偉畫入奉清光某僅免
負丞奚堪作牧幸依仁之寖邇辱惠教之相先固知寮
屬皆顯人所當加敬(唐韋抗所表劉昇卿王倕王燾為寮屬後皆為顯人)毋以曹
事煩老子或可偷安(馬援傳援為隴西太守賓客故人日滿其門諸曹時白外事援輒曰)
(此丞掾之任何足相煩頗衰老子使得遨遊)
通交代趙倅
拜恩闕下分任治中繇近州佐遠州疊著箳篁之耀以
異姓先同姓實慚糠粃之蹤(左傳周之宗盟異姓為後)敬緘不腆之
詞(左傳不腆敝器)庸取方新之芘恭惟某官自天間出與世特
殊上承赤社之封(漢賜廣陵厲王策受兹赤社建爾國家世世為漢藩輔)獨抗青
雲之志(李詩茂李百萬葉柯條播中州天開青雲器日為蒼生憂)宗藩之服儒業惟
古與稽(史記楚元王世家為漢宗藩又河間獻王被服儒林造次必於儒者禮記儒有今人與居古人)
(與稽)朱邸之擢俊科於今創見(謝朓詩朱邸方開效蓬心於秋實司馬相如傳應期)
(紹至不特創見)長材所歴最譽甚休鯨海無波已借别車之重
(李詩瀚海寂無波)鵠山有月又分半席之光雖少緩於翺翔蓋
深儲於資望帝豈容磐維之久外人皆傒衮繡之遄歸
某少則多艱老而轉拙(杜詩老大意轉拙)一官平進輿坐苟安
五技易窮素餐奚補甫畢瓜期之戍有来棣屏之賢(類要)
(王言會最云增耀棣屏)善者繼之吾其免矣忽左符之就畀勤上
旨以趣行王事載嚴弗克舉交龜之酒契家所重敢忘
脩烹鯉之書徒切欣翹罔殫敷叙
回陳教授
剖漢竹以臨邊慚非良牧(李詩剖竹商洛間)采魯芹而在泮喜
得明師匪特諸生之榮抑為吾府之重(東坡詩留君望此府助我憐其)
(衰)恭惟某官高韻朗出(劉賓客集聲氣朗徹高韻冠於一時)清才夙成所
學伯仲乎軻雄有文奴隸於屈宋(杜牧李賀集序使賀未死少加以理奴僕)
(命騷可也杜審言傳吾文章可使屈宋作衙官)東州勸駕蚤陪十八士之游(臧洪)
(傳家在東州高帝紀必身為之勸駕注有賢者身往勸勉令至京臨駕車遣之翰林盛事開元中拜張說十八)
(人為學士於東都上陽宫含象亭寫御贊述之十八學士張說知院徐堅為副賀知章陸堅趙冬曦咸廙韋述)
(李子釗陸去泰吕向母照余叙趙元默孫季良康子元侯行果敬會真馮朝隠)南省奏科巍占
一二人之列固知其功名屬少俊聊復以詩書教遠氓
好持玉振之音(晉書王敦鎮豫章長史謝鯤雅重衛玠敦謂鯤曰昔王輔嗣吐金聲於中朝此)
(子復玉振於江表微言之緒絶而得續文選飛辯摛藻繁華玉振)入侍金華之講(漢書叙傳)
(時上方鄉學鄭寬中張禹朝夕入說尚書論語於金華殿中詔伯受焉數年金華之業絶世說新語劉尹與桓)
(玄共聽講禮記桓曰時有入心處便覺咫尺玄門劉曰此未關至極自是金華殿之語)某謬當共
理允藉多聞不厭寒氊肯作諸侯之客有来妙翰絶勝
從事之賢徒切感藏罔殫敷叙
橘山四六卷十七
