橘山四六卷四宋李廷忠撰
明孫雲翼注
賀程侍制(侍制唐官永徽中命弘文館學士一人日侍制於武德殿始有侍制之名)
(永泰初勅裴冕等並集賢侍制始有侍制之所宋景德初置龍圖閣侍制元祐令從四品掌侍)
(從備顧問)
端宸錫命延閣陞班(劉向七略武帝廣獻書之路百年之間書積如丘山外有太常太史)
(博士之藏内則延閣廣内秘室之府文選府之延閣束晳傳贊攝官延閣裁成言事之書六典漢書有延閣内)
(書庫也温公詩延閣屹中天山谷詩延閣排霄起)賦祠祿於上京密奉燕閒之
問(宋在京宫觀有醴泉萬壽祐神等觀王荆公集祠庭置使實近關門)聮恩華於右府益
崇定省之權(汪應辰制通班右府禮昏定晨省宋樞密副使制朕用禁林之老典温省之務)榮
冠中朝(劉輔傳中朝左將軍辛慶忌注中朝内朝也)光流奕世(敘傳奕世載德貤於子孫)
恭惟某官禮樂先進文章老成擢秀喬林鬱鬱千霜之
幹(晉書文苑傳擢秀士林文選植根芳苑擢秀清流杜詩偶然擢秀非難取又隂崖却承霜雪幹)垂芒
巨闕燀燀百鍊之剛(巨闕劔名荀子闔閭之干將莫邪巨闕辟閭此皆古之良劔也張協)
(七命形冠豪曹名珍巨闕曹植寶刀賦踰南越之巨闕超西楚之太阿吳越春秋越王允常聘歐治子作為劔)
(五枚一曰純鉤二曰湛盧三曰豪曹四曰魚腸五曰巨闕秦客薛燭善相劔取豪曹巨闕示之曰非寶劔也取)
(魚腸示之曰逆理之劔復取純鉤湛盧示之燭矍然曰光乎如列星之芒如水之溢塘此純鉤也美哉五金之)
(英太陽之精可以折衝拒敵此湛盧也又見越絶書燀居延切廣韻火起貎韻會光明貌古今注百鍊青犢漏)
(景吳大帝三寶刀也袁宏東都賦精金百鍊在斷能割魏武帝論刀曰所謂百鍊利器所以辟邪唐元德秀傳)
(蕭穎士若百鍊之剛不可屈文苑英萆拂青萍之出匣百鍊無前又明斷一堅純剛百鍊劉琨詩何意百鍊剛)
(化為繞指柔孟郊詩不有百鍊火孰知寸金精周必大賀吳殿院啟高標聳壑仰喬木之千尋利器切泥别良)
(金於百鍊余日華賀林察院啟凝姿勁肅凛百鍊以彌剛植操森嚴矗千尋而不撓洪适啟金百鍊而繞指不)
(柔玉三獻而刖足非罪)藴此良材樹為佳政(杜詩頃來樹佳政皆已傳衆口)麾節
所臨皆二天之境衣冠最盛屬一門之賢(唐蕭氏自瑀及遘八世宰)
(相有衣冠盛事圖東坡詩揮毫欲作衣冠表盛事終當繼八蕭)家傳經學之純世濟儒
科之美愛其有子(左傳士鞅曰武子之德在民如周人之思召公焉愛其甘棠況其子乎)
忠於事君鳳凰方在於近樞固知得地(通典自晉魏以來中書監令掌)
(贊誥命記會時事典作文書以其地在樞近多承寵任是以人固其位謂之鳳凰池焉)騏驥未甘
於伏櫪猶擬追風(王敦傳敦每醉後輙咏魏武帝樂府歌曰老驥伏櫪志在千里烈士暮年)
(壯心未已以如意打唾壺為節壺遂盡缺按晉書拂舞歌詩神龜雖壽猶有竟時騰蛇乘霧終為土灰老驥伏)
(櫪志在千里烈士暮年壯心不已盈縮之期不但在天養怡之福可得永年幸甚至哉歌以詠志文選絶景追)
(風之騎古今注秦王有七馬一名追風杜詩須君櫪上追風驪東坡詩一騎追風抹馬蹄)動丹扆之
深思促蒲輪而入覲(枚乘傳以安車蒲輪徵乘注以蒲裹輪)禁路榮躋於
次對(宋制延閣禁塗唐貞元七年詔每遇延英引見常參官二人訪政道謂之次對官開成元年勑入閣)
(日次對官於東階松下待宰相奏事退至香案前奏事左右史待奏事訖同出大中三年詔侍制官與刑法官)
(諫官次對宋真宗詔令常參官轉對如故事其預次對者聽封奏熊克啟西清次對為侍從之臣右府贊謀用)
(儒學之士)殊庭式燕於真游(郊祀志幾至殊庭焉注蓬萊中仙人庭)特優養老
之恩庸示教忠之勸(左傳晉懷公命無從亡人狐突之子毛及偃從重耳在秦懷公執狐)
(突曰子來免對曰子之能仕父教之忠古之制也策名委質貳乃辟也今臣之子名在重耳有年數矣若又召)
(之教之貳也王荆公集雖愧皋陶濟美之材敢忘狐突教忠之義)班攙紫槖為漢法從
之上流(攙初銜切)詠播緇衣看周司徒之並命(詩序緇衣美武公也父子)
(並為周司徒善於其職國人宜之)某叨乘使傳阻綴賓儀(叔孫通傳大行設九賓注)
(九賓則周禮九儀也)奕奕慶門方有聚星之喜(劉賓客集奕奕四世崔為之冠汝南)
(先賢傳穎州陳實有子曰元方次曰季方並以名德稱兄弟孝養閨門雍穆海内慕其風四方並命無所屈就)
(兄弟嘗過同郡荀爽夜會宴飲太史奏德星聚)渠渠廣厦信無凌雨之虞(詩于我乎)
(夏屋渠渠余崇龜啟大厦渠渠敢布燕雀生成之賀亨塗衮衮益知雲霄步武之高楊升菴丹鉛總錄云屋古)
(注云具也字書厦屋大俎也今以為屋居非矣周禮有房俎又禮童子幘無屋以房俎為房室謂童子冠屋其)
(可乎)
賀曾右史
孚號宸庭升班柱史贊中臺之造命詔墨未乾(職官志唐改尚)
(書省為中臺楊億表中臺職司願講求於故實杜詩制書題未乾劉禹錫詩親賜魚書墨未乾宋董德元詩御)
(筆題封墨未乾)立右陛以記言汗青有耀(宋制執筆殿陛子言汝記)恩華狎
至懽頌交騰恭惟某官才敵萬夫學該百氏露瓌揚藻
蔚乎瑞世之文(蜀志或語秦宓曰足下自比巢許何故揚文藻見瓌穎乎宓曰虎生而文炳鳳)
(生而五色豈以五采自飾畫哉天性自然也朝野僉載張鷟為兒時夢紫文大鳥五色止於庭以告祖父曰赤)
(文鳳也紫文鸑鷟也汝殆以文章瑞朝廷乎遂名鷟柳河東幽州刺史吕君誄君之文章宜瑞於百世)帶
矩佩衡偉矣尊朝之德(揚雄反離騷帶鉤矩而佩衡兮履攙槍以為綦注鉤規也矩方)
(也衡平也熊克啟進有德則朝廷尊拒壬人則蠻夷服)位積星之間而交光於麾
節班文石之上而參畫乎鈞樞共推鴻筆之高(王充論衡鴻筆)
(之臣晉書文苑傳鴻筆之彦陳壽傳贊奮鴻筆於西京騁直辭於東觀世說以鴻筆為鉏耒以紙札為良田崔)
(嘏行紇干泉制皆推鴻筆之資)俄進螭頭之直(許渾詩纔歸龍尾含鷄舌又立螭頭運兔毫)
董狐號古良史宜君舉之必書(左傳趙穿弑晉靈公董狐書曰趙盾弑其君孔)
(子曰董狐古之良史也書法不隠又君舉必書書而不法後嗣何觀)魏謨有文貞風信民
瞻之已具(魏徵謚文貞五世孫謩宣宗朝為宰相讜直無所回畏帝嘗曰謩名臣孫有祖風朕心憚)
(之)三階在望一武可登某吏鞅見嬰賓儀阻綴望五雲
之瑞方游縹緲之都(木玄虚海賦神仙縹緲飱玉清涯杜詩築居仙縹緲)借一木
之隂尚税馳驅之駕(舍車曰税詩駕我乘馬說於株野又星言夙駕說於桑田說音税李)
(斯傳吾未知所税駕注猶解駕言休息也文選息徒税征駕)
賀張侍郎
召還槖英晉陟銓部前裴馬後盧李共揚清鑒之名(盧從)
(愿傳高宗時吏部號稱職裴行儉馬載及是從願與李朝隠為有名故號前有裴馬後有盧李)上唐虞
下商周仍侍細旃之講(王吉傳廣厦之下細旃之上明師居前勸講在後上論唐虞之)
(際下及商周之盛)恩襃寵甚公論翕然恭惟某官德尊而行方
道遠而任重念天下之欲治舍我其誰想當代之論才
如公者幾(杜詩當世論才子如公復幾人)收聲雋軌振步華塗肅風憲
以糾繩(唐會要御史臨制百司紏繩不法若事簡則風憲自肅若事煩則綱紀轉輕)總台司
之綱轄(許劭傳自致台司袁紹傳累世台司文選位亞台司李詩望重必台司)教尊師氏
以六經之文為倡於諸儒(周禮師氏以三德六行教國子唐書韓愈傳贊愈以六經)
(之文為諸儒倡障隄末流反刓以樸剗偽為真)令出舍人以單札之辭折衝於
千里雖毁譽之言交至而進退之節裕如迭著民庸益
儲物望二星照臨乎遠邇五袴歌謠於後先俄出綍以
疏榮復鳴珂而入侍天臺秉筆擅激揚清濁之權(李重集選)
(曹箴序銓管九流品藻清濁)帝幄繙經輔緝熙光明之學(幄幕也周禮注帷幕)
(皆以布為之四合象宫室曰幄張酺傳侍言帝幕楊秉傳勸講帷幄賀知章詩謀成帷幄中莊子孔子繙十二)
(經以說老𣆀注繙㠾亂取之也詩學有緝熙於光明)賢謨斯暢公輔可期某邊傳
所縻賀裾莫綴小宰嚴掌貳之職已借帡幪(周禮天官小宰之職)
(掌邦之六典八法八則之貳以逆邦國都鄙之治)大儒善調一之功更資埏埴
(荀子大儒者善調一天下者也無百里之地則無所見其功又陶人埏埴而為器注埏擊也埴粘土也)有
懷開懌罔罄輸陳
遠迎趙倅
綸詔明揚緹屏肅駕(黃霸傳别駕主簿車緹油屏泥於軾前以彰有德岑參傳别駕得王)
(祥)周有治中舊矣實專綱紀之司(通典秦置郡丞以佐守漢因之于定國條)
(州大小為設官員治中别駕諸郡從事晉因之而省郡丞唐以堂吏朱儉廉為革州别駕給事中蕭昉駁曰别)
(駕古為治中與刺史同宣教化豈宜以人吏兼副政之名續通典錄事參軍綱紀一郡杜詩君行佐紀綱)唐
以皇族為之益重腹心之寄(通典分紀唐武德元年改郡丞為别駕又改雍州别)
(駕為長史高宗即位改別駕為長史别駕以皇族為之至開元中始通用庶姓)輝光所燭(文選燭代)
(輝梁楊盈川皇族志光輝則若木十枝被潤則長河九𣲖)歡忭惟均恭惟某官雅度
川沖(晉書文苑傳金相玉潤林薈川冲)英標山峙(謝萬嵇康贊邈矣先生英標秀上魏略許)
(劭山峙淵停行應規表)傳四十篇之古樂(禮樂志河間獻王采禮樂古事稍稍增輯至三)
(百餘篇景十三王傳武帝時獻王來朝獻雅樂對三雍宫)奏三千字於帝庭籍籍有
聞軒軒孰禦天下半為姬姓孰比德於宗英(敘傳河間賢明禮樂)
(是修為漢宗英晉書清徽至範為晉宗英)江間號曰番君遂通名於禁籍(吳芮)
(傳秦時番陽令也甚得江湖間民心號曰番君)錦繡山又煩於小試(錦繡山在無為州即)
(繡溪發源處)松竹林猶有於清隂正須題仲舉之輿(陳子昂集題輿)
(佐岳無展驥之能盧藏用詩輿回仲舉題杜詩述職景題輿李詩題輿何俊發)未足展士元之
驥(蜀志龐統字士元南州士之冠冕也以從事守耒陽令不治免官魯肅遺先主書曰龐士元非百里之才)
(使處治中別駕之任始當展其驥足耳乃以為治中張祐詩展驥莫先龐)自濡塢之既築在
淮郡以為藩(濡須塢在無為州東北接巢湖之東南有石渠鑿山通水名東關口相傳夏禹所鑿)
(名濡須塢其地高峻險狹實守扼之所吳諸葛恪於東關作大堤遏巢湖左右依山夾築兩城使全端守之魏)
(人圍東關圖壊其堤不克)必資通守之賢乃全外禦之力若時妙柬
(說文東分别之也又選也擇也或作㨂通作簡)屬我名流志在雄飛雅有故家
之風烈(趙典傳溫子柔初為京兆郡丞歎曰大丈夫當雄飛安能雌伏遂棄官去)佇看闊步
入陪近侍之論思某結約無竒(張敞傳敞與朱邑書曰敞遠守劇郡馭於繩墨)
(胸臆結約固亡竒也雖有亦安所施注約屈也邵博啟結約亡竒羈單不偶)媻珊不進(司馬相如)
(賦媻珊勃窣上金堤注謂行於叢薄之間詳見第六卷)迫窮愁而來客(虞卿傳卿非窮愁不)
(能著書自見於後世)起廢病以為師春禮冬書昧於誦說(王制春秋教以)
(禮樂冬夏教以詩書于峴判春詩秋禮日就月將)月錢歲廩徒爾費靡(韓文月費俸錢)
(歲靡廪粟子不知耕女不知織)方甘寂寞之游何幸清明之睹昔居鄰
壤嘗傾耳於鳴絃(韓信傳傾耳以待命者吕氏春秋宓子賤治單父彈鳴琴終日不下堂而)
(單父治)今託下寮許強顔而竊吹靜言所遇(詩静言思之)足慰
此生賴别駕而國不空行有詠歌之樂念廣文之官獨
冷尚希眄睞之榮(文選咳唾為恩眄睞為飾汝南先賢傳察其眄睞則賞其心睹其顔步則)
(知其道古詩眄睞小通意)
賀淮東梁總領(總領宋南渡後所置官位在轉運副使之上天下凡四總領鎮江諸)
(軍錢糧隸淮東總領建康諸軍錢糧隸淮西總領鄂州諸軍錢糧隸湖廣總領利州諸軍錢糧隸四川總領)
改畀使權總司國計淮濡九年之蓄既充實於賦淵(淮南)
(子國無九年之蓄謂之不足漢食貨志民三年耕則餘一年之蓄故三年考績三考黜陟餘三年食進業曰登)
(再登曰平餘六年食三登曰太平二十七年遺九年食)京口百萬之師爰廣開於
饟道(郡縣志潤州吳朱方秦改丹徒建安十四年孫權自吳治丹徒號曰京城今州是也十六年遷都建)
(業於此為京口隋賀若弼政拔京口吳志孫策使孫何領兵屯京地又云臧覇以輕舟襲徐陵即吳時京城徐)
(陵丹徒其實一也劉禹錫詩土山京口峻饟本作餉廣韻自家之野曰餉高帝紀老弱罷轉餉玉海唐漕運有)
(三節江淮江南陜西最重者京口)士論斯穆兵威以強(翰苑新書總領之職報發御前)
(軍馬文字與聞軍政不獨職餽餉而已)恭惟某官絶識際天高標跨俗揚
先著之鞭而空凡馬(杜詩一洗萬古凡馬空)持不頓之刃而解全
牛(賈誼傳屠牛坦一朝解十二牛而芒刃不頓者所排擊剥割皆衆理解也左傳兵不頓頓壊也莊子三年)
(之後未嘗見全牛也楊萬里啟游刃正解於千牛豈躊躇於肯綮意匠洗空於凡馬寧慘淡於斯須)雖蹟
遠九關謨謀如在於左右而身更六節部封幾徧於東
南幣帛阜通(食貨志貨寶於金利於刀流於泉布於布束於帛)粟山高峙正足
護長榆之塞(周亞夫傳長榆塞名王恢所謂樹榆以為塞者也在朔方衛青傳榆溪舊塞以為榆)
(中)又煩給細柳之營(周亞夫傳以亞夫為將軍軍細柳細柳倉在雍州咸陽縣西南)所
藴既深何施弗裕欽懷雲閥(杜詩門閥冠雲霄)久職地官財貨
之本末源流家傳有自(荀子田野縣鄙者財之本也垣事窌倉廩者財之末也百姓時和)
(業得叙者貨之源也等賦府庫者貨之流也故禹十年水湯七年旱而天下無菜色十年之後年榖復熟而陳)
(積有餘是無他故焉知本末源流之謂也)侍從之論思獻納世濟何疑某強
策駑材猥聮曹事(杜詩官曹可接聯)託鄰光而滋久聞郵命以
載欣仰止行臺阻於伏閤貔貅萬竈方當宿飽之時(爾雅)
(貔貅一名執夷虎豹之屬詩大雅獻其貔皮陸機䟽云貔似虎或曰似熊一名執夷一名白狐曲禮前有鷙獸)
(則載貔貅史記五帝紀軒轅教熊羆貔貅貙虎以與戰於阪泉之野注六者猛獸可以教戰羅隠詩百萬貔貅)
(趨玉帳東坡詩野宿貔貅萬竈烟三略千里餽糧士有饑色樵蘇後爨師不宿飽辛棄疾啟貔貅沸萬竈之烟)
(甲胄增一鼓之氣孫逢吉啟貔貅萬竈肅先聲於營壘之間蜂蟻千屯戡大憝於笑譚之頃)鷦鷯一
枝復有庇身之所
賀淮東林漕
堯章寓直(宋淳熙十五年建煥章閣藏高宗御製詔曰載稽帝世之隆無若堯章之煥因揭名於層)
(宇仍列職於青箱)漢傳趣行司左右而為都公方藉彌綸之益
(唐貞觀中復置左右司掌副左右丞所簡諸司事二十四曹呼左右司為都公奚陟歴右司郎中彌綸省闥)
合東西而瞻使節共推將漕之能(漕在到切說文水轉榖也王隆小學篇以)
(水通輸曰漕卜式傳為成皋令將漕最宋制分部而使雖將漕為能其實在於總庶務之予奪察羣吏之能否)
明命揚庥懽聲載路恭惟某官名懸日月(文選序與日月俱懸鬼神)
(争奥唐詩名與日月懸李詩白日懸高名)氣塞乾坤儒行之高富貴不能移
賢科之美父子而相繼頡頏華路赫奕名門宜上眷之
殊倫由外庸而入覲服休烏位(尚書服休服采漢天文志太微五星五帝座後)
(聚十五星曰哀烏郎位晉書天文志郎位十五星在帝坐東北一曰依烏郎府也周之元士漢之光禄中散諫)
(議議郎三署郎中是其職也)贊畫鴻樞文昌董正之權有資宰士(公羊)
(傳隠公元年宰咺曷為以官氏宰士也翟方進傳以宰士督察天子奉使命大夫周榮傳得備宰士注謂丞相)
(掾史為宰士者言其宰相之屬官而為卿士也宋為檢正左右司)皇華臨遣之命輟自
朝行海濱揚繡斧之威塞上倚金湯之固臺綱肇建民
瘼頓瘳(詩瘼此下民不殄心憂)六轡遄驅雖暫違於省闥十行迅
召宜即正於冢司某欽仰鄉評幸聮邊部聽襃綸而滋
喜陪賀屨以莫遑淮為財賦之淵期於兼足國有仁隣
之寶得以相親
賀江東劉提舉
顯奉制恩榮司庾政(庾勇主切說文水槽倉也詩我庾維億注露積曰庾又在邑曰倉在)
(野曰庾庾政言提舉常平)仰珠躔於南斗之外蔚有光輝(蘇味道詩遠從南斗)
(外遥仰列星文王勃上明員外啟珠躔降德銑社抽英)持玉節於東海之濱聳聞
威令(梁元帝詩玉節居分陜)朝僉允穆邦計自豐恭惟某官識際
混茫(杜詩神功接混茫)才優盤錯將軒軒而致遠益表表以出
竒書律兼該自策於大科功名相迫難淹於雋武(蔡開啟惟)
(其望實之素孚是以功名之相迫)二天布化不辭蜀道之難萬里還朝
夐出漢廷之右懷清香而寓直持丹筆以稱平屬方擇
使於中朝爰俾裕民於近部權其斂散志在澄清流地
上之錢以助軍興源流有自(趙廣漢傳不詣屯所乏軍興)懸天下之
衡以為民法風烈固存佇拜特招進儀要貫某竊軺封
而自愧(平帝紀為駕一封軺傳注以一馬駕軺車而乘傳)聽郵命以載欣山坻
之積在前奚煩多筭(文選椎髻而守敖庾海陵之倉則山坻之積在前矣)原隰之
華不遠尚照旁隣
賀袁同知(樞密使唐官宋制有樞密副使使相知院同知簽書同簽等稱元豐間廢副使)
(存同知紹興中以本兵地重仍舊並除)
端宸渙號密府升班妙柬儒紳八座仰文昌之峻參籌
帝幄五兵占太白之間(宋樞密副使制輔參籌於帷幄漢書百官公卿表羽林孤兒教)
(以五兵注謂弓矢殳矛戈戟太白西方金星精白帝之子上公大將軍之象也晨見東方為啟明昏見西方為)
(長庚出以辰戌入以丑未當出不出未當入而入天下偃兵息夫躬傳太白高而芒光者法為有兵亂趙充國)
(傳太白出高用兵深入敢戰者吉郎顗傳太白小入數日復出其占當有大兵鄒陽書衛先生為秦畫長平之)
(策太白食昴東觀漢紀光武破王尋與朱然書交鋒之日神星晝見太白清明晉書天文志太白進退以候兵)
(高埤遲速静躁見伏用兵皆象之載記苻生時奏太白犯東井必有暴兵起於京師宋書星人葛坷之曰自古)
(起兵皆候太白太白見則成伏則敗)國以尊安人其慶愜恭惟某官學該
丘索(孔安國尚書序八卦之說謂之八索求其義也九州之志謂之九丘丘聚也言九州所有土地所生)
(風氣所宜皆聚於此書也)氣塞堪輿善刀而藏膾千牛而不頓(莊子善刀)
(而藏之)先鞭能著洗凡馬以皆空(熊克啟障百川廻狂瀾蚤傳正學洗萬古空凡)
(馬獨負竒才)特達主知雍容朝著入則羽儀於法從出則掌
握於帥權漢京前後之可稱誰如明府(車千秋傳居位自稱賢於前後)
(數公)蜀山輕重之所係獨在鉅公(杜詩公來雪山重公去雪山輕)步趨上
切於星辰獻納罙多於日月(楊萬里啟非仁義不陳於前日月夙深於獻納有謀)
(猷則順於外風霆不顯其流形)亟頒温綍進翊洪樞(司馬溫公集宜總洪樞)注安
危之意者方深(陸賈傳天下安注意相天下危注意將)全文武之才者蓋
寡(尹翁歸傳田延年為河東太守臨見故吏令有文者東有武者西次到翁歸獨伏不肯起對曰翁歸文武)
(兼備唯所設施周紫芝啟注安危者兩意天子是毗備文武之兼資萬邦為憲楊誠齋啟運籌決勝久注意於)
(安危當軸處中仍兼資於文武)惟用孔子則真無敵故舉伊尹以遠不
仁制勝於兩楹之間式資廟筭(杜鄴傳所積雖在楹階俎豆之間其於為國折)
(衝壓難豈不遠哉文選折衝樽俎間制勝在兩楹孫子兵未戰而廟算勝者得算多也趙充國傳誠非素定廟)
(算之策楊賜傳此謂不戰而屈人之兵廟勝之術也袁紹傳廟勝之策文選彼雖衆其焉用故多制於廟算又)
(實弘廟算杜詩廟算高難測)奮庸於百揆之上佇慰巖瞻某素乏吏
聲謬共侯度(詩質爾人民謹爾侯度)聞速郵而距躍望翹館以心
馳仰測神機務清邊瑣障庭沈燧幸無奔命之虞(說文燧塞)
(上亭守烽火者)厦屋連雲竊有庇身之喜(雲溪友議章孝標下第為歸燕詩獻主司)
(庾承宣承宣重典禮曹孝標擢第詩曰舊壘危巢泥已落今年故向社前歸連雲大厦無棲處更傍誰家門戸)
(飛李樓啟車輪四角何敢累推轂之人厦屋連雲亦莫認捲簾之處)寸悰所激尺喙難宣
賀王侍郎
渙號中宸升班左戸(六典唐戸部侍郎有二員判使案者列一署謂之左戸元和後選尤)
(重宰相多由此進)司會掌版圖之貳深識貨源(周禮司會掌國之官府郊野縣)
(都之百物財用凡在書契版圖之貳以逆羣吏之治而聽其會計)法從在屬車之間允
推德望禁涂增重(涂塗通禮經涂九軌說文注徐曰周禮塗路字作涂古無塗字途彌俗也)
士論僉諧恭惟某官國棟高標廟絃古調(禮記清廟之瑟朱絃而疏)
(越一唱而三歎有遺音者矣尚書大傳古者帝王升歌清廟之樂練絃逹越大瑟朱絃逹越)勁正之
氣可以屈強禦(詩不畏強禦注強禦強梁而禦善者也)渾厚之風可以敦
薄夫且門闌獨著於淮鄉(元微之詩甲第門闌大)而福祚實基於
魏國(杜周傳贊迹其福祚元功儒林之後莫能及也宋王旦贈中書令封魏國公)山名狐避
活何止於千人(狐避山在無為州舊名狐鼻山宋紹興初郡人王之道保聚其上羣寇不能破)
(嘗夢帝命之曰以爾有功當錄其後子十人仕者九藺至戸部侍郎元后傳王翁孺曰吾聞活千人有封吾所)
(活者萬餘人後世其興乎鄧皇后紀后叔父陔言嘗聞活千人者子孫有封兄訓為謁者使修石田河歲活數)
(千人天道可信家必蒙福)水逐慶流祀宜傳於百世(晉書王珉傳初導渡淮使郭璞)
(筮之卦成璞曰吉無不利淮水絶王氏滅其後子孫繁衍竟如璞言贊曰貽刀表祥筮水流慶玉堂遺範王安)
(石制家傳淮水之靈神授圮橋之略李詩淮水不絶濤瀾高盛德未冺生英髦南史王裕之傳論及於陳王之)
(年淮流實竭曩時人物掃地盡矣斯乃興亡之兆已有前定漢書敘傳慶流苖裔文選發祥流慶左傳楚師滅)
(陳使穿封戌為陳公晉侯問於史趙曰陳其遂亡乎對曰未也臣聞盛德必百世祀虞之世數未也繼守將在)
(齊其兆既見矣又左傳管氏之世祀也宜哉)伯塤仲箎之並奏(一統志王之道無為州人)
(剛直尚氣節宋宣和間進士與兄之義之深同登科名所居堂曰三桂堂)公槐卿棘之交輝
矧朝廷方重夫老成宜天子不次而召用疇蕃宣之最
而登烏位借經綸之妙而董雉工(左傳五雉為五工正利器用正度量夷民)
(者也春秋正義賈逵云西方曰鷷雉攻木之工也東方曰&KR0008;雉摶埴之工也南方曰翟雉攻金之工也北方曰)
(鵗雉攻皮之工也伊洛而南曰翬雉設五色之工也)總京都平準之權罙多顯績
知地域廣輪之數允屬通材密簡上心超升亞旅運紅
牙籌之妙算(王戎傳戎好利廣收八方田園水利周徧天下積貨聚錢不知紀極每自執牙籌晝)
(夜計算常若不及)居紫荷槖之華聮想入則告后而有謀猷能
斂不及民而足用度中興冠冕之最盛孰若名家登庸
衣鉢之相傳佇尋故事(宋王闢之澠水燕談錄和魯公凝梁貞明三年薛廷珪主試十)
(三人及第後唐長興四年知貢舉獨愛范魯公質程文謂范曰君文合在第一輙屈居第十三人用傳老夫衣)
(鉢時以為榮其後相繼為相有贈詩者曰從此廟堂添故事登庸衣鉢亦相傳)某枵中不學(左傳)
(玄枵虚中也枵耗名也杜預云玄枵二宿虛在其中)彪外無文(揚子君子言則成文動則成德以其)
(弸中而彪外也)謬為佔畢之師辱在鳴珂之里(張嘉祐傳嘉祐蒲州猗氏人兄)
(嘉貞為相嘉祐任左金吾衛將軍昆弟每上朝軒蓋趨導盈閭巷時號所居曰鳴珂里)既使坦腹
小兒與西廂之推擇(晉書王羲之傳郗鑒使門生求女壻於王導導令就東廂徧觀子弟)
(門生歸謂鑒曰王氏諸少並佳然聞信至咸自矜持唯一人在東床坦腹食獨若不聞鑒曰此正佳壻耶訪之)
(乃羲之也遂以女妻之按西廂當作東廂豈礙下文東閣之對聊遷就乎李詩坦腹東床下由來志氣疎)又
蒙握髮上公開東閣以延迎疊此二恩曠哉一遇聆除
音而載喜踵賀武以莫遑望清躔夐在於雲霄豈容攀
附(柳文瞻仰霄漢邈焉無由又霄漢益高泥塗永棄)憫寒悰未免於泥淖尚借
吹嘘(郭泰傳孔公緒清談高論嘘枯吹生杜詩吹噓人所羡又唯待吹嘘送上天韓詩青冥送吹嘘王孝)
(籍工牛弘書咳唾足以濟活枯鱗吹嘘可以飛騰窮羽)心乎傾依言之縱臾
賀許同知被召
素韠告除(韠音畢說文韍也所以蔽前古者席地而坐以臨俎豆故設蔽膝以備濡漬鄭曰韠之言)
(蔽也玉藻云君朱大夫素詩采菽注韍韐韠俱是蔽膝之象制同名異)紫宸促覲三年去
國我公有衮衣以歸兮一賢在朝陛下可高枕而卧矣
(黥布傳陛下高枕而卧杜周傳竊見朱博忠信勇猛材略不世出誠國雄俊之寶臣也宜徵博置左右以填天)
(下此人在朝陛下可高枕而卧矣)明良再會稚耋交欣(說文八十曰耋)恭惟某
官富矣千能醇乎九德(楊賜傳華嶽所挺九德醇備)老成學士過晁
董公孫弘之流中興輔臣在方召仲山甫之列(詩方叔元老克)
(壯其猶又顯允方叔又王命召虎式辟四方王命召虎來旬來宣又仲山甫之德柔嘉維則王命仲山甫式是)
(百辟詩序烝民尹吉甫美宣王也任賢使能周室中興焉)眷知渥洽譽處鏗鍧(詩我心寫)
(兮是以有譽處兮鏗音硜廣韻金石聲鍧音轟鏗鍧鐘鼓聲文選鐘鼔鏗鍧)二百張諫紙之
前陳悉關大計(白樂天詩月慙諫紙二百張元稹詩諫紙賜箋藤)八十乘屬車
之後從丕舉曠儀(副車曰屬言相連也司馬相如諫獵書犯屬車之清塵張衡東都賦屬車)
(九九蔡邕曰古者諸侯二車九乘秦滅九國兼其車服故大駕屬車八十一乘)冠六卿於中臺
本萬兵於右府(摳密院稱右府亦曰西府)天保以上采薇以下綱紀
畢張(干寶晉論文武自天保以上治内采薇以下治外始於憂勤終於逸樂)黃支之南大
漢之西梯航入貢(黃支南蠻去合浦日南三萬里大夏西戎去中華一萬二千里法言黃支)
(之南大夏之西東䪘北女來貢其珍漢德可謂允懷矣平帝紀黃支獻犀牛陳湯傳大夏之西以為強漢不能)
(臣也文選航海梯山踰沙軼漠之貢史不絶書)肅師干而載輯靖邊瑣以不驚
成此雋功歸於妙算顧民巖之方具胡親養之弗留(韓詩)
(外傳樹欲静而風不止子欲養而親不待)甫遠朝祥(祥祭名禮記朞而小祥又朞而大祥又祥之日)
(鼓素琴告民有終也檀弓魯人有朝祥而暮歌者子路笑之)復聞暮召(主父偃傳上書闕下朝奏)
(暮召入見)蓋丹扆注思之切且蒼生徯望之深虚槐席之左
以待舊人(史記公子無忌虚左自迎夷門侯生文選屢獲信陵虚左之德杜詩左轄頻虚位王維詩)
(公卿盡虚左)立筍班之頭而儀列辟(因話錄李宗閔為中書舍人知貢舉門生唐冲)
(薛庠袁郁軰多清秀俊茂時號玉筍班北夢瑣言蔣凝侍郎有俊儀每到朝士家人以為祥瑞號水月觀音前)
(代潘安仁衛叔寶何以加此唐末朝士中有人物者號玉筍班潜敷啟玉筍班清霜凝白簡金華晝静風入細)
(氊)贊書巳刻尺牘謾馳某僕遫小材埏鎔舊物冒爾握
皇華之節久焉違光範之門(韓文謹伏光範門再拜獻書)兹聆嘉音
頓起懦志既見登鉅儒於黃閤(校獵賦鴻生鉅儒續百官志太尉公有黃閤主)
(簿錄省衆事說文閤門旁戸門下省以黃塗門謂之黃閤宋志三公黃閤前史無其義禮記士韠與天子同公)
(侯大夫則異鄭玄注云士賤與君同不嫌也夫朱門洞開當陽之正色也三公之與天子禮秩相亞故黃其閤)
(以示謙漢舊制也通典陳三公之制開黃閤廳事置䲭尾北齊三公府三門中開黃閤設内屏黃閤主簿主閤)
(下威儀)又將轉荒域於洪鈞(杜詩八荒開壽域一氣轉洪鈞)一節以趨阻
奉拜塵之禮(玉藻凡君召以三節二節以走一節以趨在官不俟屨在外不俟車晉書潘岳傳岳)
(與石崇謟事賈謐每俟其出必望塵而拜)萬間所庇徒傾賀厦之心
遠迎王運使
星傳有華來從蜀道雲章寓直改畀淮濡疊四組以建
臺總六條而察郡幸依宇下(左傳況衛在君之宇下而敢有異志又大國在敝邑)
(之宇下是以告急注屋宇之下喻近也世說庾太尉少為王武子所知庾嘗曰居其宇下令人忘寒暑)喜
出顔間(說文面顔前也顔眉目之間也劉夢得集瀲灩於顔間李林甫傳喜津津出眉宇間陸䞇傳贄)
(謁見上喜形於顔間)恭惟某官在躬清明(孔子家語清明在躬志氣如神)有志宏
大錦繡川之積慶宅相有成(晉書魏舒傳舒字陽元少孤為外家寗氏所養寗氏)
(起宅相宅者云當出貴甥外祖母以盛氏甥小而慧意謂應之舒曰當為外家成此宅相杜詩相宅榮姻戚李)
(詩能成吾宅相不减魏元陽林克齋通史都大啟積慶實綿於錦繡雅懷不在於綺紈許敬宗上從舅侍郎啟)
(才非酷似攀宅相而多慙慕切如存臨渭陽而增感)瓊瑤樹之華芳風流是似(王戎)
(傳王衍神姿高徹如瑶林瓊樹自然風塵表物)起從碧幕坐致朱軒政自聲華
之益高不必步武之在近乃捫歴參井而上(李白蜀道難捫參歴)
(井仰脅息以手撫膺坐長歎宋范公偁過庭錄李毅師贊博學有大才嘗代蜀守謝上表一聯云捫參歴井都)
(忘蜀道之難望日瞻雲但覺長安之遠一時稱賞)載驅馳原隰之間挈彼遠民
履於平地(尚書故實李白嘗為蜀道難曰蜀道難難於上青天陸暢復為蜀道易曰蜀道易易於履)
(平地蓋白以刺嚴武而暢以媚韋皋也暢以獻皋皋大喜賜羅八百疋)五千里木牛不絶
屢供左次之師(易師左次无咎)七十城天馬無留爭效右牽之
貢(史記大宛傳大宛多善馬馬汗血其先天馬子也其屬邑大小七十餘城曲禮效馬效羊者右牽之)外
庸茂矣上思見之又煩加惠於邊氓未許懷歸於故土
(嚴助傳制詔會稽太守君厭承明之廬勞侍從之事懷故土出為郡吏)蓋今日觀風之使
乃前時制閫之賓聽先甲而易孚(易先甲三日)覺羣山之愈
秀焕乎堯閣未足酬澄按之勞(三秦記未央宫有堯閣此堯閣指煥章閣)籍
甚漢庭正有待論思之益某婆娑一障荏苒三秋(荏苒音稔)
(染韻會猶侵尋也文選荏苒代謝又百年信荏苒又履運傷荏苒又荏苒冬春謝杜詩風塵荏苒音書絶韓詩)
(徂歲嗟荏苒)何期曠弛之餘乃託光華之末僕雖去日之可
數公幸來期之匪遙降此寸心(詩我心則降)光於十日備弩
矢前驅之列爭作殷勤(楊惲傳殷勤甚厚司馬相如傳通殷勤趙廣漢傳殷勤甚備)
藉繡衣直指之威少安孤拙其為抃躍未究傾抒
又遠迎王運使
進直寶儲(東坡表中禁寶儲上應奎壁之象先朝謨訓遠同河洛之符)易臨邊部瞻
使節於崆峒之上君遣之來(爾雅北載斗極為空桐司馬彪莊子注空同當北斗)
(下山也史記注在隴右杜詩崆峒使節上青霄)振文鐸於洙泗之間主盟斯在
(禮記疏文事奮木鐸武事奮金鐸)道將行也天實相之恭惟某官居人
上流為國重器(韓安國傳唯天子以為國器注言其器用重大可施於國政也)峩峩乎
王侯家之自出廩廩然君子風之獨存將大收於勲庸
姑小試於方略知仁澤之所被爭欲攀轅(侯霸傳霸守臨淮被召百)
(姓攀轅卧轍願留朞年)念妖氛之未清慨然攬轡(李詩談笑却妖氛杜詩妖氛逐)
(杳冥)名在瀛洲之仙籍身登蜀道之天梯(李白蜀道難地崩山摧壯士死)
(然後天梯石棧相鉤連)中外同觀夷險一節(歐陽公晝錦堂記公勤勞王家夷險一節)
運五原之粟以足餫饟(諸葛武侯以木牛流馬運據武功五丈原與司馬懿對於渭韻)
(會野饋曰餫左傳荀首如齊宣伯餫之)出六詔之馬以嚴羈縻(南詔傳南詔或曰鶴)
(柘曰龍尾本哀牢後烏蠻别種其先渠帥有六自號六詔蒙含詔在諸詔南故稱南詔居姚州之間鐵橋之南)
(司馬相如傳其義羈縻弗絶而已注羈馬絡頭縻牛紖也)在遐徼蒙惠已多而近塞
為防尚略十行改命萬里勞還望白雲之山久借軺封
之重(野客叢書狄仁傑登太行山反顧白雲孤飛謂左右曰吾親舍其下瞻悵久之雲移乃去此正與北)
(史元樹之意同元樹奔南每見嵩山白雲未嘗不引領歔欷李詩楚山秦山皆白雲白雲處處皆隨君)耿
清淮之月又觀臺治之新(劉夢得詩四時烟月映清淮李商隠啟未離紫陌之塵已)
(夢清淮之月)且訟獄錢穀綱紀於四司亦禮樂詩書根本乎
庶政獻囚獻馘在彼泮宫(馘音虢王制天子出征執有罪反舍奠於學以訊馘告樂)
(記武王伐殷為俘馘於京太室魯頌矯矯虎臣在泮獻馘淑問如皋陶在泮獻囚)治民治兵講
於湖學(宋仁宗慶歷中胡瑗教學於蘇湖是時方尚詞賦獨湖學以經義時務有經義齋治事齋)凡
名教恢張於今日實使者提領於斯文繡斧觀風布韋
增氣矧東城有松竹林之遺化而西府乃芙蓉幕之舊
游二天不遠於照臨兩地復歸於澄按更治已熟(蕭望之傳)
(所用皆更治民以考功注更猶經歴也詳見第七卷)結知甚深堯文章其煥乎因
是行而加寵(直煥章閣)漢公卿亦多矣咸有望於來歸步武
赤墀羽儀紫槖某他無能解切自愧羞晩出王公之門
歲縻博士之廩青衫連蹇可嗟五十無聞焉(韻會連力展切難也)
(易往蹇來連揚雄傳孟軻雖連蹇猶為萬乘師)黃卷扶疎安得三千從游者(揚雄)
(傳枝葉扶疎孔子家語遠方弟子之進蓋三千焉)屬吾道艱難之日遇當世偉
特之人知心可期頓足自喜(文選頓足起舞)行將帶櫑具劒而
進謁(櫑音壘晉灼云長劔首以玉作井鹿盧形上刻木作山形如蓮花初生未敷時)其敢廢尺
素書之奉迎騤騤來音(詩四牡騤騤載是常服)栩栩在夢(栩音煦韻會欣)
(暢貌莊子昔者莊周夢為蝴蝶栩栩然蝴蝶也)萬間隆庇何憂夜雨之相凌一
寸寒荄尤望春風之先到情有所激言莫能輸
通交代程守
疏榮魏闕(禮正月之吉始和乃懸治象之法於魏闕吕氏春秋身在江湖之上心乎魏闕之下注魏)
(闕象魏之闕)借重淮城聞何暮之謠來幸逢於叔度聽欲曙
之鼓去誰挽於鄧侯(晉書良吏傳時吳郡太守缺人多欲之帝以授鄧攸攸載米之郡但)
(飲其水去郡不受一錢百姓數百人留牽攸船不得進乃小停夜中發去吳中歌之曰紞如打五鼓鷄鳴天將)
(曙鄧侯挽不來謝令推不去洪适啟紞如五鼓遂喧吳郡之謠願借一年久斂桂林之惠)喜拜更書
敬持先贄恭惟某官儁聲顯白偉度含洪鳳五色乃自
然信非凡種(山海經丹穴之山有鳥狀如鶴五色而文名曰鳳蜀志秦宓曰鳳生而五色豈以五)
(采自飾畫哉天性自然也)馬千里豈常有遂可空羣(韓文馬千里常有而伯樂不常)
(有又伯樂一過冀北之野而馬羣遂空)問學雖本諸家傳富貴能以身自
致舉頭日近(寇準登華山詩舉頭紅日近)振步風生(趙廣漢傳專厲彊壯蠭氣見事)
(風生)小試才鋒屬偃室絃歌之化參持貨柄見傅巖醴酒
之功帝方嚴邊守之選除公獨由大臣之論薦利器固
優於盤錯狹地豈足以回旋(漢書注景帝後二年諸王來朝有詔更前稱壽長沙)
(定王但張袖小舉手左右笑其拙上怪問之對曰臣國小地狹不足回旋帝乃以武陵零陵桂陽益焉李詩長)
(沙不足舞又定王垂舞袖地窄不廻身羅衮謝裴相公啟長沙地窄難呈宛轉之姿南郡鬼逢每受揶揄之恥)
聊為窮民來革弊政(韓詩本為聖朝除弊政)望春腳之所到(開元遺事)
(人謂宋璟如有腳陽春言所至之處如春及物也)覺物情之自舒朱使君印章
猶存不妨笑領(朱買臣傳前引其綬視其印會稽太守章也西京雜記朱買臣為會稽太守懷)
(章綬還至舍亭而國人未知也)鄭尚書履聲可繼行即召歸某不能強
取於時名所願蚤收於朝蹟(韓詩足弱不能步自宜收朝蹟)一麾自託
三載罔功老將歸於田園(陶淵明歸去來辭田園將蕪胡不歸)上乃記其
姓字(歐陽公蔡齊行狀居數月不得召久而天子記其姓名輙使召試)恩叨收召固當
不俟駕而行契篤交承猶且得合符而去告新何有匿
垢是祈
謝時漕丁帥薦舉(李自注代太守)
吏術迂疎徒積佩魚之愧(杜牧詩使君四十四兩佩左銅魚丹鉛總錄佩魚始於唐)
(永徽二年以鯉為李也武后天授元年改佩龜以玄武為龜也杜詩金魚換酒來蓋開元中復佩魚也)使
條闊略更叨薦鶚之榮延譽過情怔營失次(怔音征王莽傳人民)
(怔營注皇恐不安貎)伏念某素非達學見謂樸儒飾固陋以干時
平生所短(鄒陽傳飾固陋之心則何王之門不可曳長裾乎)挾孤單以游世投
老奚為(莊子人能虚已以游世)亟收蹟於朝行合竄身於農畝為
貧漫仕自詭外庸憶昔采芹客無氊之可盜重來剖竹
州如斗以何辭粗殫五技之勞初乏三年之最聖天子
既加以收召賢刺史又為之襃揚曾是虚庸有兹僥冒
此蓋伏遇某官量陂宏遠(漢書郭泰入汝南交黃叔度至南州先過袁奉高不宿而)
(去從叔度累日或以問泰泰曰袁奉高之器辟諸汎濫雖清而易挹也叔度之器汪汪若萬頃之陂澄之而不)
(清混之而不濁不可量也世說荀伯子目王令明如萬頃陂唐制詞呑楚澤量湛黃陂駱賓王上崔長史啟心)
(波湛漢詠魄曜於黃陂情岳干天韞風雲於稽巘)鑒地清明事君以人自得上
臣之體(荀子下臣事君以貨中臣事君以身上臣事君以人)入境問俗務求邊吏
之能謂其頗究心於撫摩察其初無事於矯拂然與時
既背豈能比雨露之當春而利物不洪又安得如草木
之蒙潤(揚子澤及百里而潤草木者唯江河也董仲舒傳德潤草木澤被四海)言則有味
受之胡顔益當激厲於初心毋使沈冥於晩節(法言蜀莊沉冥)
(文選沉冥之怨既缺韓詩沉冥不計日)庶圖末效仰答隆知
謝丁帥薦舉
分半席以佐州蔑聞善狀(職源别駕長史司馬通謂之上佐唐大歷十二年制刺史)
(有故及缺本道使不得差攝但令上佐知州事)合二臺而薦士猥及寒蹤弗堪
榮衮之褎徒積濫竽之愧自昔居治中之任亦類蒙在
上之知周景望尊特題輿而招仲舉晉安禮重别施榻
以待休源(梁書孔休源字慶緒為晉安王長史休源累佐名藩王深倚仗常於齋中别施一榻云此)
(是孔長史坐人莫得預焉其見敬如此)稱士元非百里之才識王祥有三
公之量(王祥傳初吕虔有佩刀工相之以為必登三公可服此刀虔謂別駕王祥曰苟非其人刀或為)
(害卿有公輔之器故以相與)儻使荆州從事之不遇(世說習鑿齒有史才宣武甚器)
(之未三十便用為荆州治中鑿齒謝云不遇明公荆州老從事耳)寧免潁川督郵之見
傷(黃霸傳長史許丞老而病聾督郵白欲逐之霸曰許丞廉吏雖老尚能拜起送迎正頗重聽何傷)在
前史皆為美談(後漢書謝弼傳前世以為美談晉書王機傳蘇武不失其節前史以為美談又)
(見王舒傳)乃今日復見盛舉苟非瓌異曷稱品題如某者瓜
瓞疎宗(詩綿綿瓜瓞注瓞蔓也音與迭同)棗膏鈍質(范曄和香方序棗膏昏蒙甲煎淺俗)
(非惟無助於馨烈乃當彌增於痼疾也蓋以比羊玄保李樓啟薾然棗昏重以木訥)強持文墨取
名於少年之場(李詩結客少年場白詩白頭翁入少年場)敢棄詩書置身於
有過之地媻珊不進潦倒奚為(北史崔贍傳贍潔白善容止神采凝然自天寶)
(以後重吏事謂容止醖籍者為潦倒而贍終不改焉杜詩形容真潦倒又多材依舊真潦倒劉禹錫詩潦倒聲)
(名臃腫材)僅免笑俗馬之肉多(杜詩始知神龍别有種不比俗馬空多肉)竊自憐
病鶴之翎短(唐段成式酉陽雜俎裴沆再從伯往鄭州荆叢下見一病鶴垂翼俛咮翅關上瘡壊)
(無毛有老人曰郎君年少豈解哀此鶴耶白樂天詩鶴病翎羽垂元微之詩傷心自比籠中鶴剪盡翅翎愁到)
(身東坡詩病鶴不梳翎山谷詩身如病鶴翅翎短)鉛刀再割徒為民社之羞(賈誼)
(傳莫邪為鈍兮鉛刀為銛楚辭捐棄太阿寶鉛刀兮文選搦朽摩鈍鉛刀皆能一斷班超傳鉛刀一割之用駱)
(賓王啟鉛刀起一割之用跛鼈致千里之行)符竹平分安有海邦之詠(杜詩幾分)
(漢庭竹)況且突黔之未暇(班固敘傳墨突不黔)終然尸素以罔功(貢禹)
(傳素餐尸禄洿朝之臣朱雲傳無以益民皆尸位素餐)在計府密邇固足以照知
何帥閫清明亦從而過聽豈念趨承之有舊不緣介紹
而為先譽以一言重於九鼎兹蓋伏遇某官禮樂先進
文章鉅公(李贊詩東京才子文章鉅公)筆底春風鼓十城之和氣胸
中秋水鑒萬物以成形(韓安國傳清水明鏡不可以形逃)即西州推轂
之心(孫寶傳寶著名西州馬援傳拔自西州虞詡傳辟西州豪傑為掾屬趙壹傳竊伏西州挹高風舊矣)
(橋玄傳玄名聞西州晉書羊曇為謝安所愛重安薨輟樂彌年行不由西州路)見東閣轉鈞之
手(鄒陽傳獨化於鈞陶之上注陶家名轉者為鈞蓋取周回調均耳)遂令冗散(申屠嘉傳冗官)
(居其中注冗謂散輩也如今之散官枚乘傳與冗從事注冗從散職之從王者也)亦在搜揚謂
良藥可以扶衰今乃作籠中之物(唐書元澹謂狄仁傑曰下之事上譬富家)
(儲積以自資也脯腊膎胰以洪滋膳參苓芝桂以防疾疢門下充滋咮者多矣願以小人備一藥石可乎仁傑)
(笑曰君正吾藥籠中物何可一日無也)謂利器可以剖劇正有資冶者之
工(董仲舒傳陶冶而成注冶以喻鑄金)顧此僥踰若為稱塞某敢不清箴
是佩絜矩自持雖事師數十年斷不違於素志(儒林傳結髮事)
(師數十年)或起家二千石恐難報於深恩(田蚡傳薦人或起家至二千石揚雄)
(傳諸離附之者或起家至二千石)過此以還未知所措
賀陳樞密
嚴宸孚令宥府升班運天中而臨制四方獨總樞機之
政(漢書天文志斗為帝車運於中央臨制四海分隂陽建四時均五行宋會典樞密院掌天子之機務及天)
(下邊境軍馬之政令)用人傑而決勝千里允資帷幄之籌(高帝紀運籌帷)
(幄中決勝千里外吾不如子房又三人皆人傑)疾置流聞列紳聳服恭惟某官
文場元帥(杜預傳元凱文場稱為武庫唐張九齡為聞人之冠號文場元帥又九齡覽蘇頲文卷謂)
(同列曰蘇生俊贍無敵真文場之雄帥也熊克啟妙宗道壼雄帥文場)儒林丈人(王沈傳高貴鄉)
(公好學有文才引沈及裴秀數於東堂講讌屬文號沈為文籍先生秀為儒林丈人崔寔傳論為儒家文林)
偉乎凝重之資養以中和之氣茹含今古窺渾渾以無
涯(韓文上窺姚姒渾渾無涯)騰跨風雨摩蒼蒼而直上(莊子天之蒼蒼其正色耶)
(其遠而無所至極耶李白大鵬賦上摩蒼蒼下覆漫漫)宜天子恨相見之晩(主父偃傳)
(偃上書闕下朝奏暮召入見時徐樂嚴安亦俱上書言世務書奏上召見三人謂曰公皆安在何相見之晩也)
(余元一啟當宁興見晩之嗟幾九事而八律士林争暏先之快謂一代之數人)在朝廷賴有德
之尊不待九遷(任彥昇表千秋一日九遷荀爽十旬遠至)即登四輔(尚書亂為四輔)
(史記四輔既備成王靡有過事四輔謂左輔右弼前凝後丞也)用為弘化之貳(尚書貳公弘化)
仍陪密命之基蓋庶政兼修已略見二三之策今一賢
獨任自能當百萬之師魁柄有歸(斗身為魁梅福傳授以魁柄)輿情
允恊魯用孔子安得削可坐制于殊隣晉有夷吾無復
憂佇進登於真宰(温嶠傳時江左草創綱維未舉嶠殊以為憂及見王導共談歡然曰江左)
(自有管夷吾復何憂王導傳桓彛初過江見朝廷微弱謂周顗曰我以中州多故來此欲求全活而寡弱如此)
(將何以濟憂懼不樂往見王導極論世事還謂顗曰向見管夷吾無復憂矣楊萬里賀趙制置啟江左見導無)
(憂固將大用北門非凖不可未免小留)某猥叨召節行解守符荷鈞造之
曲成聞詔除而滋喜數仞之牆在望尚阻鳬趨萬間之
厦方新徒厪燕賀
賀許參政
延登舊弼(五行志延登受策注延入而登殿也漢舊儀丞相御史大夫初拜皇帝延登親詔也)參
秉洪鈞(詩尹氏太師秉國之鈞)昔家國同憂三載惜衮衣之去今
君臣復合四時看玉燭之調(束晳詩玉燭陽明照)庭號渙旉人謀
咸鬯恭惟某官學該百氏謨契三朝在古有社稷之臣
如汲黯近之矣(汲黯傳上曰汲黯何如人也嚴助曰使黯任職居官亡以瘉人然至其輔少主)
(守成雖自謂賁育弗能奪也上曰然古有社稷之臣至如汲黯近之矣)與王言仁義之道
舍孟子其誰哉自諫官由御筆之親除(蔡襄詩御筆親除三諫官喧然)
(朝野盡相懽)常法從在屬車之後乘刺六經而作制嚴一字
以拔人藹聞曳履之聲深結凝旒之眷天下之真儒無
敵密命進陪堂上之竒兵有操遐衝坐折(文選何必操干戈堂上有竒兵)
(折衝樽俎間制勝在兩楹)謂太平之立致(食貨志三年食進業曰登再登曰平三登曰太平北)
(史積儲九稔謂之太平)胡多難之相仍(詩惟予小子未堪家多難)公方歸卧於
倚廬(禮記三年之喪斬衰苴杖居倚廬食粥寢苫枕塊所以為至痛飾也儀禮斬衰倚廬齊衰堊室揚雄)
(傳結以倚廬注居倚廬行服三年也)上亦儲思於翼室(尚書延入翼室恤宅宗)屬乾
坤之交泰(易天地交泰)宜禮樂之復興齊魯有大臣趣赴紫
宸之覲(法言昔齊魯有大臣史失其名曰如何其大也曰叔孫通欲制君臣之儀徵先生於齊魯所不)
(能致者二人)舜禹無弊政務先黃髮之詢(董仲舒傳禹繼舜舜繼堯三聖相受)
(而守一道亡救弊之政故不言其所損益也尚書尚猷詢兹黃髮乃罔所愆)既入告以忠規
爰寵升於宰路(宋制聯三階於宰路)經綸伊始觀聽又新國步賴
以安強(杜詩國步猶艱難)王躬待其匡救東海起來歸之老慶
聚會於一堂南山聳具瞻之民即登庸於三事(韋賢傳於赫三)
(事匪俊匪作)某猥叨召節行解守符荷大冶之弗遺聽明綸
而滋喜公階在望佇親赫赫之光(詩赫赫師尹)國棟已成正
竊隆隆之庇
橘山四六卷四
