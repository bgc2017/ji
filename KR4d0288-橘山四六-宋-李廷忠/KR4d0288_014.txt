橘山四六卷十四宋李廷忠撰
明孫雲翼注
重明節賀表(宋光宗生於紹興十七年九月四日乙丑以生日為重明)
(節)
得衟為皇久燕大庭之養(莊子得吾道者上為皇而下為王失吾道者上見光而下)
(為土)先天誕聖丕昭華渚之祥(易先天而天不違穎川語小云詩書中凡云誕者乃)
(也闊也欺也生民詩上文言載生載育故下文云誕彌厥月誕寘之隘巷皆訓大非訓生育也今人直謂慶生)
(為慶誕生辰為誕節是為慶大與大節矣春秋元命苞黃帝時太星如虹下流華渚女節夢接意感生白帝朱)
(宣宋均曰華渚渚名也朱宣少昊氏)洽慶禮於三宮藹頌聲於萬宇恭惟
太上皇帝陛下功成不宰(老子生而不有為而不恃長而不宰杜審言詩不宰神功)
(運)德運乃神(尚書帝德廣運乃聖乃神)繼照於時合重離明兩之象
(謝莊表明兩承乾元良作貳選詩一旦作明兩)高尚其志應大有上九之文(蠱卦)
(上九爻不事王矦高尚其事象曰不事王矦志可則也大有上九爻自天祐之吉无不利)與造物以
同游自生民而獨盛正金莖浮沆瀣之氣乃慈闈標震
夙之期(詩載震載夙載生載育震謂姙身動夙謂疾而不遲)臣將指行邊傾心報
上捧玉巵呼萬歲阻陪漢殿之班(漢高帝捧玉巵為太上皇壽)獻寶
鑑紀千秋願效唐臣之祝(唐千秋節公卿竝獻寶鑑張九齡上事鑑十章名曰千秋)
(金鑑錄以伸諷諭)
重明節賀表
天子之父曰皇備舉日朝之禮(禮記文王為太子朝於王季日三鷄初鳴而衣)
(服至於寢門外問安及日中又至亦如之及暮又至亦如之禇遂良疏周室問安三至必退漢儲視膳五日乃)
(來崔融傳周儲故事一日三至於寢門晉室舊儀一月五朝於左闕)老人之星主壽適當
秋見之期(史記狼北地有大星曰南極老人老人見治安不見兵起常以秋分時候之於南郊隋志)
(老人一星在弧南一曰南極常以秋分之旦見於丙春分之夕沒於丁見則化平主壽昌月令秋分日饗壽星)
(於南郊爾雅壽星角亢也注列宿之長故云壽星唐會要開元勑有司置壽星壇以千秋節日修祠祭老人星)
(著之常式杜詩南極老人應壽昌)對金鑑以交輝望瑤階而歸美恭惟
太上皇帝陛下持循一道度越百王錫玄圭以告成功
居然退託(尚書禹錫玄圭告厥成功張說述聖頌玄圭錫於夏禹赤伏歸於漢光東坡詩功成天已)
(錫玄圭)索玄珠而悟㒺象至矣冲虛(莊子黃帝游於赤水之北登乎崑崙之丘)
(而南望還歸遺其玄珠使智索之而不得使離珠索之而不得使喫詬索之而不得也乃使象㒺象㒺得之黃)
(帝曰異哉象㒺乃可以得之乎)祥開誕月之符(詩無災無害誕彌厥月)丕衍過期
之歷(漢書諸侯王表周過其歷秦不及期注武王克商卜世三十卜年七百今乃三十六世八百七十六)
(歲此所謂過其歷者也)慶賚渙敷於前殿懽呼震動於中嵩(郊祀志嵩)
(高為中嶽韓詩四方環鎮嵩當中白虎通中央之嶽獨加高字者何中央居四方之中而高故曰嵩高山漢武)
(帝紀朕親登嵩高御史乘屬在廟旁吏卒咸聞呼萬歲者三駱賓王啓嵩山動萬歲之聲德水應千年之色)
臣假守窮邊幸逢盛際(七啓此伯道之至隆而雍熙之盛際)三萬里恍遙
於弱水莫與稱觴(仙經蓬萊隔弱水三十萬里終不可到文選稱萬壽以獻觴又獻萬年之)
(玉觴)八千歲仰祝於大椿第厪舞手
瑞慶節賀表(寧宗生於乾道四年十月十九日丙午初以生日為天祐節後改瑞慶節)
十月就盈祥開若水(左傳使以十月入曰良月也就盈數焉注數始於一盈於十故以十)
(月為良月若水顓頊所生處也呂氏春秋顓頊生於若水巖處空桑乃登帝位帝王世紀顓頊黃帝之孫昌意)
(之子母曰景僕為昌意正妃謂之女樞金天氏之末瑤光之星貫月如虹感女樞於幽房之宫生顓頊於若水)
(常衮賀代宗天興節表十月良月遠膺盈數之期先天奉天近和中元之歷)四方來賀驩動
中嵩昭聖人間出之符衍治世無疆之歷恭惟我
皇帝陛下握樞運化(宋九錫文負扆握樞光歸明哲王元長策秀才文秉籙御天握樞臨)
(極)紹統垂休坐明堂而朝諸侯式顯肅雍之相(詩於穆清廟肅)
(雍顯相濟濟多士秉文之德)體紫宫之奉太后聿崇欽愛之風(甘泉賦似)
(紫宫之崢嶸春秋合誠圖紫宫太帝室太一之精也春秋元命苞紫之言此也宫之言中也言天神圖籙陰陽)
(開閉皆在此中也)具此丕猷萃為繁祉當流虹之紀節(文選星虹樞電)
(帝王世紀少昊母曰女節黃帝時有大星如虹下流華渚女節感而生少昊)咸就日以傾誠
(大戴禮宰我曰請問帝堯孔子曰其仁如天其智如神就之如日望之如雲)臣服役行臺阻
陪班綴錫皇極之九五福如近對於天光(尚書皇建其有極斂時五)
(福用敷錫厥庶民又九五福一曰壽)祝聖壽之億萬春切喜聆於輿誦(杜詩)
(聖壽宜過億萬春韓文天錫皇帝與天齊壽億載萬年為民父母)
瑞慶節賀表
天子接千歲之統茂對亨嘉(司馬相如傳今天子接千歲之統)諸侯賀
十月之朝訢逢震夙(晉禮志漢以高帝十月定正旦為歲首至武帝改用夏正然每月朔)
(朝至於十月朔猶常饗會受賀及贄百官受賜宴享大作樂如元正之儀)仰瑞符而有耀(後漢)
(荀彧傳天降嘉瑞地出吉符唐葉說傳帝王之興必有符命)申善頌以無疆恭惟我
皇帝陛下叙禹九功(尚書九功惟叙九叙惟歌)傳堯一道(董仲舒傳禹繼舜舜)
(繼堯三聖相授而守一道)天璣麗正赫重離繼照之光(曹植詩大魏承天璣顔延)
(年哀策文用集寶命仰陟天璣注天璣喻帝位也易重明以麗乎正)神鼎持盈僃既醉太
平之福(宋志神鼎者質文之精也知吉知凶能重能輕不灼而沸五味自生王者盛德則出晉志神鼎)
(神器也典略神鼎丹甑醴泉以為大瑞子華子黃帝之治天下百神受職於明堂之庭乃采銅於首山鑄神鼎)
(於山上宋禪齊璽書神鼎將遷寶策無主江淹詩廣成愛神鼎陳思王大魏篇神鼎周四阿符瑞志宋元嘉十)
(三年武昌縣章山出神鼎崔子玉竇大將軍鼎銘持盈若冲滿而不溢黃耳不革玉鉉終吉詩既醉以酒既飽)
(以德君子萬年介爾景福)敷兩階之文而遠方服(尚書帝乃誕敷文德舞干羽於兩階)
飾九筵之祀而神人和(周人明堂度九尺之筵尚書神人以和)萃此丕休
見乎初度(離騷皇覽揆余於初度兮)電樞旋於北斗(文選星虹電樞昭聖德之符注)
(帝舜母感樞星之精而生北斗第一星也電光也帝王世紀黃帝少典之子母曰附寶見大電光繞北斗樞星)
(感之而孕二十四月生黃帝於壽丘)弧星燦於南郊臣叨領邊麾遙瞻觀
闕公卿迭進已莫陪奉觴上壽之班田里交歡其敢望
增秩賜金之寵(循吏傳二千石有治理效輙以璽書勉勵增秩賜金或爵至關内侯)
瑞慶節賀表
周歷方新應七百年之興運(左傳成王定鼎於郟鄏卜世三十卜年七百)堯
門有慶當十四月之誕辰(帝王世紀帝堯陶唐氏祁姓也母慶都孕十四月而生堯)
(於丹陵漢武帝鉤戈趙婕妤姙身十四月乃生上曰昔聞堯十四月而生今鉤戈亦然乃命所生門曰堯母門)
喜溢乾坤頌騰川阜觀八荒之賓服慶四海之攸同恭惟
皇帝陛下緝熙帝載(詩於緝熙單厥心尚書有能奮庸熙帝之載)恢大皇綱
(崔駰達旨古者陰陽始分天地初制皇綱丕緒帝紀乃設班固答賓戲廓帝紘恢皇綱孫子荆代與孫皓書九)
(州絶貫皇綱解紐晉書帝王莫不張皇綱以羅遠飛仁風以被物文中子恢皇綱立人極)躬儉約以
移風性仁柔而理物文軫通乎薄海坐收極治之功(文選)
(文軫薄桂海聲教燭冰天)神策授於上天丕擁無疆之福流虹紀節
舞鳳來儀臣假守荒邊欣逢盛際北辰之居星拱莫預
對揚(晉書紀瞻傳若列宿之綰北極百川之歸巨海萬卷菁華舜之在位猶北辰然揚雄甘泉賦湛露之)
(晞朝陽衆星之拱北辰子華子昔堯居於衢室之宫垂衣而襞幅䆳如神明之居輯五瑞以見羣后帶幅舄而)
(入覲者如衆星拱北)南山之壽日升敢忘美報(詩如月之恒如日之升如南山之壽)
瑞慶節賀表
天作之君紀載生於甲觀(漢武紀生甲觀畫堂三輔黃圖太子宫有甲觀冊府是甲)
(觀懸弧之日乃銅律禦戸之時唐于邵降誕頌甲觀畫堂繞樞神光宋表當正陽統月之辰乃甲觀襲祥之日)
人助者信效三祝於華封(莊子堯觀乎華封人曰噫請祝聖人使聖人壽堯曰辭使)
(聖人富堯曰辭使聖人多男子堯曰辭多男子則多懼富則多事壽則多辱)福履日升歡呼
雷動(薛逢詩欲識皇恩無遠近萬方懽忭一聲雷)恭惟皇帝陛下五位當陽
九重御世整齊王度恢拓神基儉德冠乎百王至矣在
躬之寶(尚書愼乃儉德老子我有三寶寶而持之一曰慈二曰儉三曰不敢為天下先)利澤施
於四海熙然同宇之春(荀子萬物同宇而異體)羽階敷來遠之文
麟隰奏屢豐之瑞(詩徂隰徂畛又綏萬邦屢豐年)明良胥契清淨興歌
(曹參傳百姓歌之曰蕭何為法講若畫一曹參代之守而勿失載其清淨民以寧一)當若水之開
祥指如岡而歸美臣猥叨共理欣際盛明望宫闕於蓬
萊之山阻陪拜舞卜世年於郟鄏之野徒切傾祈
瑞慶節賀表
系唐統接漢緒聿觀眞主之興(文選東都賦聖皇握乾符闡坤珍披皇圖稽帝)
(文系唐統接漢緒茂育羣生恢復疆宇勲兼乎在昔事勤乎三五)畀姒書授羲圖茂對
上天之眷(東京賦龍圖授羲龜書畀姒)歴千秋而紀節(唐實錄玄宗以)
(垂拱元年八月五日生於東都左相乾曜右相說工表曰少昊著流虹之感商湯本玄鳥之命陛下)
(二氣合神九龍浴聖月惟仲秋日在端五恒星不見之夜祥光照室之朝請以是日為千秋節著之)
(甲令)薄四海以均歡恭惟皇帝陛下九重御世五位
當陽祖烈丕承(尚書丕承哉武王烈)皇猷濬發(文選清猷濬發)乾行
而道不息(易天行健君子以自強不息)泰來而志交通(易泰小往大來吉亨則是)
(天地交而萬物通也上下交而其志同也)握金鏡以臨人旁燭八紘之遠(春秋)
(錄孔法有人卯金握天鏡尚書考靈曜秦失金鏡魚目入珠鄭玄曰金鏡喻明道也齊建武記受終建極握鏡)
(臨宸齊禪梁文握鏡旋樞允集明哲梁簡文帝南郊頌憑玉几握金鏡君臨萬國徐陵文握金鏡而授河圖執)
(玉衡而運乾象揚雄傳燭六合耀八紘注八紘八方之綱維也淮南子東北方之紘曰和丘曰荒土東方之紘)
(曰棘林曰桑野東南之紘曰大窮曰衆安南方之紘曰都廣曰反戸西南方之紘曰金丘曰沃野西北之紘曰)
(一目曰沙所北方之紘曰積冰曰委羽)運玉衡而齊政坐調五緯之平(尚書)
(在璿璣玉衡以齊七政文選玉衡正而太階平又仰察五緯又五緯不愆六氣無易郎顗傳五緯循軌四時和)
(睦春秋内事天地開闢五緯各在其方至伏犧乃合故以為元唐興復神龍開創制齊五緯而平太階應三神)
(而登日觀纂要五星謂之五緯李百藥詩經綸五緯同駱賓王詩五緯連影集星躔)農扈登秋(九扈)
(詳見前蔡邕獨斷秋扈氏趣民收斂)候亭沉燧(燧煙也夜望烽晝望燧賈誼傳斥候望烽燧不得臥)
薰作至和之福萃於載夙之辰臣欣覩榮光謬將隆指
雖君門遠乎千里信不違顔(管子堂上遠於百里堂下遠於千里君門遠於萬里)
(左傳天威不違顔咫尺)而聖壽過於萬春惟勤善頌
冬至節賀表
歲紀得天屬三微之肇叙(封禪書黃帝得寶鼎神策是歲己酉朔旦冬至得天地之)
(紀於是黃帝迎日推策後率二十歲復朔旦冬至律歷志夏數得天得四時之正也又三微之統既著而五行自)
(春始其序亦如之陳寵傳三微成著以通三統注三微三正也白虎通正朔有三本天有三統謂三微之月也)
(明王者當敬本重始也禮三正記曰三微者何謂也陽氣始施黃泉萬物動微而未著也十一月之時陽氣始)
(養根於黃泉之下萬物皆赤故周為天正色尚赤十二月之時萬物始牙而白故殷為地正色尚白十三月之)
(時萬物始達莩甲而出皆黑故夏為人正色尚黑不以二月後為正者萬物不齊莫適所統故必以三微之月)
(也易乾鑿度三微而成著三著而體成當此之時天地交萬物通也李疎詩律應三微首杜審言詩三微歷數)
(遷)雷復在地知萬彙之潛萌亨會有開頌聲交暢恭惟
皇帝陛下紀綱四國(詩勉勉我王綱紀四方)規矩二儀(張衡東京賦規天矩)
(地)赤祚重光千歲接帝堯之統(春秋合誠圖堯母慶都生於斗維之野有赤龍)
(負圖出慶都讀之云赤受天運下有人圖衣赤衣面八彩鬚髮長七尺二寸銳下豐上足履翼宿署曰赤帝起)
(成天下寶尚書惟文王武王宣重光)玄圭告瑞八年成大禹之功挈道揆
之精剛調元化而宣穆方羲轂起牽牛之度(廣雅日御曰羲和山)
(海經每日出羲和二國為御推而升太虛許敬宗詩羲馭循黃道)乃嶰筩奏鳴鳳之音
福與陽升壽隨春介(詩為此春酒以介眉壽)臣叨縻郡紱阻奉庭
班日月合五星連欣迓初長之景冬夏至八風序願書
大有之年(魏相傳冬至則八風之序立萬物之性成春秋宣公冬大有年注五榖大熟為大有年)
冬至節賀表
灰律動乎緹室初驗陽生(唐太宗詩灰律動初陽)雲瑟奏於圜丘
茂迎日至(周禮大司樂凡樂靁鼓靁鼗孤竹之管雲和之琴瑟雲門之舞冬日至於地上之圜丘奏)
(之若樂六變則天神皆降可得而禮矣禮記郊特牲郊之祭也迎長至之日也)大矣一人之慶
(尚書一人有慶兆民賴之)熙然萬彙之亨(關中詩如熙春陽易亨者嘉之會也)恭惟我
皇帝陛下黼黻洪猷樞機元化敬五事協五紀開乾坤
交泰之符(尚書次二曰敬用五事次四曰協用五紀曹植冬至表一陽嘉節四方交泰)合八
能陳八音正禮樂復興之日排窮陰而出地導和氣以
浮春沸在朝在野之懽聲介如阜如川之遐福臣逖居
邊服欣際昌辰望拱北之星阻綴珠躔之末迓極南之
景彌占鼎策之長
正旦節賀表
春王正月麟經書五始之元天子萬年鳳歷啟三朝之
慶勾萌畢達戩穀具綏恭惟皇帝陛下湯銘又新禹服
惟舊齊六符於泰階之上(索隱泰階三台也台星凡六六符六星之符驗也應劭曰泰階)
(平則風雨時)運五紀於皇極之中天地塞而後通允合大來之
吉日月窮而復始方觀繼照之明(月令季冬之月日窮於次月窮於紀星回)
(於天數將幾終歲其更始)嘉與函生(武帝紀嘉與七大夫更始漢書太極函三為一注函與含同)
同躋亨運臣馳驅在遠舞蹈罙廑想蒼龍駕之迎春咸
知農候(張衡東京賦乘鸞輅而駕蒼龍賀循曰車必有鸞而春駕鸞輅者鸞鳳類而色青故以名春路)
(也月令某日立春盛德在木天子乃齋親帥三公九卿諸侯大夫以迎春於東郊賦又曰介御間以剡耜所謂)
(知農候也王監稅啓農桑千里屢馳白鹿之車綸綍十行催扈蒼龍之駕)舉白獸尊而上壽
夐隔朝班
正旦節賀表
太簇吉辰(王羲之月儀書日往月來元正首祚太簇吉辰微陽始布罄無不宜和神養素)小正
布令(小正大戴禮篇名鄭玄曰得夏四時之書其存者有小正)遒音徇路萬民新治
象之觀計奏登軒四海盛貢珍之會(漢官儀正月旦天子幸陽德殿臨軒)
(屬部計吏皆陞覲庭燎班固東都賦受四海之圖籍膺萬國之貢珍)恭惟皇帝陛下
仁天廣覆壽域旁開時明於革而得順應之宜(易革)
(彖湯武革命順乎天而應乎人象澤中有火革君子以治歷明時)道長於泰而極
財成之妙(易泰卦君子道長小人道消天地交泰后以財成天地之道)雖舜庭遏密
未容百辟之獻觴(尚書四海遏密八音後漢禮儀志歲首為大朝受賀百官賀正月二千石)
(以上上殿稱萬壽舉觴御座前)而堯野謳歌已肇三農之舉耜(詩三之日于耜)
(又以我覃耜)芳辰茂對(梁元帝纂要春辰曰良辰嘉辰芳辰)景福來符臣際運
重熙(兩都賦至於永平之際重熙而累洽景福殿賦至於帝皇遂重熙而累盛)蒙恩共理望
光華之夜燎阻綴賓儀(後漢禮儀志正月元旦天子幸陽德殿臨軒公卿郎將大夫百)
(官陪朝賀屬郡計吏皆觀庭燎魏司空王朗奏事故事正月朔端門設庭燎火炬端門外設五尺三尺鐙月照)
(星明雖夜猶晝傅玄元會賦庭燎晃以舒光張衡東京賦庭燎晣晰王沉正會賦望庭燎之高煬李華含元殿)
(賦設以庭燎天烘地赫岑文本三元頌庭燎晃以飈舉明燈曄以星布蕭慤元日詩帝宫通夕燎)奉寬
大之詔書務宣德意(後漢侯霸建請每春行寬大之詔後漢禮儀志立春之日行寬大書)
(曰制詔三公方春東作敬始慎微動作從之罪非殊死且勿案驗皆須麥秋退貪殘進柔良下當用者如故事)
正旦節賀表
行夏之時會三朝而受籍望堯之日歌萬夀以稱觴(王肅)
(賀正儀元正首祚璇璣改度伏稱萬夀兒寬傳帝東封泰山還登明堂寬上書曰上元甲子肅雝永享見象日)
(昭報降符應臣寬奉觴再拜上干萬歲壽制曰敬舉君之觴)歲祚肇新(晉何充賀正表璇璣運周)
(元正肇祚)物情胥悅恭惟我皇帝陛下鴻明麗正駿命
申休黼黻琱戈增煥右丈之治調和玉燭益神贊
化之功再世奉長樂之顔(漢官儀帝母稱長樂宫宣帝紀皇太后歸長樂)
(宫鄒陽傳梁孝王嘗上書願賜容車之地徑至長樂宫)庶民同既醉之福運
承累洽月屆始和正百度於履端(左傳履端於始臧洪緒晉書熊)
(遠議曰履端元日正始之初)萃萬珍而入貢寬澤洪流於薄海
祥雲廣覆於層霄臣身係西陲(陲遠邊也通鑑外紀禹使章亥步自東極至於)
(西陲漢文紀休兵北陲柳文荷鍤西岩陲)神馳左墄(墄階甃也西都賦左墄右平重軒三階西京賦)
(右平左墄青瑣丹墀景福殿賦其西則左墄右平講肄之場注墄者為階級言其級勒墄然墄倉歴切)想
九賓儀之戒旦阻綴班聯(叔孫通傳設九賓臚句傳王沈正會賦臚人肅其齊列九)
(賓穆以成行漢官典職正旦天子幸陽德殿作九賓樂魚龍曼延戲顏師古詩垂旒御九賓)奉五條
詔以班春第增舞抃
正旦節賀表
帝出震以御宸莫妙圓規之運王次春而布政有嚴左
个之居會圖籍於三朝拜衣冠於萬國(王維詩萬國衣冠拜冕旒)恭
惟皇帝陛下躬修禹度首正堯綱乾坤泰來游巖廊而
自治(子華子舜游於巖廊之上董仲舒傳游於巖廊之上注廟堂邊廡巖廊謂巖峻之廊也)日月
清照奄函夏以無塵(文選以函夏之大漢兮又函夏承風又函夏謐寧注函包容也讀與)
(谷同終軍傳邊境時有風塵之警陸雲詩函夏無塵海外有謐)方講禮蒐樂以文太平
務先德緩刑以贊元化茂對始和之吉丕膺滋至之休(尚書)
(天休滋至)臣乘塞云初(趙充國傳乘塞列隧)迎年載喜詔書寬大(後漢書郎)
(顗疏正月者歲之始王者則天之象因時之序宜開發德號爵賢命士流寬大之澤垂仁厚之恩)下車
即謹於布宣觀闕岧嶤矯首莫陪於呼舞(岧嶤高貌七命邈岧嶤魯)
(靈光殿賦岧嶤倜儻景福殿賦岧嶤岑立潘岳詩修道鬱岧嶤)
改元嘉泰賀表(宋寧宗慶元六年冬日中有黑子詔改明年為嘉泰元年)
對熙辰而頒朔屬當王化之更(禮天子頒朔聽朔於南門之外)輯美號
以冠元庸迓天休之至(終軍傳獲白麟對曰宜因昭時令日改定告元發嘉號於營丘)
(以應緝熙使著事者有紀焉漢書注蕩滌天下與民更始故以冠元)九重明令(天問圜則九重)
(孰營度之離騷天之門九重古雋九陽數之極故天子稱九重)八表均歡恭惟我皇
帝陛下躬握樞機(宋與齊九錫文負扆握樞王元長詩序握機創歷)神存經
緯亨為嘉會參四德於純乾(易文言亨者嘉之會也又曰君子行此四德者故曰)
(乾元亨利貞)吉與泰來叶三陽於端月順而建政用以名年
邦雖舊命帷新丕昭上意物所始辭謂大允合羣心(董仲)
(舒傳謹按春秋謂一元之意一者萬物之所從始也元者辭之所謂大也謂一為元者視大始而欲正本也)
臣欣覩彌文(揚雄傳豈或帝王之彌文哉注彌加文飾彌猶稍稍也)喜逢昌運方
效馳驅之力阻陪拜舞之班治跨漢京小鳳龍之紀瑞
(昭帝紀元鳳元年注二年中鳳凰比下於是冠元文帝紀十五年春黃龍見成紀班固兩都賦序白麟赤鴈芝)
(房寶鼎之歌薦於郊廟神雀五鳳甘露黃龍之瑞以為年紀)恩霑淮服極草木以同
春(李詩令行草木春)
改元賀表(嘉泰)
皇運重開方叶三陽之吉年名肇建式均四表之懽(史記)
(得萬國之懽心故天下治)自帝降康(詩自天降康豐年穰穰)與民更始(武帝紀嘉與士)
(大夫更始其以十月為元封元年)恭惟皇帝陛下智神旁燭(大戴禮其)
(仁如天其智如神)道(闕一字)中持積六稔之憂勤(稔熟也年也左傳卜)
(偃曰不可以五稔)順羣心而變易天地交而曰泰喜臨嘉
會之辰(易經亨者嘉之會也)春秋一以為元遂正歲端之號
表休符之有赫綿慶緒於無疆臣恭對昌辰喜聆温詔
二千石上夀阻陪正會之儀(晉禮志漢儀有王會禮正旦夜漏未盡七刻鐘鳴受)
(賀公侯以下執贄来庭二千石以上升殿稱萬歲晉起居注正會日百僚增祿賜醁醽酒人二升)億萬
載太平願獻元和之頌(韓文元和聖德詩天鍚皇帝與天齊夀登兹太平無怠永久億)
(載萬年為民父母)
明堂禮成賀表(宋史嘉定二年九月辛丑合祭天地於明堂大赦天下)
輯谹議於曲臺蕆精禋於太室(說文禋潔祀也一曰精意以享為禋周禮夏后)
(氏太室殷人重屋周人明堂又明堂東方曰青陽南方曰明堂西方曰總章北方曰玄堂中央曰太廟亦曰太)
(室蔡邕明堂論取其宗廟之清貌則曰清廟取其正室之貌則曰太廟取其尊崇則曰太室取其堂則曰明堂)
(取其四門之學則曰太學取其四而周水圓如璧則曰辟雍異名而同事其實一也)三靈昭格(校獵)
(賦上獵三靈之流注謂日月星垂象之應班固典引答三靈之繁祉陸機漢高帝功臣贊三靈改卜陸陲石闕)
(銘仰協三靈)萬祉來崇切以秋而大饗者典有常(周禮孟秋之月九㲈)
(之舞於宗廟之中奏之疏商人袷於一時周禮惟用孟秋之月為之三禮義宗周袷以秋者萬物新成可以奉)
(薦宗廟故合先祖之神而祭之宜在秋也)國雖多故而禮為急屬此卜郊之
歲(左傳襄公十七年夏四月卜郊不從乃免牲)考諸越紼之文(漢郊祀志唯祭宗廟社稷)
(為越紼而行事引棺索謂之紼言有喪不祭當祭天地五祀則越紼而行不以私喪廢公禮)翼翼堂
筵式廣寧親之孝(周人明堂度九尺之筵東京賦度堂以筵度室以几京邑翼翼四方所視)
煇煇壇燎罙昭欵帝之忱(東京賦颺槱燎之炎煬致高煙於太一司馬相如傳謁欵)
(天神注欵誠也)酒醴具陳牲牢畢獻(禮記玄酒在室醴醆在戶陳其犧牲備其鼎俎)恭
惟皇帝陛下位正體元(春秋元命苞元年者何元宜為一謂之元何曰君之始元也杜預注)
(凡人君即位欲其體元以居正)道深配祖文化緝熙於百度寬恩滲漉
於羣生(司馬相如傳滋液滲漉注滲漉謂潤澤下究說文漉水下貌吳开詩紛綸委貺知旁達滲漉流)
(恩亦下蟠)邊塵不驚民食自裕以聖繼聖功方美於告成(宋宰)
(臣賀乾明節表以聖繼聖謂之大明)因天事天義莫嚴於陟配(尚書殷禮陟配天文)
(選陟配在京降德在民)㳙上辛而肇祀(郊特牲郊之用辛也周之始郊日以至注用辛者人)
(君當齋戒自新耳春秋榖梁傳以十二月下辛卜正月上辛祭禮樂志以正月上辛用事甘泉圜丘盧思道詩)
(開年簡時曰上辛稱天吉韓文乃以上辛於郊用牲宋孝宗詔元日正得上辛合魯經啓蟄之文法周室用騂)
(之禮)端左个以迎禧景鑠神光煥燿叢霄之下(東都賦鋪鴻藻信景)
(鑠漢神爵四年詔曰齋戒之暮神光顯著薦鬯之夕神光交錯五鳳二年詔曰朕齋戒祠后土神光見或興於)
(谷燭燿齋宫十餘刻甘露二年詔曰神光竝見咸受禎祥永始四年神光降集紫殿盧思道詩神歌已相續神)
(光復相燭)驩聲叶氣翺翔薄海之濱臣護漕邊城(漢朱博為護漕都尉)
(王尊為護羌將軍轉校尉護送軍糧委輸晉有護漕掾)逖瞻鉅典助祭而刑百辟
莫預駿奔(詩不顯惟德百辟其刑之又對越在天駿奔走在廟)斂福以錫庶民第
勤虎拜(尚書斂時五福用敷鍚厥庶民詩虎拜稽首天子萬年)
太后加尊號賀皇帝表(按宋史寧宗慶元元年上夀成皇太后尊號曰夀成)
(惠慈皇太后)
雲闈重侍夙承貽燕之謀(詩貽厥孫謀以燕翼子)天號渙揚虔奉
歸尊之冊(漢高帝紀父有天下傳歸於子子有天下尊歸於父)驩孚有截(詩相土烈烈海)
(外有截漢書注截整齊也李白集武義烜赫於有截柳文我唐德澤光於有截)福介無疆(易受兹介)
(福於其王母象曰受茲介福以中正也)臣聞漢立四宫莫隆乎長信(三輔黃圖長樂)
(宫有長信長秋永夀永寧四殿長信宫漢太后常居之東方朔傳武帝夜出夕還齎五日糧會朝長信宫外戚)
(傳求共養太后長信宫百官表長信詹事掌皇太后宫張晏曰以太后所居宫為名也漢官儀帝祖母稱長信)
(宫文選哀長信之莫臨)周稱三母實始於太姜(後漢鄧太后紀上考詩書有虞二妃)
(周室三母修行佐德恩不踰閾前漢外戚傳周之興也以姜嫄及太任太姒詩思齊太任文王之母思媚周姜)
(京室之婦注周姜太姜也張華詩皇英垂天則大雅咏三妃成公綏詩二妃濟有虞三母翊周王塗山興大禹)
(有莘佐成湯)蓋孝之大者顯其親(司馬遷傳揚名於後世以顯父母此孝之大也)必
等而上之至於祖(禮記自仁率親等而上之至於祖名曰輕自義率祖順而下之至於禰名)
(曰重一輕一重其義然也)先朝資輔贊之力(太后即孝宗成肅謝皇后也光宗受禅上尊號)
(壽成皇后孝宗崩尊為皇太后歴光孝二朝故云)再世蒙擁祐之功信非常名
(老子名可名非常名)可盡至美恭惟皇帝陛下大猷稽衆高行冠
倫欽天語之洋洋聆德音之秩秩五日東朝本列聖相傳
之懿(漢書注五日一朝長信宫故齎五日糧灌夫傳東朝廷辯之注東朝太后朝也)一星南極
正老人出見之時夀齡將七袠之榮(野客叢書以十年為一袠其說見白)
(樂天集中詩曰年開第七袠屈指幾多人又曰行開第八袠可謂盡天年注曰時俗謂七十以上開為第八袠)
(蓋以十年為一袠爾近時夀聖皇太后慶八十而廟堂有辭免恩例劄子云昌運協千齡之會東朝開八袠之)
(期又曰慶闈開八袠之算三世奉萬年之觴蓋改開字為登字)寶牒不一書而足(韓愈與元)
(稹書足下嗣德有繼將大書特書不一書而足也)對揚景耀(柳宗元請上尊號表或取其德或昭)
(其功蓋所以揚景光昭純懿以示遠也)丕闡上儀(蔡邕文皇代之遐迹帝王之上儀柳宗元上尊)
(號表受自中古實為上儀)形愛敬於四方(文選儀刑孚於萬國愛敬盡於祖考)奉怡愉
於億載(韓文皇帝大孝慈祥友悌怡怡愉愉奉皇太后)臣縻身淮滸矯首日邊
赫赫巍巍而超古今亶增華於帝典(韓文可謂赫赫巍巍光前後矣又赫)
(赫巍巍超古冠今)蟄蟄䋲䋲而宜子孫願播美於王風(詩序螽斯后妃)
(子孫衆多也其詩云螽斯羽薨薨兮宜爾子孫䋲䋲兮螽斯羽揖揖兮宜爾子孫蟄蟄兮柳文播正始於王風)
賀太后牋
神怡廣内夙推坤則之成(文選坤則順成)位極常尊宜配乾稱
之大(繫辭乾天也故稱乎父柳文配乾稱大)勤崇丕號裒對修齡恭惟
太皇太后齊曜星軒(文選星軒潤飾星軒軒轅星也謝莊殷妃諡策奉軒景以柔明發迹)
(謝晀齊明后冊軒曜懷光素舒佇德漢書權軒轅黃龍體前大星女主象小星御者後宫屬援神契軒轅十二)
(星後宫屬石氏星贊軒轅龍體主后妃也)發祥沙麓(詩長發其祥王莽傳皇太后肇有元城沙麓之)
(右隂精女主聖明之祥漢元后傳元城建公曰昔春秋沙麓崩晉史占之曰隂為陽雄土火相乘故沙麓崩後)
(六百四十五年宜有聖女興其齊田乎今翁孺之徙正直其地日月當之元城郭東有五鹿之虚即沙麓也後)
(八十年當有貴女興云揚雄誄太隂之精沙麓之靈作合於漢配元生成宋文帝路淑媛傳歴集周邦徽音克)
(嗣氣淳漢國沙麓發祥謝晀齊明后哀冊文清漢表靈曾沙膺慶)言動中乎䋲矩功德
被於詩歌輔烈祖以中興柔儀斯正(祖烈謂孝宗)抱神孫而
内嬗大計以安(神孫謂寧宗嬗古禅字前律歷志堯嬗舜以天下文帝紀博求天下賢聖有德)
(之人而嬗天下焉千寶晉論堯舜内禅體文德也漢魏外禪順大名也)方游心少廣之庭
(莊子西王母得之傳乎少廣莫知其始莫知其終)信比跡太任之聖(列女傳太任王季之)
(妃溲於豕牢而生文王)徽名疊上(詩太姒嗣徽音張華詩徽音穆清風)鉅典載新臣
叨領邊麾阻陪朝綴唐宫受冊逖瞻萬舞之儀(韓文光膺令典)
(受冊宫門懽心始自於内朝孝理遂刑於寰海詩簡兮簡兮方將萬舞又碩人俁俁公庭萬舞又庸鼓有斁萬)
(舞有奕又萬舞洋洋詩正義萬者舞之總名公羊傳萬者何干舞也籥者何羽舞也劉炫云羽者為文萬者為)
(武大戴禮湯武以萬人得天下故干舞稱萬舞樂書武舞謂之干舞干其名也萬其數也)漢殿獻觴
竊效三呼之祝(武帝紀詔朕親登嵩高御史乘屬在廟旁吏卒咸聞呼萬歲者三)
太后加尊號賀皇帝表
光動鉤鈐侈重親之孝養(史記注鉤鈐天子之御也前天文志右旁有兩星曰鉤鈐)
(故曰天子之御石氏星經鉤鈐二星主法若近夫妻同心遠者夫妻不和大明則羣臣奉職天下道洽雒書靈)
(准聽首戴鉤鈐足文履已胷懷玉斗孝經内事昆弟有親親之恩則鉤鈐不離房宋均曰鉤鈐遠房則疎闊今)
(昆弟相親故天相近明其及也晉天文志鍵閉一星在房東北鉤鈐主關籥王者孝則鉤鈐明)名垂琬
琰蕆曠代之慶儀(竹書紀年后桀命扁伐岷山岷山女于桀二人曰琬曰琰斵其名於苕華)
(之玉唐玄宗孝經序寫之琬琰庶有補於將来)宗社有榮人祗胥抃臣聞君子
重抱孫之義(禮記君子抱孫不抱子此言孫可以為王父尸子不可以為王父尸)生民推
尊祖之功(注見後)故唐冊顯於懿安(唐書憲宗懿安皇后郭氏汾陽王子儀之)
(孫居興慶宫與貞憲皇后寶歷太后號三宫文宗謹孝事后冇禮奉觴進夀禮如家人)而漢號隆
乎長信(傅朝儀傳皇太后稱永信宫帝太后稱中安宫成帝母太皇太后稱長信宫)雖非三
朝全盛之典要皆一時歸美之名視昔加崇在今創見
恭惟皇帝陛下緝熙王化表顯聖倫承上天與子之
心既親傳於歷數體先皇事母之禮益嚴奉於晨昏
夀袠有開徽音未鬯載肅鳴鸞之駕肆登鏤玉之文
(韓文鏤白玉之牒玉海乘翠鳳之車鏤白玉之牒又維冊伊何鏤玉垂鴻維寶伊何範金鈕龍)雖太
極之高可誦而不可名而薄海以外知孝而又知敬
臣濫將華指阻綴清班七六經之傳既極坤稱之美
(司馬相如封禅書襲六為七傳之無禪繫辭坤地也故稱母)九五福之錫第勤封
祝之誠
賀太后牋
燕謀啓後尊歸長樂之母儀鴻號殊常丕顯思齊之聖
德(詩思齊大任文王之母毛萇注齊莊也詩序思齊文王所以聖也)事光史牒禮洽宸
闈恭惟太皇太后母儀天下尊極域中(劉禹錫賀表徽號極域中之尊)
(慈仁為天下之母)媯水源深(皇甫規女史箴唐媛興媯文母盛周魏收後魏書二妃嬪媯虞道克)
(昌)塗山基正(吴越春秋禹三十未娶行塗山恐時之暮失其度制乃辭云吾娶也必有應矣乃有)
(白狐九尾造於禹禹曰白者吾之服也其九尾者王之證也於是塗山之人歌之曰綏綏白狐九尾痝疣我家)
(嘉夷来賓為王成子室家我都攸昌天人之際於兹則行明矣哉禹因娶塗山謂之女嬌呂覧禹行功見塗山)
(之女禹未之遇而巡省南土塗山氏之女乃令其妾待禹於塗山之陽乃作歌歌曰候人兮猗列女傳塗山氏)
(之女夏禹娶以為妃既生唘塗山獨明教訓啟化其德外戚傳夏之興也以塗山詩序周南召南正始之道王)
(化之基)羡本支於百世首推佑命之勲(詩文王孫子本支百世)侈福
祿於萬年垂及從心之境養以天下莫伸於歸報至哉
坤元可得而形容(易至哉坤元萬物資生乃順成天)冊寶告成(簡文頌寶冊葳)
(蕤帝圖掩映憲宗本紀發揚鴻休膺受顯冊)旂常增焕孝治通乎三極懽聲
匝於九圍(詩式於九圍)臣欽覩彌文屬行邊部對金波而稱
夀厥路無繇(漢書月穆穆以金波李尋傳月者衆隂之長后妃大臣諸侯之象也晉書后妃傳象)
(玉牀之連後星喻金波之合羲璧金樓子星如玉李月上金波謝脁詩金波麗鳷鵲玉衡低建章杜詩金波耿)
(玉䋲)奉玉檢以揚休乃心則喜
賀皇帝加太皇太后尊號表(慶元元年上夀聖隆慈備福太皇太后尊)
(號曰壽聖隆慈備福光祐太皇太后)
慶衍瑶圖備文孫之至養(唐類表踐寶祚握瑤圖)光昭玉冊崇太
母之丕稱禮洽宸闈驩騰海縣(史記中國名曰赤縣神州中國外如赤縣神州)
(者九乃所謂九州也於是有禆海環之)中賀臣聞義先乎祖化始於家後
世之法姚虞必觀媯汭(帝王世紀瞽瞍妻曰握登見大虹意感而生舜於姚墟故姓姚)
(氏海賦昔在帝媯巨唐之世尚書釐降二女於媯汭)生民之尊后稷爰美姜嫄(姜嫄)
(帝嚳元妃后稷之母詩厥初生民時維姜嫄生民如何克禋克祀又赫赫姜嫄其德不回是生后稷降之百福)
視前懿以增輝屬熙辰之盛舉恭惟皇帝陛下德茂成
康道隆堯舜繩繩善繼業業致思(董仲舒傳堯兢兢日行其道舜業業日致其孝)
列聖貽謀莫重天倫之愛三宫順事共推坤極之隆恩
有加而報亦虔位無上者名斯顯侈殊常之令典鬯有
煒之柔風(詩彤管有煒說懌女美)臣叨與乘軺訢逢出綍朝於五
日阻陪長樂之仙班奉以萬年願頌元和之聖德
賀太皇太后牋
層闈闡慶丕膺難老之符(詩永錫難老順彼長道)前殿詒謀崇
建極尊之號一新孝理(班超傳陛下以至孝理天下得萬國之懽心杜詩聖朝新)
(孝理)四達懽聲中賀恭惟壽成惠慈太皇太后殿下祥
開夢月(漢元后傳元后母夢月入懷而生后)兆卜捫天播美河洲發祥
渭涘(詩文定厥祥親迎於渭玉海塗山之德渭涘之祥)聽宜家之治徽風備暢
於六宫(周禮内宰以隂禮教六宫鄭玄曰六宫謂后也婦人稱寢曰宫后象王立六宫而居之亦正寢)
(一燕寢五共六宫若今稱皇后為中宫矣)俾與子之謀寶命有光於再世(齊誥)
(宸運肇創寶命惟新)儷重華而迪德坐少廣以凝神(老子用志不分乃凝於神)
龍衮稱觴竝舉日三之禮金車受冊益迎時萬之休(後漢)
(輿服志太皇太后皇太后法駕六御金根車玉輅輦非法駕則乘紫罽軿車)燕及雲仍(爾雅子之)
(子為孫孫之子為曾孫曾孫之子為玄孫玄孫之子為来孫來孫之子為仍孫仍孫之子為雲孫)冠於
今昔臣猥叨華遣欣際盛明望東朝太后之班鳬趨莫
旅上南極老人之祝鼇抃惟勤(鼇海中大鼈說文抃拊手也楚辭鼇藏山抃張)
(衡賦登蓬萊而容與兮鼇雖抃而不傾)
賀皇后牋(按寧宗元配為恭淑韓皇后繼為恭聖仁烈楊皇后韓后慶元間崩此楊后也)
德備思齊美妃風之克嗣(子夏毛詩序關雎后妃之德也風之始也所以風化天下)
(而正夫婦也)號隆長信顯母道之益尊歡達外區孝歸中壼
(壼苦本切爾雅宫中術說文宫中道詩室家之壼)恭惟皇后殿下德叶坤元教
嚴陰禮俔天作合(詩大邦有子俔天之妹毛萇注俔罄也盡也文王以太任為賢問名)
(遂卜之既吉盡禮尊敬之如天之有女弟詩天作之合)遡日為明(揚子法言月未望則載魄於西)
(既望則終魄於東其遡於日乎魏名臣奏帝之有后猶日之有月也皇甫謐年歷月羣隂之宗光内日影以宵)
(曜名曰夜光柳文助日為明)詵詵揖揖而宜子孫上體二南之化(詩螽)
(斯羽詵詵兮宜爾子孫振振兮詳見前)怡怡愉愉而奉太后助登萬夀之
儀玉冊揚徽椒塗增曜(應劭漢官儀皇后稱椒房詩云椒聊之實蕃衍盈升美其繁興)
(以椒塗室亦取温暖除惡氣也文選眷椒塗於瑶臺又椒塗弛衞又痛椒塗之光廓又踐椒塗之郁烈塗道也)
臣叨持華節欣舉縟儀周道載馳莫綴九賓之列堯門
在望第傾三祝之誠
冊皇后賀皇帝表(沈括筆談立皇后當降制誕告不装告身而用冊本朝諸后皆)
(止用告景祐元年立后用冊後皆循之)
移風以厚人倫造端有地(子夏毛詩序先王以是經夫婦成孝敬厚人倫美教化移)
(風俗)後星之配皇極作合自天(天官書中宫天極星後有四星其一為正妃餘為嬪)
(御之屬靈憲紫宫為皇極之居晉書后妃傳序作配皇極齊體紫宸象玉牀之連後星喻金波之合羲璧)侈
鴻號以揚徽煥翟容而增飾(翟山雉也周禮内司服褘衣褕狄鄭玄云狄當為翟)
(文選痛翟褕之重晦又后車名詩翟茀以朝周禮王后五路重翟錫面朱總厭翟勒面繢總安車彫面鷖總皆)
(有容蓋)中賀臣聞夏之興也助德本於塗山(書娶于塗山注塗山國名)
(在今壽春縣東北禹娶塗山氏之女也南史后妃論輔成君德變理隂政謝承三夫人箴塗山翼夏有莘贊殷)
虞其欽哉觀刑始於媯汭(尚書觀厥刑于二女釐降二女于媯汭嬪于虞帝曰往欽)
(哉)故凡聰明有臨之主必資警戒相成之賢(詩序雞鳴思賢妃也)
(哀公荒淫怠慢故陳賢妃貞女夙夜警戒相成之道焉)禮舉熙朝事光前史恭惟
皇帝陛下紀綱四國規矩百王致大養於重闈載篤文
孫之慶奉明禋於太室丕昭烈祖之光位未正於椒塗
化莫延於葛谷(詩葛之覃兮施于中谷詩序葛覃后妃之本也后妃躬儉節用化天下以婦道)
(也)恭承慈訓喜得淑才擢從坐論之班(范曄皇后紀論周禮后妃正位)
(宫闈同體天王夫人坐論婦禮九嬪掌教四德世婦主知喪祭賓客女御序於王之燕寢設官分務各有典司)
(周禮鄭玄注古者三夫人之於后猶三公之於王坐而論婦禮無官職矣)嗣舉儷昇之典(文選)
(倫昭儷昇有物有憑按宋史寧宗楊后少以姿容選入宫慶元元年封平樂郡夫人五年進婉儀六年進貴妃)
(韓后崩遂正中宫)嬪則著於宫壼(文選思媚諸姑貽我嬪則)王化達於區寰
臣攝事西臺阻班北闕在天下而為母允合坤稱(馬太后紀)
(吾為天下母而身服大練食不求甘欲自率下也)願聖人之多男第厪封祝
賀太皇太后牋
副禕而立東房聿隆正號(王后首服為副周禮退師注副之言覆其遺象若金步搖)
(詩箋副既笄而加飾說文禕蔽膝也周禮王后之服褘衣玉海重翟出房褘衣被躬委委佗佗河潤山容魏韋)
(誕皇后親蠶頌各奉職而承筐供副褘之六服)盛輦而臨長樂有美柔儀(董巴輿服)
(志太后太皇太后皇后法駕六御金根車玉輅輦)慶洽兩宫歡翔八表恭惟
太皇太后天慈敷化坤静含章(坤六三含章可貞或從王事無成有終)義
重承祧抱神孫而内嬗(祭法遠廟為祧南史立儲植嫡守器承祧)恩深佑命
選淑媛於後庭(詩乃如之人兮邦之媛也)欲昭儷日之華遂正長秋
之位(漢明帝紀有司奏建長秋宫帝曰皇后之尊與朕同體承宗廟母天下豈易哉惟鄧貴人德冠後庭)
(乃可當之注長秋皇后所居宫也長者久也秋者萬物成熟之初也梁書長秋曠位前百官表應劭注大長秋)
(皇后卿也師古曰秋者收成之時長者恒久之義故以為皇后宫名)翟車聯耀(見上條)蠶服
同親(周禮内宰中春詔后帥外内命婦治蠶於北郊以為祭服月令季春后妃齋戒親東鄉躬蠶蠶事既)
(登分繭秤絲效功以供郊廟之服漢官儀皇后春蠶皆衣青手採桑而繅三盆蠒示羣臣妾從春桑生而皇后)
(親祭於苑中蠶室養蠶十箔以上羣臣妾從桑還獻蠒於舘傅毅洛都賦桑宫繭館區制有矩后率九嬪躬勅)
(工女)既足廣四方之風(子夏毛詩序言天下之事形四方之風謂之雅)益將侈萬
年之福臣屬拘官守阻綴庭班
賀皇后牋
藹南國之風有光彤史(詩静女其孌貽我彤管范曄皇后紀論女史彤管記功書過文)
(選託彤管於遺詠桓彥範傳詩以關雎為始言后妃為人關雎之風行彤史之化修隂教懿德更為内助五經)
(要義古者后夫人必有女史彤管之法后妃羣妾以禮御於君所女史書其日月授之以環以進退之生子月)
(辰則以金環退之當御者以銀環進之著於左手既御著於右手左手陽也以當就孕故著左手右手隂)
(也既御而復故此女史之職也)嚴東朝之命登配紫宸恭惟皇后
殿下淑性天成芳猷日進(文選惠問川流芳猷淵塞)睢河聲播
思賢才無傷善之心(詩序關雎樂得淑女以配君子憂在進賢不滛其色哀窈窕思賢才)
(而無傷善之心焉是關雎之義也)葛谷化延在女事有節用之道(詩序葛覃)
(后妃之本也后妃在父母家則志在女功之事躬儉節用服澣濯之衣)擢自三星之次(天文)
(志中宮天極星後有四星末大星正妃後三星後宫之屬也)儷於兩曜之明(成公綏詩天地)
(不獨立造化猶隂陽乾坤垂覆載日月曜重光理國先家道立教起閨房)承順慈顏燮和隂
教不二其操宜君子之好逑(匡衡傳詩云窈窕淑女君子好逑言能致其貞淑不)
(貳其操夫然後可以配至尊而為宗廟主)則百斯男蓋國人之共祝(詩太姒嗣徽音)
(則百斯男)臣屬拘官守阻造闕庭
賀皇帝御正殿表
畢親喪於素幄勉循御樂之常(終孝宗喪)正皇位於紫宸丕
展會朝之慶千官鼇抃九土葵傾(登徒子好色賦周覽九土思玄)
(賦思九土之殊風曹植責躬詩九土披攘文選若葵藿之傾葉太陽雖不為之迴光終向之者誠也)
(說文黃葵嘗傾葉向日不令照其根杜詩葵藿傾太陽)恭惟皇帝陛下舉堯
大綱纘禹舊服塞天地横四海已昭孝則之成(禮記)
(夫孝置之而塞乎天地敷之而横乎四海詩孝思維則)和邦國諧萬民難遏
淳音之奏遵奉常之吉制詔太僕以前陳黼座當
陽(左傳則天子當陽諸侯用命也)龍章絢采巍巍乎宅中之勢(西京賦據偏而)
(規小豈如宅中而圖大顔延年詩奄受敷鍚宅中拓宇)穆穆然臨下之光凡在觀
瞻孰不鼓舞臣星軺濫駕雲闕阻趍更始而順民心復
覩禮文之煥麗正而化天下益知儀表之尊(易重明以麗乎正乃)
(化成天下)
賀皇帝御正殿表
密音載唘御素軫以迎祥(尚書四海遏密八音軫車後横木)大寶有臨
坐端闈而聽治(易聖人之大寶曰位)臣工胥抃中外聳瞻恭惟
皇帝陛下化闡邦經行隆世表三年不樂方當聖治之
更新四海為家宜示皇居之壯麗(高帝紀天子以四海為家非令壯麗無以)
(重威蔡伯喈賦皇家赫而天居文選壯哉帝王居佳麗殊百城駱賓王詩不覩皇居壯安知天子尊)庸正
面南之位聿昭建極之光肅天仗以無譁(韓文天仗宵嚴建羽旄尚)
(書人無譁叔孫通傳無敢諠譁失禮者)儼帝容而有穆(成帝紀可謂穆穆有天子之容矣文)
(選恢恢皇度穆穆聖容)衆星環拱萬玉來庭道燦然而復興文煥
乎其可述臣身縻符竹夢繞觚稜(文選設壁門之鳳闕上觚稜而棲金爵注)
(殿堂上最高處宋馬永卿嬾真子今之闕角謂之觚稜蓋取其有四稜也柴慎微云觚酒器也腹與足皆有四)
(稜漢宫闕取其制以為角隅安獸處杜牧之詩觚稜拂斗極回首尚遲遲四載三七載似夢復非宜)斧扆
而朝諸侯阻陪賓綴(明堂位天子負斧依南鄉而立嚴助傳負黼依憑玉几依讀曰扆梁)
(卲陵王綸唘應天御物負扆臨民顔師古詩負扆延百辟)簫韶之舞百獸徒激懽悰
(尚書簫韶九成又百獸率舞韓文曾不得與鳥獸率舞蠻夷縱觀為比)
橘山四六卷十四
