橘山四六卷十宋李廷忠撰
明孫雲翼注
賀冬啓
曾總管
初陽應律(易通卦驗冬至初陽雲出箕山如樹之狀唐太宗詩條風開獻節灰律動初陽張叔良詩)
(雲物麗初陽)亞歲成儀(沈約宋書魏晉冬至日受方國及百僚稱賀因小會其儀亞於獻歲之旦)
(曹植表亞歲迎祥履長納慶)丈三之圭景初長熏為叶氣(周禮冬至日在牽牛)
(景長一丈三尺司馬相如傳協氣橫流)連五之珠星有耀萃作蕃釐(漢書宦者)
(淳于陵渠覆太初歷晦朔弦朢最密五星如連珠律歷志日月如合璧五星如連珠注謂太初上元甲子夜半朔)
(旦冬至時七曜皆會聚斗牽牛分度夜盡如合璧連珠也尚書考靈曜冬至日月若懸璧仰觀天形如車蓋紫)
(氣纍纍如連貝袁淑詩連星貫初歷漢書禮樂志媼神蕃釐注蕃多也釐福也讀作禧詩釐爾士女史記受釐)
(宣室)恭惟某官富有賢謨(易富有之謂大業)蔚為時棟總地官之
財而佐國聲華高棘位之班(周禮大司徒之職乃立地官司徒使率其屬而掌邦)
(教以佐王擾邦國)奉天子之命以督軍談笑給柳營之饟適觀
七日之來復(易七日來復天行也疏陽氣始於剝盡之後至陽氣來復時凡經七日)宜歌
四牡以勞還(詩序四牡勞使臣之來也有功見知則悅矣)稱慶玉觴(丁謂冬至詩稱)
(觴一之日祝夀萬斯年)贊調金鉉(易六五鼎黃耳金鉉利貞王仁裕詩便調金鼎贊無為劉禹錫)
(集金鉉重名)某濫竊專城之寄正遙賀閣之趨徒以寸悰寫
之尺素
謝丞相(宋寧宗慶元六年以謝深甫為右丞相)
日至自南(左傳僖公五年辛夘朔日南至漢書律歷志傳不曰冬至而曰日南至極於牽牛之初日)
(中之時景最長以此知其南至也又至日道愈南去極彌遠其景彌長遠長乃極冬乃至焉蔡邕傳日南至則)
(黃鐘應李華含元殿賦時殷仲冬日正南至韋應物詩陽景動南端)陽生於子(說文子十一月陽氣)
(動萬物滋入以為稱漢志孳萌於子淮南子日冬至則北斗中繩陰氣極陽氣萌杜詩冬至陽生春又來)浮
灰應黃鐘之候亨運有闓(太玄經調律者度竹為管蘆莩為灰列之九閉之中漠然)
(無動寂然無聲纖塵不形冬至夜半黃鐘以應蔡邕律歷記候鐘律權土灰冬至陽氣應黃鐘通土灰輕而横)
(仰續漢書以葭灰實其律之端氣至則灰飛物理論十二律吕候氣先於平地為室三重重有三重壁楊子所)
(謂九閉之中也外室南戸以布為幔次室北戶内室南戸並以布為幔皆上圓下方閉氣無風人居其中三日)
(觀十二律各以木為案每律各内庳外高以律加其上依位安置之以河南葭莩灰實其端若氣至吹灰去管)
(首小動為和大動為臣疆蕭慤詩天宫初動磬緹室已飛灰杜詩吹葭六管動飛灰韓偓詩中宵忽見動葭灰)
(劉商詩灰管移新律窮陰變一陽)鳴玉趍紫宸之朝寵光交輯(杜詩鳴玉朝來)
(散紫宸又衣冠拜紫宸)恭惟某官大為民極(尚書乃悉命汝作民極)高出儒
流忠純之謀上格於天心直方之德下同於坤體(坤六二直)
(方大不習无不利文言直其正也方其義也)邊庭卧鼓(祭彤傳卧鼓邊庭滅鋒幽障隗囂傳櫜弓)
(卧鼓)廊廟垂衣(易黃帝堯舜垂衣裳而天下治)化工允藉於燮調(宋制燮調鼎味)
帝載聿臻於熙洽(文選至於承平之際重熙而累洽)運三辰轉三統悉
歸坱圠之中(日月星曰三辰晉書天文志爰洎帝嚳式序三辰漢書律歷志太極運三辰五星於)
(上而元氣轉三統五行於下又日合於天統月合於地統斗合於人統又三統者天施地化人事之紀也十一)
(月乾之初九陽氣伏於地下始著為一萬物萌動鐘於太陰故黃鐘為天統六月坤之初六陰氣受任於太陽)
(繼養化柔萬物生長楙之於未令種剛強大故林鐘為地統正月乾之九三萬物棣通簇出於寅人奉而成之)
(仁以養之義以行之令事物各得其理寅木也為仁其聲商也為義故太簇為人統)合八能陳八
音已驗孳萌之始(易卦通驗冬至始人主致八能之士或調黃鐘或調六律或調五行或調)
(律歷或調陰陽或調正德鄭玄注致八能之士者言選於人衆之中取習曉者使之調焉後漢禮儀志八能士)
(各書板言事文曰臣某言今月若干日甲乙日冬至黃鐘之音調君道得孝道襃商臣角民徵事羽物各一板)
(樂叶圖徵八能之士以日冬至成天文夏至成地理作陰樂以成天文作陽樂以成地理司馬彪續漢書天子)
(常以冬夏御前殿合八能之士陳八音聽樂均度晷景候鐘律權土炭效陰陽也又陽氣始種於黃泉孳萌萬)
(物釋名子孳也陽氣始萌孳生於下也律歷合德氣鍾於子化生萬物故孳萌於子)昌辰茂對(易天)
(下雷行物與无妄先王以茂對時育萬物方烏山啟剛辰茂對純嘏駢臻)嘉祉具綏(說文祉福也詩)
(既受多祉)用孔子其周乎侵疆自復安劉氏必勃也與國同
休(高帝紀周勃厚重少文然安劉氏者必勃也尚書與國咸休永世無窮)某久託鈞泥(董仲)
(舒傳猶泥之在鈞惟甄者之所為史記獨化於鈞陶之上注鈞範也作器下所轉者名鈞文選若金受礪若泥)
(在鈞)空靡邊粟方踐長之有慶(曹植表冬至獻履貢襪所以迎福踐長)徒仰
高之是勤敢憑魚腹之傳僣申鴟尾之賀(陳舊儀三公廳事置鴟尾)
張參政(宋寧宗嘉泰四年以張孝伯參知政事)
一陽在地卦當剝復之交(易雷在地中復先王以至日閉關商旅不行后不省方)
萬寶得春氣應虚危之次(莊子春氣發而百草生正得秋而萬寶成注天地以萬物)
(為寶戴象麓啓祥開周歷日同至朔之謂章光動漢軺星出虚危而為福)帝心昭格君子類
升恭惟某官物望穹隆人流超妙以道任天下之重有
德致朝廷之尊律吕風雲式茂贊元之業(文選業類補天功鈞柱地)
(河海夷晏風雲律吕韓文贊元經體不治細微)梯航山海聿昭懷遠之謨(文選梯山)
(航海踰沙軼漠之貢府無虛月)屬亞歲之蕆儀(蕆丘展切音與闡同左傳以蕆陳事注勅也勑)
(成前好)端中階而受祉天如欲治當今舍孟子哉人復何
憂中國相司馬矣(司馬光元祐初拜相遼人曰中國相司馬矣慎無生事詳見第十三卷)
某謬乘一障阻望六符方密借於施生(禮記仲冬之月日短至陰陽爭)
(諸生蕩鄭玄注爭者陽欲施陰欲化爭成功也)可默無於贊頌不揆作牋之陋
聊同獻襪之誠(崔浩女儀近古婦人常以冬至日進履襪於舅姑踐長至之義也崔駰襪銘陽)
(升於下日永於天長履景福至於億年襪亦作袜並云伐反)
費尚書(宋寧宗嘉泰中以費士寅為吏部尚書)
黃宫驗日中之氣晷漏彌長(太玄經陽氣潛萌於寅宫信無不在其中後漢律歷)
(志注冬至之日立八尺之表日中視其晷如度則歲美不如度則歲惡月令章句云至之為極者有三意焉晝)
(漏極短去極極遠晷景極長隋煬帝詩南至晷漏長)清臺占夜半之時星躔交瑞
(杜審言詩東壁挂星躔駱賓王詩五緯連影集星躔虞世南詩天漢星躔絶薛逢詩星躔過觜參)是為
亞歲合致頌言恭惟某官手織天章(東坡詩手抉雲漢分天章天孫為織)
(雲錦裳方秋崖啓手抉雲漢而分天章士皆辟易腹披琅玕而呌閻闔帝亦驚嗟)心傳古學金
奏合八音之雅(周禮鐘師掌金奏擊鐘以為奏樂之節左傳金奏肆夏之三國語太簇正聲聲)
(為商故為金奏律歷志五聲和八音諧而樂成張說張司馬集序感激精微混韶武於金奏天然壯麗綷雲霞)
(於玉樓)瑰姿函一氣之和(律歷志太極元氣函三為一)粉飾禮儀洽多
聞而有補(儒林傳其令禮官勸學講議洽聞舉遺興禮以為天下先)塗歸詔勅凛直
道之莫回賴斗司斟酌之工(春秋合誠圖天理在斗中司三公也如人喉在咽以)
(理舌語)屬陽類孳萌之始亨辰茂對嘉貺駢臻(石奮傳皇天嘉貺注)
(貺賜也)既在廷無出右之臣宜匪朝正虛左之席某一麾
所繫數仞莫登不腆竿牘之誠聊同履襪之慶
萬尚書
斗樞北運(淮南子日冬至則北斗中繩鶡冠子斗柄指東天下皆春)日馭南馳(楚詞吾令)
(羲和弭節兮望崦嵫而勿迫淮南子爰止羲和爰息六螭是謂懸車左思蜀都賦羲和假道於峻峰廣雅日御)
(曰羲和山海經東南海之水甘泉之間有羲和國有女子曰羲和為帝俊之妻是生十日常浴日於甘泉郭璞)
(注羲和能生日也故曰為羲和之子堯因是立羲和之官以主四時虞世南詩長漢轉羲車杜詩羲和冬馭迫)
(韓詩羲和驅日月李賀詩羲和騁六轡)持槖以侍甘泉道方亨復獻履而
迎亞歲福以類升恭惟某官六學通儒四科全哲際會
風雲之上發揮天地之竒大筆擅燕許之文最宜為誥
細氊講唐虞之際非道不陳風動藥階春回葭琯(物理論聽)
(清濁五聲之和然後制為鐘律取弘農宜陽縣金門山竹為管河内葭莩為灰北史祖珽謂信都芳曰律管吹)
(灰術甚微妙卿試思之芳畱意十數日便報珽曰吾得之矣然終須河南葭莩灰後得河内灰用術應節便飛)
(餘灰即不動也管亦作琯晉志西王母獻昭華之管以玉為之後漢天文志殿中候用玉律十二惟二至乃候)
(靈臺用竹律六十候日如其歷)宜景釐之茂對與剛德以朋來(易復亨出入无)
(疾朋來无咎彖曰復亨剛反動而以順行)益恢經遠之圖佇正調元之任某
分符已濫假芘方深聽全律之鳳鳴徒厪善頌(晉律歷志黃帝)
(使伶倫自大夏之西崑崙之陰取竹之解谷生其竅厚均者斷兩節間而吹之以為黃鐘之宫制十二筩以聽)
(鳳之鳴其雄鳴為六雌鳴亦六比黃鐘之宫而皆可以生之是為律本)聯屬車於豹尾莫
望清班
王左史
灰浮緹室(說文緹帛丹黃色有提涕二音後漢天文志候氣之法竹為管葭莩為灰為室三重戸閉)
(塗釁必周密布緹幔室中以木為案每律各一從其方位加律其上以葭莩灰抑其内端案歷而候之氣至者)
(灰去其為氣所動者其灰散人及風所動者其灰聚餘見前)春度玉墀(杜詩王春度王墀)昏
中旦中已看壁軫之循度(月令仲冬之月昏東壁中旦軫中)歲首月首
何拘至朔之同章(後漢律歷志歲首至也月首朔也至朔同日謂之章)是謂亨辰
可㤀善頌恭惟某官斗魁重望(天官書斗魁戴匡六星在文昌宫魁下六星兩)
(兩相比名曰三能)日角清姿(論語摘象輔顔淵山庭日角曾子珠庭犀角文選龍犀日角帝王之)
(表周王褎尉遲網碑珠角膺期山庭表德唐書李珏字待價甫冠舉明經李絳見之曰日角珠庭非庸人相明)
(經碌碌非子所宜乃更舉進士高第)蔚為海内文章之家進居朝廷禮樂
之署天降大任豈但掌絲綸於百日之間(春明朝退錄百日内須知)
(制誥故王元之與宋給事詩須知百里掌絲綸)君舉必書抑將垂軌範於千載
之下(左傳君舉必書書而不法後嗣何觀)屬芳芸之應候(月令仲冬之月芸始生爾雅翼)
(芸香草也謂之芸蒿陳寵傳冬至之節陽氣始萌故十一月有蘭射千芸荔之應宋傳亮詩芳芸應時馥)宜
戩榖之類升(詩天保定爾俾爾戩榖罄無不宜受天百禄注戩盡也榖善也)三階非遥
一武可至某分符已濫假芘方新喜聽鳳筩之鳴(筩音同說)
(文斷竹也作筒非律歷志及趙廣漢傳皆比字)敬致魚緘之賀
林察院
日南北斗迓圭景之初長夜半昏中驗珠躔之聯耀是
為亞歲合致頌言恭惟某官道覺民先學傳聖後貞節
貫四時而不改清風亘百世以有聞簪筆糾邪接䕫龍
之武於墀下峩冠勸講陳堯舜之道於王前茂對亨辰
具綏嘉祉佇錫贊書之寵峻躋調鼎之司某假守邊封
阻陪賓贊敢對鳳鳴之候聊陳燕賀之書
施正言
玉歷紀元月臨天統(搜神記舜耕於歷山得玉歷於河際之巖舜知天命在已體道不倦)
(晉書律歷志聖人觀四時之變刻玉紀其盈虛又黃帝作律以玉為管至舜時西王母獻昭華之琯以玉為之)
(以王者取其體含廉潤也張叔良詩乘時玉歷長獨孤鉉詩王歷頒新律白居易詩玉歷布春分)土圭
測景日在斗綱(周禮大司徒之職以土圭之法測土深正日景以求地中漢志斗綱之端連貫)
(營室織女之紀指牽牛之初以紀日月故曰星紀)兹逢陽德之升實為君子之
慶(謝無逸詩陽進君子升陰退小人伏)恭惟某官三代遺直一時老成方
朝禮未知得李勉而尊矣如衮職有闕賴山甫而補之
(左傳詩曰衮職有闕惟仲山甫補之能補過也君能補過衮不廢矣)慷慨諫紙之陳從容
經幄之侍亨辰茂對嘉祉具綏屬當正人得路之秋行
踐上宰調元之任(文選上宰奉皇靈又再升上宰朝席豫詩鹽梅推上宰王維詩上宰無為)
(化張叔良詩羽儀瞻上宰陳子良詩君侯稱上宰)某一麾所繫數仞莫登不腆
竿牘之誠聊同履襪之獻
王少卿
七日朋來已驗初陽之復八風序立是為亞歲之祥(魏相)
(傳日冬夏至則八風序立萬物之性成)恭惟某官學自家傳才不世出金
奏合八音之雅瑰姿函一氣之和體聖德以好生務在
民心之洽(尚書好生之德洽於民心)援古義以决獄允為天下之平
茂對亨辰具綏嘉祉方合能於漢殿佇入相於虞庭某
假守邊封阻陪賓贊不揆作牋之陋聊同獻襪之誠
知太平州張舍人
日永於天象應斗牛之次(崔駰冬至襪銘陽升於下日永於天月令仲冬之月日在)
(斗漢書注太和上元甲子冬至時七曜皆會牽牛)雷復在地氣占芸茘之芳(月令)
(仲冬之月茘挺出茘馬薤也亦云馬藺挺生出也易卦通驗玄圖茘挺不出則其國多火災說文芸茘似蒲而)
(小根可為刷今河北平澤悉生之江東呼為旱蒲是也傳亮詩柔茘迎時芳)君子由是先亨
士類為之慶抃恭惟某官瑰姿醖藉碩望巍峩文章窺
姚姒之涯事業接䕫龍之武以璧水師儒之尊而帥千
里以甘泉從臣之重而鎮上流正清香凝燕寢之時屬
黃鐘應鳳鳴之候陽春所至茀禄其臻(詩爾受命長矣茀禄爾康矣茀)
(音弗福也)晷漏方長夢憶禁樓之鐘鼓夀觴來上班高前殿
之衣冠某塊守邊疆寶修隣好不揆作牋之拙聊同獻
襪之誠
五府
陽氣潛萌居太玄第一之首(見前後諸條)天心灼見在復卦
初九之爻(易復其見天地之心乎初九不遠復无祗悔)是謂亨辰敢忘善頌
恭惟某官股肱任重經緯才高在近世社稷之臣孰能
方駕(方並也文選方駕曹王杜詩方駕曹劉不啻過)為萬邦文武之憲靡不具
瞻(詩文武吉甫萬邦為憲)方聖賢相得論說以無疑(王襃聖主得賢臣頌上下)
(俱欲懽然交欣千載一會論說無疑)故朝野咸和形聲之交應蕆小會之
儀於亞歲襃大來之福於中階(易泰小往大來吉)某雖迫代更
尚稽參覲仰洪鈞之布化咸遂有生效紋襪以貢忱祇
慙不敏
侍從
觀來復之爻陽乘陰而反本(易七日來復天行也)驗太初之歷日
合月以同明賢德方亨物情胥悅恭惟某官秉節高諒
宅心粹夷養深而莫知其津用大而難名以器騏驥呈
材於漢道置在屬車之間(文選漢道亨而天驥呈才魏盛德而澤馬貢質)鳳凰
來儀於舜庭助成韶樂之美(尚書簫韶九成鳳凰來儀)景迎長至福
與俱升某曲借品題誤蒙收召登崇墉而拜夀躑躅未
前削柔牘以抒忱依歸敢後
臺諫
吹葭應候驗一陽在地之微(律歷志十一月乾之初九陽氣伏於地下始著為一)
(萬物萌動鍾於太陰)挺茘敷華表萬物得春之始是為亞歲合致
頌言恭惟某官偉業濟時清才拔俗六龍御日照知忠
義之肝一鶚横秋驚落奸邪之膽(杜詩鐵冠白筆横秋霜又鵰鶚在秋天陳)
(后山詩清秋一鶚上拭目萬人看)其道關君子之消長(易泰君子道長小人道消)以
身為天下之重輕方進剛德而排羣陰宜對昌辰而介
五福(尚書斂時五福詩介爾景福)佇收威於白簡即布化於洪鈞(餘同)
(侍從)
内翰中書右史
黃鐘應候一陽生鳴鳳之筩白璧連輝兩曜會牽牛之
度是為亞歲合致頌言恭惟某官魯國宗師漢庭法從
籠天地播萬物蔚乎麗藻之文(陸機文賦籠天地於形内播萬物於筆端又游)
(文章之林府嘉麗藻之彬彬)約古今成一家富矣薰香之學極儒臣
翰墨之清選信公台事業之優為茂對亨辰具綏嘉祉
某誤蒙收召悉出提擕數仞罙高足趦趄而未進(韓文足將)
(進而趦趄口將言而囁嚅)尺書展慶情繾綣以先通(文選昔余與子繾綣東朝韓詩)
(繾綣在不諼)
寧國太守
太玄八十一首肇明來復之期(揚雄傳默然獨守吾太玄又參摹而四分之極)
(於八十一桓譚新論太玄經三篇以紀天地人之道立三體有上中下如禹貢之陳三品三三而九因以九之)
(八十一故為八十一卦王涯說玄曰八十一首擬乎卦九贊之位數夫爻自天元甲子朔旦冬至推一晝一夜)
(終而復始天元二十七首地元二十七首人元二十七首)廣成千二百年茂對迎長
之景(莊子廣成子謂黃帝曰天地有官陰陽有藏慎守汝身物將自壯我守其一以處其和故我修身千)
(二百歲矣吾形未嘗衰禮記郊之祭也迎長至之日也)是為亨會合致頌言恭惟
某官玉鉉名家(易上九鼎玉鉉大吉无不利)金閨法從(杜詩謬通金閨籍)喧
騰三輔久聞張京兆之威名(張敞傳長安中浩穰於三輔為尤劇敞為京兆朝廷)
(每有大議引古今處便宜公卿皆服天子數從之)鎮壓雙溪又識謝宣城之風
度(雙溪在寧國府城下李詩雙溪解北流宋楊萬里詩敬亭宛水故依然疊峯雙溪阿那邊)民氣豁
舒於皦日(詩有如皦日)吏心震懾於層冰(神異經北方有層冰萬里厚百丈楚)
(辭層冰峩峩飛雪千里杜詩安得赤腳踏層冰戴象麓啟民喜伸眉之有日吏皆重足於層冰)樹政既
佳策勲甚遠屬茘挺芸芳之應候宜珠連璧合以儲祥
居東方千騎之頭藹聞奏最(漢書東方千騎長人古樂府東方千餘騎夫壻居上)
(頭張于湖詩千騎東方白王鑣)觀北斗四時之運竚入調元(晉天文志北斗星運)
(乎天中而臨制四方以建四時而均五行也)某縣紱所縻賓裾莫旅不揣作
牋之陋聊同獻襪之誠
幕官
望五雲而絢綵書在魯臺(左傳僖公五年辛亥朔日南至公既視朔遂登臺以望而)
(書禮也凡分至啓閉必書雲物為備故也方秋崖啟曉奏觀臺蒼籙紀五雲之瑞暖回宫璧洪鈞轉一氣之春)
(又霽景浮空雲紀魯臺之瑞初陽襲管春回鄒谷之寒)合二曜以騰輝占於漢歷
亶為亨會敬致頌言恭惟某官海内英聲斗間異氣當
君子得輿之後排去羣陰(易剥上九碩果不食君子得輿小人剥廬杜牧之詩陽德)
(比君子初生甚微茫排陰出九地萬物隨開張)參賢賓入幕之榮聿來多福日
接蘭蓀之馥時逢芸茘之芳佇對璽襃徑躋槖侍某縣
同謬領門仞阻趍欲伸獻襪之誠不揣作牋之陋
諸縣宰
嶰竹初鳴氣應五雲之旦潘花預喜信傳三月之春是
謂亨時可無善頌恭惟某官才資卓躒(躒少角反吳志駱統表張温宏)
(雅之素英秀之德文章之采議論之辯卓躒冠羣煒曄曜世文選淑姿貞亮英才卓躒又卓躒諸夏卓躒絶異)
(也)器采翹明觀易見天地之心道由斯長讀書宰山水
之縣政得其平與日爭輝如川介祉(詩如川之方至)佇奏絃歌
之最進參簪筆之華某官薄有拘賓筵莫旅敬持尺札
少布寸悰
賀正啓
建康吳開府
漢京上日萬玉來庭(尚書正月上日玉燭寶典正月為端月其一日為元日亦曰上日左)
(傳禹合諸侯於塗山執玉帛者萬國班固東都賦春王三朝會同漢京天子受四方之圖籍膺萬國之貢珍)
建業遺風百華照曉(金陵秦名秣陵漢屬丹陽吳改建業晉禮志魏武帝都鄴正會文昌)
(殿用漢儀又設百華燈北齊樂詞百華照曉千門洞晨懷黃綰白鵷鷺成行秦故事百華燈樹上月朔朝賀於)
(殿下設於三階之間晉王沈正會賦晞玄夜以司晨兮望庭燎之高煬隋蕭慤元日詩帝宫通夕燎岑文本三)
(元頌庭燎晃以飈舉明燈曄以星布)夙重保釐之寄(尚書命畢公保釐東郊)慶逢亨
泰之辰恭惟某官地望穹隆天才卓越四朝懿戚登伏
波翰墨之場(洪平齋啟號萬人之敵名在伏波翰墨之場當八面之鋒勇過晏子樽俎之略)十
乘元戎游郤縠詩書之府壯金湯於行闕峻圭衮於中
階茂對三陽(易傳冬至日一陽為復二陽為臨三陽為泰)具綏五福以賢舅
執管鑰於外足寬西顧之憂方春王受圖籍之初宜下
東歸之詔促登上宰永鎮中區(文選宣太平於中區又魏誇中區之衍謝眺詩)
(中區咸已泰謂中國也)某原隰載馳門闌阻造借陽和於灰律方
藉吹噓(唐太宗詩灰律動春陽)介眉夀於春觴第厪傾倒(詩為此春酒以)
(介眉夀)
淮西韓總領
麟筆書春式履王正之始(吳融詩偶持麟筆侍金閨盧綸詩麟筆剛金篆左傳履端)
(於始序則不愆臧榮緒晉書熊遠議曰履端元日正始之初陳篔窗啟麟筆書元繄萬化循環之本羲爻畫泰)
(屬三陽彙進之初)鳳筩奏曉聿觀天令之新維時巨人喜逢亨
運恭惟某官受材膚敏(詩殷士膚敏)稟德靖深襲慶澤於勳
門揚芳塵於戚畹(唐詩道峻芳塵流漢紀肺腑於戚畹韓盖寧宗恭淑皇后之族)望積
星間之郎位夐高鵷鷺之班總半天下之貨權坐給貔
貅之餉百枝寶炬促對春朝(傅玄元會賦華燈若乎火樹熾百枝之煌煌詳見上)
(條)七葉金貂穩傳世業某叨乘邊傳遥睇階符舉眉夀
之觴愧莫陪於賓贊飾小智之牘僣仰賀於涓曹
江東耿運使
斗建寅而天下春肇開華序(鶡冠子斗柄東指而天下皆春月令注孟春者日月)
(會於娵訾而斗建寅之辰也淮南子招搖指寅周書黎景熙上書曰招搖東指天下識其春人君布德率土懷)
(其惠)卦受泰而君子長合致頌言(易繫辭履而泰然後安故受之以泰彖曰泰小)
(往大來吉君子道長小人道消)恭惟某官命世全材(文選信皆命世之材抱將相之具)
清時遠器聯光華於書殿(陸望詩書殿榮光滿洪适啟書殿極儒紳之貴齋壇分持)
(斧之雄)揭規矩於匠師(周禮有匠師注事官之屬魯語過師慶注掌匠大夫後周有匠師中)
(大夫掌宫室城郭之制)舉劉晏之鞭酌權宜於取予(蕭望之傳古者蔵於民不)
(足則取有餘則予劉晏傳贊晏因平準法幹山海排商賈制萬物低昂常操天下贏貲以佐中興可謂知取予)
(矣史記管晏傳知予之為取政之寶也)攬范滂之轡振風采以澄清當勾
芒之令肇新(月令孟春之月其神勾芒鄭玄曰此蒼精之君木官之臣自古以來著德立功者太)
(皞宓羲也勾芒少皞氏之子曰重為木官三禮義宗五行之官木正曰勾芒者物始生皆勾屈而芒角因用為)
(官名也晉謝萬春游賦青陽司候勾芒御辰唐岑文本三元頌月正元日節應勾芒)宜戩榖之休
駢集亟膺丹綍進斡紫樞(李尋傳紫宫極樞通位帝紀後同吳開府)
建康趙都統
春回解竹物當簇達之辰(國語正月太簇高誘注曰萬物動生簇地而出故曰太簇)
(漢書律歷志太簇之奏也言陽氣大奏地而達物也)門設楚桃人用磔穰之令(後漢)
(禮儀志設桃梗鬱儡葦茭注梗者更也歲終更始受介祉也荆楚歲時記桃者五木之精壓服邪氣制百鬼玉)
(燭寶典元日造桃板著戸謂之仙木像鬱壘山桃樹百鬼畏之山海經東海度朔山有大桃樹蟠屈三千里其)
(卑枝向東北曰鬼門萬鬼出入也有二神一曰神荼一曰鬱儡主閱領衆鬼之惡害人者執以葦索而用食虎)
(於是黃帝法而象之敺除畢因立桃梗於門戸上又見風俗通及括地圖月令季春之月命國人儺九門磔禳)
(以畢春氣沈約宋書舊時歲朔常設葦茭桃梗磔鷄於宫及百寺之門以禳惡氣裴玄新語正朝縣官殺羊懸)
(其頭於門又磔雞以疈之俗說以厭厲氣玄以問河南伏君伏君曰土氣上升草木萌動羊齧百草雞啄五榖)
(故殺之以助生氣丁謂詩太和無癘惡何用磔雞禳)喜乾坤之開泰等川阜以儲
休(詩天保定爾以莫不興如山如阜如岡如陵如川之方至以莫不增)恭惟某官蓋世威
名濟時方略執戈而衞社稷益增虎踞之雄(左傳執干戈以衞社)
(稷可無殤也吳錄劉備使諸葛亮至京因觀秣陵山阜乃歎曰鍾山龍蟠石頭虎踞帝王之宅也余日華啟執)
(干戈而衞社稷號真將軍安邊境而立功名為古名將)練兵而動鬼神盡出龍韜
之秘轉東風於細柳祝遐福於大椿(莊子上古有大椿者以八千歲為春)
(八千歲為秋)佇銘燕石之勲(竇憲傳憲為車騎將軍大破單于遂登燕然山去塞三千餘里)
(刻銘勒功紀漢威德令班固作銘)入護周廬之禁(班固西都賦周廬千列廬謂宿衞之廬史)
(記衞舍曰周廬設卒甚謹)某坐拘軺傳引矚轅門(韻會矚視之甚也項籍傳諸侯將入)
(轅門注軍行以車為陣轅相向為門故曰轅門後同韓總領)
馬帥李太尉(宋置馬軍司乾道中虞忠肅為相移騎軍屯於建康號曰馬軍司)
堯階晝永紀端月於瑞蓂(王燭寶典正月為端月帝王世紀堯時有草夾階而生每)
(月朔日生一莢至月半則生十五莢至十六日後落一莢至月晦而盡若月小餘一莢王者以是占歷應候而)
(生以為堯瑞名之蓂莢)漢壁令新回東風於細柳(韻會壁軍壘史記壁皆漢赤幟)
(周勃傳以河内守亞夫為將軍軍細柳天子先驅至不得入軍門都尉曰軍中聞將軍之令不聞天子之詔上)
(使使持節詔將軍亞夫乃傳言開壁門)喜遇乾坤之泰倍增川阜之休恭
惟某官學洞韜鈐(杜詩韜鈐足子荆張說詩韜鈐用老臣)家傳旄鉞(宋制帥鉞)
(將旄非功弗授)多多益辦張隴西騎士之威(漢宣帝紀神爵元年西羌反發隴西)
(天水安定北地上郡騎士羌騎詣金城)卓卓可稱擅江左虎臣之略(詩矯矯虎)
(臣趙充國傳漢命虎臣辛慶忌傳為國虎臣)三陽茂對五福具綏佇銘燕石
之勳入護周廬之禁某叨乘一傳託芘萬間望碧幕於
雲中莫遑晉謁致赤書於墀下徒有頌言
池州張知府
珠星璧月順五紀以開端(尚書協用五紀前漢志周武王訪箕子言大法九章而五)
(紀明)栢葉椒花對三朝而稱夀(荆楚歲時記元日進椒栢酒崔寔四民月令椒是玉)
(衡星精服之令人身輕能老栢是仙藥又云進酒次第當從小起董勛云歲首酌椒酒而飲之以椒性芬香又)
(可輕身故此日椒花以貢尊者樂成公子安椒化銘聿惟歲首用正元日厥味惟珍蠲除百疾庾信詩栢葉隨)
(銘至椒花逐頌來丁謂詩即席椒花酒延年栢葉觴椒花頌見下條孔光傳歲之朝曰三朝注歲之朝月之朝)
(日之朝故曰三朝岑文本三元頌三朝之禮畢陳九賓之儀咸具鮑昭詩三朝國慶畢東都賦春王三朝會同)
(漢京)恭惟某官才兼文武德稟中和上閣羽儀備著忠勤
之略長江屏翰允資強敏之才肅千騎以行春萃百祗
而薦祉衞森畫戟寧歎滯畱(韋蘇州詩兵衞森畫戟司馬遷傳太史公畱滯周南)
氣轉洪鈞佇聞顯拜某叨縻邊部密借隣光執公堂之
觥莫與鳬趨之列飾小夫之櫝少伸燕賀之忱
江南葉提舉
天運更端直蒼宿東方之次(漢書地理志注東方蒼龍七宿其屬三十二星七十)
(五度尚書太傳東方者何也動方也物之動也何以謂之春春出也物之出也故謂之東方春也)王正
首祚嚴青陽左个之居(王羲之月儀書日往月來元正首祚月令孟春之月天子居青)
(陽左个)使指所臨物情胥悅恭惟某官雲霄清閥日月貴
名學術妙於家傳才具周乎世用煥矣堯文之直六轡
增華富哉漢道之登千倉高峙(詩乃求千斯倉乃求萬斯箱)方勾萌
之首達(月令勾者畢出萌者盡達注屈而生曰勾芒而直曰萌)宜戩榖之具綏歸
清禁持荷之班(李詩出入清禁中)陪元日頌椒之慶(晉書列女傳劉臻妻)
(陳氏聰辯能屬文正旦獻椒花頌曰旋穹周回三朝肇慶青陽散輝澄景載煥標彼靈葩爰采爰獻聖容映之)
(永夀於萬)某濫乘邊傳密借隣光奉一行之書徒厪於賀語
舉千歲之酒莫與於賓筵
淮東梁運使
和燭開年散春輝於萬寶(爾雅四時和謂之玉燭薛逢啟玉燭開年)辛盤照
日導景貺於三陽(周處風土記月正元日五葷練形注五辛所以發五蔵氣五辛即大蒜小)
(蒜韭菜雲臺胡荽是也莊子正月飲酒茹葱以通五蔵摭言安定郡王立春日作五辛盤以黃柑釀酒謂之洞)
(庭春色食醫心鏡食五辛以辟厲氣庾信詩聊開栢葉酒試奠五辛盤王勃集景貺有期英靈間出)恭惟
某官懿德中閎巨才旁暢裕民足國豈惟流地上之錢
問俗觀風盖有澄天下之志方勾萌之首達宜戩榖之
具綏勞四牡使臣之還登三事大夫之列(尚書三事暨大夫)某
偶同邊部密借隣光(後同韓總領)
淮東高提舉
金儀調節肇新一歲之元(薛逢啟金儀應律)琛貢充庭式重三
朝之會(爾雅琛美寶也文選獻琛執贄當覲於殿下者數萬以二晉樂志夏正肇旦周物充殿)物
情胥悅賢業罙昌恭惟某官絶識際天清標照俗踐西
漢風流之署郎望巋然(杜詩風流漢署郎元微之集嘉乃令子為吾望郎鄭谷詩望郎)
(到處覺風生又寒星識望郎)總東淮財賦之淵使華藉甚對孟陽而
布令(梁元帝纂要正月曰孟陽孟陬月令孟春之月布德和令)裒介福以在躬佇聞
卜行詔之頒入贊萬年觴之慶(後漢禮儀志歲首為大朝受賀二千石以上上)
(殿稱萬歲奉觴御座前唐六典元正一日陳設於太極殿皇帝衮冕臨軒皇太子以下獻夀禮畢然後中書令)
(與供奉官獻夀殿上皆呼萬歲)某偶聯邊部密借清光登君子之堂阻
陪賀厦(杜詩重上君子堂)飾小夫之櫝敬致頌言
淮東薛總領
日月會於陬訾肇建春皇之令(月令注孟春者日月會於陬訾而斗建寅之月)
(也)天地交為泰象亶為君子之光(易泰象曰天地交泰)恭惟某官
命世軼材照時瑰行運牙籌而佐國聲華高棘位之班
仗玉節以臨戎談笑給柳營之饟嘉辰茂對善祉駢臻
佇歌四牡以勞還光輔六龍之在御(易時乘六龍以御天)某濫乘
邊傳密借隣光(後同韓總領)
揚州趙安撫
歷草先春祥開端月(梁任昉述異記堯為仁君一日十瑞宫中芻化為禾鳳凰止於庭神)
(龍見於宫沼歷草生階宫禽五色烏化白神木生蓮萐蒲生厨景星耀於天甘露降於地是為十瑞續博物志)
(蓂莢一名歷莢聖王以是占日月之數陳陶詩歷草何因見詳見前)頌花上夀喜洽元朝
宜淮海之俊人(杜詩淮海維揚一俊人金章紫綬照青春)履乾坤之泰道恭
惟某官清姿照寶玉之國(尚書分寶玉於伯叔之國)異氣躔斗牛之
墟德懿而全才豐於用雞翹豹尾夐高次對之班(後漢輿服)
(志鸞旗曰鷄翹編羽旄列繫幢旁李商隱詩屬車無復插雞翹)虎節麟符式重保釐之
寄江濤息警邊堠沉烽(韻會堠記里堡)喜臨物棣之辰(律歷志正月乾)
(之九三萬物棣通注棣音替謂通意)裒對日升之福(詩如日之升王沈賀正表三辰改運元正)
(肇祚自天降祉如日之升)賢長城於萬里具宣制閫之威開夀域於
八荒行覩轉鈞之手某叨縻邊傳遙睇階符(後同韓總領)
真州張知府
六螭戒曉舉椒盤栢酒之上儀(淮南子至於悲泉爰息六螭是謂懸車文選帝)
(者之上儀)千騎行春動榆塞柳營之喜色恭惟某官中和育
德豈弟宣風奕奕金章一俊擅淮南之譽(見上條)堂堂玉
節萬人動江北之看(劉禹錫詩江北萬人看玉節江南千騎引金鐃)屬勾萌之
令方新宜戩榖之休駢萃佇催竹使進陟荷班某叨領
邊封密依隣照雖阻造賀賓之列其敢廢涓史之儀
楚州崔安撫
七政旋宫啓合璧連珠之瑞三陽簇律動長榆細柳之
春是謂亨辰可無善頌恭惟某官濟時方略盖世威名
殫心膂之忠秉干戈而衛上(尚書作股肱心膂)重藩垣之寄授
將鉞以臨邊屬勾芒之令肇新宜戩榖之休駢萃佇疏
恩於綍詔爰視秩於衮台(杜詩台衮更誰親)某原隰載馳門牆
在望雖阻奉慶觴之禮其敢廢賀櫝之儀
謝丞相
春為規以圜萬物肇開生育之端(魏相傳東方之神太皥乘震執規司春注)
(木為仁仁者生生者圜故為規淮南子時則訓春為規規者所以圜萬物也公羊傳春者開闔之端養生之首)
氣轉鈞而夀八荒允藉燮和之力(李梅亭啟仁行而春為青規而圜萬物剛)
(養其氣轉洪鈞以壽八荒)維時元輔喜對昌辰恭惟某官絶識際天
精忠貫日(文選精貫白日唐書天實末盜發幽陵郭子儀自朔方提孤軍轉戰逐北雖唐命方永亦)
(由忠貫日月神明時鑒者哉李洞詩白日貫忠貞)大綱小紀在軍國以恢張正
機平衡措華戎於靜謐(郎顗傳天垂妖象地見災符所以譴告人主責躬修德使正機)
(平衡流化興政也)眷意洽於旒冕茂勳煥乎旂常當勾芒之令
肇新宜戩榖之休駢集亟正師垣之拜(詩太師維垣)永扶帝
緒之昌某叨領守符阻陪賓戺借陽和於灰律方藉吹
嘘介眉夀於春觴第厪祝頌
張參政
晉元會以稱觴百華照座漢春朝而受籍萬玉來庭維
時熙洽之辰屬我明哲之輔恭惟某官道尊德貴仁熟
義豐奥學得六經之純遺風有三代之直垂紳正笏措
寧謐於華戎正機平衡贊彌綸於天地(繫辭易與天地準故能彌綸天)
(地之道)當勾芒之始達宜戩榖之具綏顓面而朝具瞻所
繫某坐拘一障遙睇三階獻眉夀之詩愧莫陪於賓贊
飾小智之櫝僣申賀於涓曹
虞侍郎
正月始和徇遒音於春路(周禮正月之吉始和乃垂治象之法於象魏尚書每歲孟)
(春遒人以木鐸徇於道路)元朝大會傳臚句於昕庭(叔孫通傳臚句傳上傳語告下)
(為臚下告上為句)惟時槖從之英介爾鼎來之福恭惟某官表
時粹行經國嘉猷所學得姬孔之傳有文出燕許之上
班高亞旅豈徒威天下以甲兵職親從塗務在陳王前
之仁義三陽茂對百順駢臻慶逢黃道之開(杜詩閶闔開黃道)
行正紫樞之任某坐縻偏壘引睇崇牆(後同張參政)
王左史
圜儀改度肇新一歲之元方物充庭式重三朝之會(尚書)
(無有遠邇畢獻方物)宜立螭之亞旅膺錫馬之蕃休(易晉康侯用錫馬蕃庶晝)
(日三接)恭惟某官文妙天成名昭日揭玉階簪筆居左右
之第一流金匱紬書騁上下之數千載(司馬遷傳紬史記石室金匱之)
(書又馳驅古今上下數千載間紬音宙綴謀也)道應乾坤之泰福如川阜之增
既供奉於内朝(杜詩憶昨逍遙供奉班又垂老歸來供奉班)佇登庸於上宰
某坐縻郡紱遥睇階符(後同張參政)
章右史
人時行夏布和令於治朝(月令孟春布德和令行慶施惠)天道先春散
陽輝於物宇(風俗通易稱天先春而後秋地先生而後凋詳見第十六卷)凡屬清流
之彥茂迎端月之祥恭惟某官懿德渾成清才絶出執
簡帝右奉紫宸閣之起居視草禁中妙白玉堂之揮染
三陽茂對五福駢臻方當真儒得路之時佇正上宰調
元之任某坐縻偏壘遥睇崇□(後同張參政)
施正言
星回天而改歲人事肇新(月令星回於天歲且更始詩曰為改歲)陽奏地
而發春物情胥悅(白虎通簇者凑也言萬物始大凑地而出也)允屬老成之
彥慶逢亨泰之辰恭惟某官懿德中閎鉅才旁暢妙五
色之線聖主有賴於彌縫(杜牧之詩平生五色線願補舜衣裳左傳敢拜子之彌縫)
(敝邑又彌縫其闕左雄傳論王暢李膺彌縫衮闕)堅百練之金邪士莫當於鋒
銳三陽茂對五福具綏既能斟白獸以獻讜言(白獸謂豸能觸)
(邪晉禮志正旦元會設白獸樽於殿庭樽蓋上施白獸若有獻直言者發此樽飲酒乃杜舉之遺式隋志梁元)
(會之禮太階東置白獸樽陳便宜者聽詣白獸樽又見縱臧榮緒晉書周必大啓風聲骾峭屢開白獸之樽諫紙)
(横備著皂嚢之疏)行見轉洪鈞而參大化某坐縻一障託芘萬
楹登君子之堂莫陪於賀履飾小夫之櫝敢贊於頌言
五府
金儀改度二曜會於陬訾玉律布和萬物通於泰簇(晉書)
(武帝太康元年汲郡發魏襄王冢得古周時玉律及鐘磬與新律聲韻同律歷志正月乾之九三萬物棣通族)
(出於寅故泰簇為人統禮記立春之月律中太簇京房占正月建寅律為太簇)允屬調元之業
慶逢首祚之辰恭惟某官鐘鼎勳高(後漢書崔駰傳達旨詞曰乃將鏤元)
(圭冊顯功銘昆吾之冶勒景襄之鐘注蔡邕銘論曰吕尚作周太師封於齊其功銘於昆吾之鼎)棟梁
任重澤施天下溥博淵泉而出以時簡在帝心輔贊彌
縫而蔵諸用迎六符之泰於三階之上轉八荒之夀於
一氣之中翕受春祺(漢書禮樂志羣生啿啿惟春之祺注祺福也)永為國鎮
某解麾伊邇擁篲未前草木懷恩悉自大鈞之播岡陵
獻祝惟先小櫝之馳
費尚書
課歷靈臺步龍躔而頒朔(漢志靈臺丞二人掌候日月星氣後漢志昔者聖人之作)
(歷也觀璿璣之運三光之行道之發斂影之長短斗綱所建青龍所躔參伍以變錯綜其數而制術焉周禮注)
(天子頒朔於諸侯諸侯蔵之祖廟)鳴珂禁甬扈鸞輅以迎春(張衡東都賦乘鸞輅)
(而駕蒼龍賀循曰車必有鸞而春獨駕鸞輅者鸞鳳類而色青故以名春輅也後漢書立春日迎春東郊車旗)
(服飾皆青歌青陽舞雲翹)有開端月之祥實為君子之慶恭惟某官
儒珍藴藉(儒行儒有席上之珍以待聘)國棟軒昂提銓筆以掄材清
如止水登瑣闈而批敕忠可回天寵陞八座之聯襃封
三陽之福某解龜伊邇(杜詩解龜踰卧輒六一居士詩解組金龜重)附鳳為
榮望泰階之六符尚稽面覿祝眉夀之千載徒切神馳
寧國太守
鳳鳴解谷正木官用令之秋(三禮義宗五行之官木正曰勾芒漢書注勾芒蒼龍)
(之精木官之臣黃帝素問東方生風風生木其德敷和敷和之紀木德周行陽舒陰布五化宣平)騎簇
昭亭仰竹使行春之樂(山谷詩曉樓明宛水春騎簇昭亭)道隨天泰福
與日升恭惟某官妙契神明尊為師帥導和布化萬人
瞻玉節之光壓難折衝千里壯金城之勢當勾萌之始
達宜戩榖之具綏進服世官坐經國事某叨紓縣紱阻
綴賓裾栢酒椒盤竊有厪於頌禱桃蹊李徑願少借於
吹嘘
府判
歷日開端歲舉公堂之夀(東觀漢紀吳良字大儀初為郡吏歲旦賀太守門下掾王)
(望諂稱太守功德曰今日歲首請上雅夀掾吏皆稱萬歲良勃然進曰望邪佞之人願勿受其觴太守曰此生)
(言是賜良鰒魚百枚)屛星絢綵曉行江國之春人事肇新物情胥
悅恭惟某官氣涵剛大性抱中和優哉佐岳之才(陳子昂集)
(題輿佐岳無展驥之能)藉甚康沂之詠三陽道泰百福類升佇從
藩郡之股肱歸作天朝之羽翼(後同前)
幕官
歲臨疆圉觀璇璣度之更新(爾雅太歲在丁曰疆圉)春到昭亭喜
玳瑁筵之甚盛主人禮重君子道亨恭惟某官日月貴
名雲霄雋武拔尤文幕共推温石之才贊畫公堂有補
龔黃之治(崔嘏制分符懋績遠繼於龔黃封敖行崔元式制龔黃之接武尚優廉白之差肩無愧張)
(楚策左右伊吕郡縣龔黃梁宿狄梁公祠堂碑業尚管蕭化臻龔黃薛能詩自聽行幕豈龔黃)方勾萌
之始達宜戩榖之具綏即對璽襃(漢書循吏傳二千石有治效輒以璽書勉)
(勵增秩賜金或爵至關内侯)晉儀槖侍(後同前)
橘山四六卷十
