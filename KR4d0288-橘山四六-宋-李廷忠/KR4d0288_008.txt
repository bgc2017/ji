橘山四六卷八宋李廷忠撰
明孫雲翼注
賀婁郎中除察院(按宋史婁機為資善堂小學教授遷太常丞駕部郎中太子得)
(機所著續干禄字書一編尤喜擢監察御史講未退而朝命頒太子戀戀幾不能舍機亦為之感涕)
密簡淵衷峻登霜署(蘇味道詩薄游忝霜署直指見冰心)用直臣為待御
史必資六察之賢(白孔六帖元和中命監察御史顓察尚書省號曰六察官唐百官志監察)
(御史掌分察百寮其一察官人善惡二察戶口流離賦役不均三察農桑不勤四察妖猾盗賊五察德行孝弟)
(茂才異等六察黠吏豪宗兼并縱横宋六察見前)得老儒於尚書郎遂振一臺
之治(杜詩老儒不用尚書郎)國勢增重士心交孚恭惟某官學在
軻雄之間(韓文及得荀氏書考其辭時若不粹要其歸與孔子異者鮮矣抑猶在軻雄之間乎)道
出羲黃之上水流而心不競介然孤立之風(左傳心則不競亦作)
(倞詩秉心無競杜詩水流心不競雲在意俱遲洪平齋啓萬事水流而不競孤標山立以難移陳篔忩啟有孤)
(風特操故能歲寒而栢後凋有隆宇太和故若水流而心不競)山高而名與俱偉矣老
成之望(詩高山仰止柳文瞻仰德宇高踰嵩岱羊祜傳祜樂山木每風景必造峴山言詠終日慨然太)
(息謂從事中郎鄒湛等曰自有宇宙便有此山由來賢達勝士登此遠望如我與卿者多矣皆湮滅無聞使人)
(悲傷湛曰公令德令望必與此山俱傳至若湛輩乃當如公言耳李詩風流若未減名與此山高)帝方
恨相見之晩公適當有用之秋下覽皇輝(文選鳳皇翔於千仞兮覽)
(德輝而下之)高騫朝序奉常博士能使百年禮樂之興(叔孫通傳)
(禮樂所起百年積德而後可興也)資善得師欲為數世子孫之用窺天
上之書於秘府(漢書天下文籍悉在廣内秘府之室唐詔秘府望華史官任重選衆而舉歴代)
(攸難)分月賜之筆於清曹明目敢言上心默識倚松栢後
凋之操震藜藿不採之威峩峩冠獬豸而來(胡廣漢官儀御史四)
(人持書皆法冠一名柱後一名獬豸獬豸獸名知人曲直觸邪佞韓文峩峩焉而纓其冠又峩豸忝備列元微)
(之集峩峩鐵冠晶晶銀印)行行避驄馬而止(桓典傳典為侍御史時宦官亂政典執法無所)
(廻避常乘驄馬京都畏之為之語曰行行且止避驄馬御史蘇味道贈御史入臺詩凜凜當朝色行行滿路威)
(唐授揚再思左臺大夫制避車要秩非德靡升專席雄班惟賢是屬)君子之幸朝廷以尊
既執簡書伏羣隂於將旦(詩豈不懷歸畏此簡書蘇味道詩風連臺閣起霜就簡書)
(飛李尋傳日將旦清風起羣隂伏)佇專樞柄陶萬類以皆春某曩負耒
於西㕓嘗執經而北面(于定國傳身執經北面備弟子禮)竟資提拂(黨錮)
(傳激揚名聲互相提拂)免使棄沈感恩至於涕零(鄭谷詩自負孤危終際會别將)
(流涕感階緣)聞命為之距躍雖絃歌地近用牛刀以非長方
棟宇神扶結燕巢而自穏(文選豈非神明依憑支持以保漢室者也又神靈扶其梀)
(宇歴千年而彌堅揚雄甘泉賦神莫莫而扶傾韓文豈弟君子神明所扶持李賓詩神扶萬棟傾)
賀俞中書
對揚皇指(尚書敢對揚天子之休命又王播告之脩不匿厥指)入代帝言(尚書其代余言)
(徐彦伯詩郁穆帝言重唐詩彩筆代堯言孔帖開元間孫逖蘇頲齊澣等典詔誥為代言最)共推海
内之一人(隋虞世南拜内史舍人柳碩博學罕所推許至是與世南相見歎曰海内共推此一人)
足當朝廷之大典竊惟地有西掖應天之紫垣(唐詩西掖深沈)
(大帝居紫薇西省掌泥書)今之尚書即古之内史(初學記中書令漢武所置出納帝命)
(掌尚書奏事蓋周官内史之任隋唐為内史令武德三年復為中書令龍朔二年改為西臺右相光宅初改為)
(鳳閣内史)服有簪槖贊為絲綸(宋謝莊讓中書令表絲綸王言出納帝命)由南齊
則尊寵四戶之權至李唐則分押六司之事(通典中書舍人六人)
(以久次者一人為閣老又一人知制誥其餘分署制敕以六員分押尚書六曹佐丞相判案李泌曰給舍分司)
(押事故舍人謂之六押)兹為劇任以待竒才或未得其人故權德
輿獨掌凡數歲(權德輿傳為起居舍人兼知制誥居數歲德輿獨直西省乃上書言左右掖垣)
(乃天子誥命奉行詳覆合有攸司不宜久廢帝曰非不知卿之勞但擇如卿者未得其人耳)或不試
而命如歐陽脩相繼纔三人(歐陽修歸田錄國朝之制知制誥必先試而後命我)
(國以來不試而命者纔三人陳堯佐楊億及修忝與其一耳葉少藴避暑錄唐制誥以掌進畫翰林學士初但)
(為文辭不專詔命自校書郎以上皆得為之班次各視其官亦無定員故學士入皆試五題麻詔敕詩賦而舍)
(人不試益舍人乃其本職且多自學士遷也學士未滿一年猶未得為知制誥不與為文歲滿遷知制誥然後)
(使竝直本朝既重學士之選悉自知制誥遷故不試而知制誥始亦循唐制不試雍熙初太宗以李文正公沆)
(及宋湜王化基為之上章辭不能乃始中書竝召試制誥二首遂為故事其後梁周翰薛映梁鼎亦或不試而)
(用歐陽文忠記惟公與楊文公陳文惠公三人者誤也)蓋將動天下以細書之文
(循吏傳序光武以手迹賜方國皆一札十行細書成文)要須居禁中有大手之筆
聞公特拜起我懦衷恭惟某官以仲舒之學首羣儒(董仲)
(舒傳贊仲舒遭漢承秦滅學之後六經離析下帷發憤潛心大業令後學者有所統一以為羣儒首)以孟
軻之道踵前聖摛藻之思蛟翔而虎躍(漢書敘傳摛藻如春華注摛布)
(也藻文辭晉書潘尼傳鑚蚌瑩珠剖玉摛藻李漢韓文序詭然而蛟翔蔚然而虎躍余日華啓總䌫羅絡横䜿)
(雜博學地縮以天旋汗漫卓踔奫沄澄深文龍翔而虎躍)出塵之姿鵠峙以鸞停(文選)
(瀟灑出塵之想韓文翠竹碧梧鵠峙鸞停)外而清淨於輔藩(曹相國世家載其清淨氏以寧)
(壹)内則馨香於列署近侍紫宸之案遠使穹廬之庭(匈奴)
(傳父子同穹廬而臥注穹廬旃帳也其形穹隆故曰穹廬)重輕兩忘夷險一節方翶
翔仙山之絶頂即步武甘泉之從塗黼黻片言鼓舞羣
動上心妙簡自知王某宜為同寮驚嗟亦曰嶠所不及
三階在望一蹴可登某朝籍有拘賓筵莫旅敢因席蓐
之舊敬致竿牘之私情之所欣言莫能既
賀商察院
出綍右掖振綱左臺(孔帖武后文明元年改御史臺曰肅政臺光宅元年分左右臺左臺)
(知百司監軍右臺察州縣省風俗尋命左臺兼察州縣廢右臺白集執憲凖繩之司所以提振綱紀端肅内外)
皇皇者華之遣使臣方驚外補行行且止而避御史遂
快羣瞻恭惟某官恢乎餘地之才妙矣先天之學(易先天而)
(天弗違)發為教條既足以福千里詔歸表著宜使之憲萬
邦(詩文武吉甫萬邦為憲)曾握蘭之未幾(劉孝標薦士表握蘭建禮沈約詩握蘭空盈把)
(待漏終不溢)遽仗節而欲去方朝野共為之歎惜乃日月劃
然而開明改畀渙恩進持霜簡(崔篆御史箴簡上霜凝筆端風起蘇㺾授右臺)
(大夫制朱帷霧撤初停川縣之勞白簡霜凝宜屏權豪之氣)有識相慶謂必有諤諤
之風以動人(史記千人之諾諾不如一士之諤諤又趙簡子曰大夫立朝徒聞唯唯子不聞周舍)
(之謇謇諤諤盡規徐陵與楊遵彦書諤諤非周舍容容類胡廣)其志得行豈肯為碌碌
之臣以保位(蕭曹贊碌碌未有竒節蕭望之傳不肯碌碌注謂尋常馮衍傳碌碌如玉唐韋思謙)
(為監察御史禇遂良常抑買人地思謙劾之左遷同州刺史及遂良再相人或弔之思謙曰吾性狷直何暇惜)
(身大丈夫當敢言地要須明目張膽以報天子焉能碌碌保妻子耶又元稹為左拾遺見事風生既居諫垣不)
(欲碌碌自持事無不言)矧天下期公之已久宜朝廷頼公而益尊
緬想一善言之間亟膺三獨坐之拜(宣秉傳建武元年拜秉為御史中丞)
(光武特詔御史中丞與司隸校尉尚書令會竝專席而坐京師號曰三獨坐蘇味道詩故事推三獨杜詩周行)
(獨坐榮)
賀商大卿(自注太常卿)
玉書煥寵金掌升班冠柱後之惠文已見朝廷之肅司
野外之綿蕝益知皇帝之尊(叔孫通傳漢七年長樂宫成羣臣朝十月竟朝置酒)
(無敢諠譁失禮者於是高帝曰吾乃今日知為皇帝之貴也詳見前)恭惟某官總六學之
要以為儒秉三代之直而佐主乞麾勇去志則甚高與
節復畱睠焉獨厚知公素薄於榮利舍公孰強於本根
念馨香猶在於赤墀而風采頓生於烏府(漢書朱博為御史大夫其)
(府列栢樹常有野烏數千棲宿其上晨去暮來號曰朝夕烏)人所難者姑置豺狼而
問狐狸吾何慊哉殆若鷹鸇之逐鳥雀(左傳子産始知然明問為政焉)
(對曰視民如子見不仁者誅之如鷹鸇之逐鳥雀也洪适啓志在擊邪如鷹鸇之逐鳥雀事先去甚當豺狼不)
(問狐狸)惟物輕則道自重雖身危而國則安肆圖三禮之
清(尚書有能典朕三禮又直哉惟清)爰進九卿之上(漢官觧詁曰太常社稷郊畤事重職)
(尊故號九卿之首)刺經作制聚訟定儀介珪承雨露之恩(杜甫贈太)
(常卿張均詩氣得神仙迥恩承雨露低軒冕羅天闕琳玕識介珪)華旂增日月之耀(周禮)
(日月為常交龍為旂左傳三辰旂旗昭其明也注三辰日月星畫於旂旗象天之明馬融傳載日月之太常注)
(太常天子所建大旗盡以日月續志太常十二斿九仞曳地日月升龍象天明也)一遷即禁從
固知宗伯之班高(宋百官春秋太常漢官也昔唐虞伯夷作秩宗典三禮周則春官宗伯掌)
(禮樂竝其任也崔駰太常箴翼翼太常實為宗伯)四輔惟正人行見冢司之命
下(四輔左輔右弼前凝後丞范雲讓吏部尚書表將亞冢司唐太常卿表東漢三十九人多遷玉鉉蓋言太)
(常多美遷也)某夙有榮遇喜聞清除(白居易制立國之夲禮樂為先今之太常兼掌)
(其事歴代迄今謂之清選三國典略齊太常少卿袁聿修廵省河南兖州刺史邢紹與聿修故舊嘗於省中呼)
(聿修為清郎至是送紬為信聿修不受紹報書曰昔為清郎今為清卿矣陸倕讓太常表宗卿清重歴選所難)
敢緘小夫之詞用信大厦之賀
賀商大卿除湖南漕(宋分荆南南北為二路荆湖南路所屬潭衡等九州)
疏恩甚寵將指有行金掌月玉墀春方藉討論之益(杜詩)
(卿月昇全掌王春度玉墀東都事略楊傑傳元豐中官太常連數任一時禮文之事傑與討論)木牛山
流馬谷又資轉餉之勤恭惟某官德行淵騫(法言淵騫篇德行顔)
(閔股肱蕭曹譔淵騫)文章褎向(公孫弘傳贊劉向王褎以文章顯劉向傳更生以通達能屬文辭與)
(王褎張子僑等竝進對獻賦頌凡數十篇)浩然孟子之氣清矣伯夷之風惟
能兼古人而有之所謂先天民而覺者凝霜憲府揭日
容臺雖三階在跬步間顧萬鍾若毫芒耳(漢書叙傳銳思於毫芒之)
(内注毫芒喻纖微也)向欲攬閩山之轡曲為留行今復乘湘水之
軺竟從雅志(說文湘水出零陵陽海山至巴丘入江羅含湘川志湘水出陽朔至清深五六丈下)
(見底了了然石子若樗蒲白沙如霜雪赤岸若朝霞)晉陞譔職增重計權君能以
禮樂遣使臣叟必有仁義利吾國六條廉察依然白簡
之威名(晉書傅玄傳玄天性峻急不能有所容每有奏劾或值日暮捧白簡整簪帶竦踊不寐坐而待)
(旦於是貴游懾服臺閣生風何尚之與顔延之書絳騶清路白簡深劾)一節召還期以黑
頭之事業
賀顔尚書
昕陛出綸(昕音欣說文旦明也日將出也)冬官正秩(晏公類要工部尚書周之冬官卿也)
仍舊白玉堂之直益新紫荷槖之輝寵數特殊清議惟
允嘗觀漢以中臺出納王命(漢書陽嘉二年李固對曰斗斟酌元氣運平四時出)
(納王命賦政四海)唐以北門參決事機(唐百官志自太宗時名儒學士時時召以草制)
(然猶未有名號乾封以後始號北門學士劉禕之傳禕之少以文辭稱遷右弘文館直學士與元萬頃等召入)
(禁中參决政事以分宰相權時稱北門學士)用有相關責為尤重如翟尚書
善言政術(翟酺傳時尚書有闕詔將大夫六百石以上試對政事能通天文道術以高第者補之由)
(是酺對第一遂拜尚書)若白學士工為文詞(唐白居易傳居易敏悟絶人工文章元和)
(中對策一等)雖皆以名在第一而見升然至於才堪共二者
蓋寡(左傳子魚曰展四體以率舊猶懼不給而煩刑書若又共二徼大罪也)宜兹妙簡屬
我掄魁恭惟某官在天而雲八荒行地而日千里(易牝馬地)
(類行地無疆馬援傳行天莫如龍行地莫如馬又昔有騏驥一日千里王允傳同郡郭林宗見允而竒之曰王)
(生一日千里王佐才也齊書柳惔與兄恍齊名王儉謂人曰柳氏二龍可謂一日千里唐蘇頲弱冠敏悟第進)
(士舉賢良方正異等馬戴曰古稱一日千里蘇生是已)周庠禮樂之士孰與爭先
(王制樂正崇四術立四教順先王詩書禮樂以造士)漢廷文學之卿無能出右(儒林)
(傳自此以來公卿大夫士吏彬彬多文學之士矣)從塗省戶芳躅徧更(衛綰贊敏行納)
(言俱嗣芳躅)國史王言大手不易拔人奏山公之啓侍帝讀
倚相之書萃清職於冰銜(東都事略陳彭年兼職皆文翰清秘之目人謂其官銜為)
(一條冰)承恩華於日表履聲之踐台斗己快羣瞻(杜詩尚書踐台)
(斗)筆力之鼓風雷何妨兼綰(杜詩紫綬仍兼綰)皆朝廷樞要之
所係見聖主規恢之不凡(揚雄傳規億載恢帝業七年之間而天下密如也諫不受)
(單于書深惟社稷之計規恢萬載之業)佇由司平之工(通典晉宋以來有起部尚書陳沈衆)
(為起部尚書後周有冬官大司空卿掌五材九範之法隋有工部尚書後因周工部之名兼前代起部之職唐)
(龍朔中改工部尚書為司平太常伯)遂正秉成之任某久歸坏冶(坏亦作&KR0008;瓦未)
(燒者崔駰達旨坏冶一陶郭璞爾雅注鎔物之始)喜聽置郵朝籍既許於謬通
(柳詩謬通金閨籍)城府不容於輒入(後漢書龐公南郡襄陽人也居峴山之南未嘗入城)
(府荆州刺史劉表乃就候之晉書皇甫方回傳閉門閒居未嘗入城府杜詩昔有龐德公未嘗入州府又不愛)
(入州府)用緘尺素少抒寸丹(劉向傳一抒愚意王褎傳敢不陳愚心而抒情素注抒猶)
(泄也)
賀鄧漕除秘書監使金回
趣還驛傳晉長麟臺(三輔黃圖未央宫東有麒麟殿藏秘書即揚雄校書之處也唐書龍)
(朔三年改秘書省曰蘭臺垂拱元年曰麟臺太極元年曰秘書省初學記初漢御史中丞在殿中掌蘭臺秘書)
(圖籍唐以秘書省為蘭臺即因斯義也漢西京未央宫有麟閣亦藏秘書即揚雄校書之處也改秘書為麟臺)
(亦因斯義也)藏書八萬而掌以人必得方聞之彦(宋吳處厚青箱雜記)
(太平興國中詔有司度左昇龍門東北東府地為三館盡遷兩館書分貯兩廊東廊為昭文書庫南廊為集賢)
(院書庫西廊為史館書庫凡六庫分經史子集四部正副夲凡八萬卷真宗咸平元年命内臣監秘閣圖書三)
(館書籍仁宗天聖五年直史館謝泌言請依唐薛稷沈佺期武平一馬懷素人掌一庫上嘉之命泌等分領神)
(宗元豐五年以崇文館為秘書省建秘閣於中漢書儒林傳故詳延天下方聞之士咸登諸朝注方道也有道)
(及博聞之士也)誦詩三百而授以政益知專對之能(王吉傳舉駿有專對)
(材注謂見聞即對無所疑也)抗旌來歸(終軍傳驃騎抗旌文選前軍己抗旌)會弁交慶
(詩會弁如星)恭惟某官異氣鍾於喬嶽貴名揭乎層穹素聞
其賢王公為之降禮(雋不疑傳勝之素聞不疑賢開閤延請躧履起迎)相見何
晩天子至於興嗟苟公道大義之所存每正色危言而
不顧巋然臺省之望(巋音喟獨貌魯靈光賦巋然獨存)勇於原隰之行
簡在凝旒亟來召札且東有蓬萊觀已嘗陞論撰之華
(漢東京圖書悉在東觀故使名儒碩學入直東觀撰述國史學者稱東觀為老氏藏室道家逢萊王融曲水詩)
(序記事言於蓬觀仙室謂藏室也)既西作崑崙遊宜復總圖書之舊(爾雅)
(三成為崑崙丘注崑崙山三重故以名云葛仙翁傳崑崙一曰玄圃一曰積石瓊房一曰䦘風臺一曰華蓋一)
(曰天柱仙人所居也穆天子傳吉日辛酉天子升於崑崙之丘以觀黃帝之宫癸巳至於羣玉之山阿平無險)
(四徹中繩先王之所謂策府)文能服遠義弗辭難(武帝紀仁不異遠義不辭難柳文急)
(病讓夷義之先)請纓羈南越而入朝(終軍傳自請願受長纓羈南越王而致之闕下)持
節至北庭而不屈(蘇武傳使持節送匈奴叙傳蘇武伸節不詘王命)在儒者特
立有如此雖古之膚使其劣諸(法言張騫蘇武之奉使也執節没身不屈王命)
(雖古之膚使其猶劣諸注膚美也熊克啓雖古膚使劣諸豈特能於專對告嗣天子王矣俾復奉於歡盟)趙
璧既全(史記趙得和民璧秦昭王請以十五城易之藺相如奉璧入秦視秦無償城意固紿取璧怒髮)
(上衝冠曰王必欲急臣頭與璧俱碎柱矣遂使人以璧歸趙)周鼎罙重(吾丘壽王傳鼎為周出故)
(名曰周鼎賈誼賦斡棄周鼎寶康瓠兮淮南子周鼎鑄倕使銜其指明大巧之不可為也左傳周定王使王孫)
(滿勞楚子楚子問鼎之大小輕重對曰在德不在鼎昔夏之有德貢金九牧鑄鼎象物使民知神姦桀有昏德)
(鼎遷於商載祀六百商紂暴虐鼎遷於周成王定鼎於郟鄏卜世三十卜年七百天所命也周德雖衰天命未)
(改鼎之輕重未可問也)想芸香牽萬里之夢聊歸憩於仙山屬槐
色應三階之符佇顓朝於天路某門墻下走田野窮居
向欲持賀厦之書尋聞銜出疆之命(漢書春秋之義大夫出疆有可以安)
(國家利社稷專之可也韓詩銜命山東撫亂師)勞還滋喜旅進弗遑謂宜於竹
帛書子卿藏之中秘(蘇武傳今足下還歸揚名於匈奴功顯於漢室雖古竹帛所藏丹青)
(所畫何以過子卿)又將以舟楫用傅說濟我孤生舞手之餘矢
心罔既
賀鄧侍御
光錫贊書峻躋横榻(唐通典侍御史號臺端他人稱之曰端公其知雜事者謂之雜班最)
(為雄劇食座之南設横榻謂之南牀例不出百日則登南省故號南牀百日)向以迕當路而
去國難回鐵柱之剛(後漢書輿服志法冠一曰柱後高五寸以纚為展筩鐵柱卷執法者)
(服之)今由使絶域而登臺益覩繡衣之耀(唐張薦傳薦召對詳辯三使絶)
(域鄭元璹傳元璹五聘絶域)庶人亦曰端士宜為恭惟某官窺百氏
之奥而肆於文(叙傳總百氏贊篇章)包兩儀之大以養其氣地居
正色固嘗張膽以報上恩天為霽威蓋喜沃心之多正
論雖平步可至於卿相而直道不屈於廟堂收朝蹟於
兩螭之傍運邊籌於四牡之上帝所深眷公其遄歸登
瀛之詔墨未乾(宋人以禁從為登瀛當時語曰寧登瀛不為卿寧抱槧不為監)出疆之
節旌已具撫秦關之百二盡在目中(杜詩秦關百二重馬援傳援於帝前)
(聚米為山谷指畫形勢開示衆軍所從道徑往來分析曲折昭然可曉帝曰敵在吾目中矣)擒頡利
以三千何如口伐(鄭元璹傳元璹持節勞突厥羣以不信咎中國元璹隨語折讓無所屈徐)
(乃數其背約突厥愧服頡利引還太宗賜書曰知公口伐可汗如約遂使邊火息烽朕何惜全石賜於公哉楊)
(誠齋啟泚筆論利害欲以口伐可汗拊髀念安危恨不身試屬國)謂典屬國之名爵未
稱(漢百官表典屬國秦官掌蠻夷降者屬官有九譯令賈誼傳請試臣屬國之官必係單于之頸李陵答蘇)
(武書賜不過二百萬位不過典屬國)知真御史之風采猶存(言行錄王敏懿公素既升)
(憲臺風力愈勁嘗與同列奏事上前事有不合衆皆引去公方論列是非候得旨乃退帝歎曰真御史也國史)
(張錫為御史言丁謂不當徙内地昭應災不當罪人京師之人皆曰張御史貌柔和而心剛正真御史也又唐)
(介為諫官直聲動天下士大夫稱真御史必曰唐子方云)輟自仙蓬(鄭氏談苑秘書監曰大蓬)擢
居憲表内外忠邪之未辯方凝霜署之威古今理亂之
欲聞仍直露門之講(周書武帝建德三年朝羣臣露門北史沈重字子厚授露門博士仍)
(於露臺為皇太子講論語宋制露門勸講)矧廟謨為規恢之舉且隣封當削
弱之餘(語云強弱無百年楊素詩魏祚百年窮崔泰之詩南度王氣盡王丘詩方知運數窮辛棄疾啟)
(五單于争立屬當北運之衰一居州獨賢亟畀使華之重)機有可乘策將安出張吾
綱紀不有君子其能國乎(左傳襄仲曰不有君子其能國乎)觀此簡書
勿用小人必亂邦也(易大君有命開國承家小人勿用象曰小人勿用必亂邦也)剴
切數語(剴音槩切近也唐職林魏鄭公徵字元成太宗時拜諫議大夫引至卧内訪天下事公亦自以)
(不世遇乃展盡底藴無所隠凡三百餘奏無不剴切當帝心者)震慴百寮居然強本以
折衝(李尋傳拔進英雋退不任職以強本朝本強則精神折衝)行矣奮庸而宅揆某
逖聞顯拜頓起懦衷退慙踦履之遺阻綴賀裾之末麤
桃謾種信有待於春風(東坡詩桃李滿山總麤俗)貞栢可依想不凋
於寒歲(孫卿子栢經冬不凋嚴霜不變可謂得其貞南史江夏王鋒嘗著修栢賦以見志曰既殊羣而)
(抗立亦合貞而挺正豈春日之自芳在霜下而為盛續通典御史臺侍御史廳前有而株栢總章屮李元同劉)
(仁禕為侍御史所植也杜易簡為之贊曰爰有貞栢徙植清臺麝條霜勁蠶葉風開始逢鵠喜終見烏來)
賀工部顔尚書兼吏部尚書
妙簡儒冠晉居卿長六典六材之竝掌識度罙高(周禮天官)
(太宰之職掌建邦之六典以佐王治邦國六典謂治教禮政刑事也考工記六材既聚巧者和之)八甎
八座之相輝寵榮狎至(李程傳學士院北廳前階有花磚道冬時以日影及五甎為入)
(直之侯程懶常過八甎衆呼為八甎學士顧雲啓覆錦高眠八花甎而被寵含香視草五色筆以凝神余日華)
(啓運椽筆於花磚候影之地草尺書於宸槐舞翠之間)在朝鮮儷舉國增歡恭惟
某官山玉淵珠不足以比其珍(陸機文賦石韞玉而山輝水懷珠而川媚荀子)
(玉在山而草木潤淵藏珠而岸不枯)天規地矩不足以名其器(東京賦規天矩地授)
(時順鄉)超億萬計圜橋之衆首以文鳴在八十乘屬車之
間久於法從獨擅朝廷詞翰之美上勤天子問學之誠
以納言代帝言甫新詔渥由起部兼文部益峻班行(宋齊)
(陳梁四代有起部尚書營宗廟則權置畢則省又見上條唐龍朔中改吏部尚書為司列太常伯天寶中改吏)
(部為文部周平圜啟峻登文部)其得君也既專於為國乎何有必將備
器械以贊外攘之策(晁錯傳器械不利以其卒與敵也)覈才品以建中
興之基使武夫悍卒感泣於詔書有偉績豐功登載於
史册凡此重任在公優為宜敷告於大庭遂延升於上
衮(牟融傳融經明才高明帝數嗟歎以為才堪宰相明年為司空贊曰牟公簡帝身終上衮)某屏居
寒巷翹跂崇墻聆出綍之有榮用彈冠而自喜千間芘
士幸無凌震之虞一字拔人儻與激揚之末
賀程寺丞
趣覲中宸晉丞外府(太府周官隋分太府寺為少府監唐龍朔中改少府為外府正卿)
昔金湯所倚屈於漢一障之乘(漢書金城湯池不可攻矣注金以喻堅湯取其)
(熱光武紀贊金湯失險北史齊主登銅佛寺望并州曰此是何等城或對曰此是金城湯池天府之國齊主曰)
(我謂唐邕是金城此非金城也)今錢帛是司冠於唐八署之屬(唐開元中楊崇)
(禮為太府少卿錢帛充牣前後太府無與為比唐志太府寺總京都四市左右藏常平等七署)恭惟某
官身備數器(薛宣傳經術文雅足以謀王體斷國論身兼數器有退食自公之節)家傳萬
編挾之游世則用有餘資以事君而進不苟鳴絃江滸
笑談理清淨之邦剖竹淮壖聲譽到明光之殿(明光漢殿名在)
(桂宫之中武帝紀太初四年秋起明光宫關中記桂宫在未央之北中有明光殿三秦記桂宫中有明光殿皆)
(全玉珠璣為簾箔金戺玉階晝夜光明班固西都賦自未央而連桂宫彌明光而亘長樂宋陳德林知真州東)
(坡有詩贈之云君為守令有古風名聲直入明光宫老人愛君如劉寵小兒敬君如魯恭宋王楙野客叢書云)
(杜子美詩曰不遠明光殿致於丹青地注云明光殿霍去病借以避暑一云漢殿名元后傳成都矦借以避暑)
(是已東坡詩曰何人先入明光殿又曰老死不入明光宫注皆云武帝太初四年所起乃成都矦商所借以避)
(暑者僕嘗考之漢有兩明光宫一明光殿按三輔皇圖一明光宫屬北宫一明光屬甘泉宫屬北宫者正成都)
(矦商避暑之所屬甘泉宫者乃武帝所造以求仙者所謂明光殿自在桂宫元不相干今觀注者往往認為一)
(處甚至以避暑為去病事疎鹵可笑顏師古注漢紀武帝明光宫云即成都矦借避暑處則師古己有此謬矣)
十行祗召九陛對揚豈徒參掌出納之權衡(宋國朝志太府受邦)
(國之出入而設丞屬得預參贊欲勝是任必得其人)蓋將預植論思之梯級況八
座舊占於星聚而一堂今睹於冰清(衛玠妻父樂廣有重名議者以為婦)
(翁冰清女壻玉潤)步武相輝門闌盛事(杜詩門牆多喜氣女壻近乘龍)某素無
才分辱在品題忝通籍而有拘(杜詩通籍微班忝)旅賀賓而弗
果欲翔四海難攀鴻翼之高所托一枝但覺鷦巢之穏
賀總領商太卿
寵陞棘署(崔駰大理箴三槐九棘以賢以德鄭氏綺談大理曰大棘亦曰棘司棘署詳見前)盡
護柳營(陳平傳盡護諸將)觀春秋之王人序在諸矦之上問庚
癸之軍政頼有九年之餘(左傳吳申叔儀乞糧於公孫有山氏曰佩玉橤兮余無所)
(繫之旨酒一盛兮余與褐之父聣之對曰粱則無矣麤則有之若登首山以呼曰庚癸乎則諾注庚西方之穀)
(癸北方之水吳子不惜士卒故不勝飢渴而呼庚癸冀得水榖也)張我威靈識公方略
恭惟某官身備九德(孔融聖人優劣論該百行之高善備九德之淑靈世說鍾元常言顔)
(子既殁能備九德者惟荀令君為然)性通三才(法言通天地人曰儒)以丹誠結負扆
之知(司馬遷傳有竒策材力之譽自結明主廣弘明集帝王應天御物負扆臨民顏師古詩負扆延百辟)
(張正見詩負扆憑宸極)故清節冠縉紳之表方聖朝寄以耳目豈
容公卿大臣鹵莽其間(東坡策别鹵莽於公卿之間而纖悉於州縣之小吏)而明
府憂在腹心蓋欲州縣小民寬裕於下建為根夲之論
上贊規恢之謀使盡以國事而付之孰不曰天下之幸
甚六轡而驅駒駱去志莫回萬竈之宿貔貅改命惟允
眷言餫饟之計(野饋曰餫左傳荀首如齊宣伯餫之)屢軫冕旒之憂士方
張頥(洪平齋啟石頭上下之雲屯張頥皆是楚尾東西之露積倒指無多)吏乃束手雖明
出令以蠲積虧之數或别設官以任司𣙜之權蠧弊既
深變通匪易若其闇國家之大體岐兵民於兩途豈惟
十鍾致一石之難(前漢書食貨志時又通西南夷作者數萬人千里負擔餽饟率十餘鍾致)
(一石)將有一馬費十牛之患簡自上意屬之通儒(賈逵傳後世稱)
(為通儒班彪傳彪以通儒上才)登皇華使之車威聲己震領外司農之
印調度自優(宋人以總領為外司農見湖北總領廳壁記)既能積粟以實關
中(蕭何傳轉漕關中給食不乏)佇作和羹以置王右(尚書若作和羹爾惟鹽梅又王)
(置諸其左右)某勌須縣次喜聽置傳(史記餘皆以給置傳注置驛也傳丁戀反律四)
(馬高足為傳置四馬中足為馳置四馬下足為乘置一馬二馬為軺傳)未遑負弩矢而迎
其敢廢緘縢之賀使星卿月東西幸託於按臨淮草江
雲前後不殊於會遇(杜詩江東日暮雲)其為抃躍曷究編摹
遠迎郭宰
榮紓宰綬喜動儒冠輕萬戶之矦願識韓而己久小十
室之邑學如丘者曾無方將傾耳於歌絃敢廢寫心於
書尺恭惟某官漢京有道之士(東都賦光漢京於東夏後漢書論漢初詔舉賢)
(良方正中與以後復增敦朴有道賢能直言獨行高節質直清白敦厚之屬陳忠傳有詔拜有道高節士後漢)
(方術傳郭憲光武求有道之人徵拜博士李南舉有道不行安帝紀拜有道高士施延為侍中桓帝延熹元年)
(大司農舉趙咨至孝有道遷博士廣絶交論陸大夫燕喜西都郭有道人倫東國)燕臺所禮之
賢才應時須(文選才為世出世亦須才孫逖行崔綸制名當歲調才應時須杜詩竇氏檢察應時)
(須周必大啓行應時須識明政要龔茂良啟學為世用材應時須)美由世濟仙姿灑落
蚤騰梅隠之芳(李詩梅生有仙骨杜詩吏隠逢梅福)賓畫從容共覩蓮依
之勝(李德裕詩芙蓉容共依)奏課欲觀於三異提封來領於一同
自杭為帝王之都(杭州唐為鎮海軍節度使五代吳越王錢氏都之宋高宗南渡建都)而
潛號風物之美(於潛漢於㬱縣)俗淳而恥犯法土厚而競趍耕
無甚富之室亦無甚貧之家有易治之民宜有易事之
長牛車擔負不煩敲扑而民樂輸(兒寬傳寬遷左内史收租税時裁闊狹與)
(民相假貸以故租多不入以負租税課殿當免民恐失之大家牛車小家擔負輸租繈屬不絶課更以最)林
田糟丘盡歸征𣙜而財用足(邊讓傳行肉林登糟丘南史陳暄傳暄嗜酒復兄子)
(書曰速營糟丘吾將老焉李詩憶昔洛陽董糟丘)自可對西山而清歗(韻會歗與嘯同)
(蹙口而出聲也)坐東閣以高吟然銛刀利筆者每肆其陸梁(法言)
(刀不銛筆不利而獨加諸砥甘泉賦飛蒙茸而走陸梁注言走者陸梁而躍也)而博帶褎衣者
多為其詬病(雋不疑傳褎衣博帶注褎大裾也言箸褎大之衣廣博之帶)鄭公鄉裏
徒有冷官沛令坐中誰為重客(高帝紀沛中豪傑吏聞令有重客皆往賀)惟
明府於斯致察則吾道庶可永信(法言屈身將以信道也詘道以信身雖天)
(下不可為也)禮貎所加教風攸繫入袴襦之境宜競起於讙
謠登衮繡之堂將復尋於故事(詩我覯之子衮衣繡裳)某宦途不
耦(霍去病傳諸宿將流落不耦)學殖就荒皆謂一門而有二難(世說陳元)
(方子羣季方子忠各論父功德不决咨於大丘大丘曰元方難為兄季方難為弟)豈料十年而
常九潦(莊子禹之時十年九潦而水弗為加益)鬢髮半凋於憂患面顔有
靦於奔趨聊從采藻之游緩作戌瓜之計期少安於孤
拙當借重於仁賢鳬仙飛舄以來臨燕客整衣而相賀
(杜詩秋燕己如客)雖攀迎之獨後在快覩以宜先韓昌黎松竹
之林行依清蔭張仲蔚蓬蒿之宅預有榮光(三輔決錄張仲蔚扶)
(風人隠身不仕明天官博物好為詩賦所居蓬蒿没人江淹雜體詩顧念張仲蔚蓬蒿滿中園陶潛貧士詩仲)
(蔚愛窮居遶屋生蓬蒿)抃蹈之私染濡莫既
賀韓漕除大府卿兼戶侍(自注代於潛章丞)
伏審使華近日寵命隆天財柄從容外計晉參於内計
(都漕為外計計省為内計李燾長編三司移文責成外計周必大啓屬縻外計阻造崇墉)禁班清切
列卿高亞於貳卿(隋書煬帝即位於尚書六曹各益侍郎一人以貳尚書之職東坡集文昌)
(貳卿位次八座)異數鼎來驩聲震動恭惟某官珠纏騰耀玉種
垂芳超然傑特之資養以粹和之氣六經為諸儒之倡
學術有傳三朝推元老之尊風流是似(指魏公)鬯聲名於
詳試韙器業之難量深結眷懷寖膺鑒拔衣繡而立霄
漢方言四牡之還(杜詩繡衣春立霄漢上綵服日向庭闈趨)轉漕以結京師
猶借列星之重(唐劉洎疏八座比於文昌二丞方於管轄爰至曹郎上應列宿)上聰密
邇竒略輳前行真拜於言語侍從之流聊假塗於貨賄
用藏之府(周官太府掌九貢九賦九功之貳以受其貨賄之入頒其貨於受藏之府頒其賄於受用)
(之府)鳴珂引步疊組交輝况鼎彛載著於元勲(晝錦堂記其豐功盛)
(烈所以銘彛鼎而被絃歌者乃邦家之光非閭里之榮也)而門閥有光於先世擁甘
泉之槖聿相繼以來歸瞻泰階之符信竝為之可俟某
辱知最大聞命載欣朝路得賢自不孤矣賀賓莫旅徒
負丞哉敢修敬頌之詞少布榮逢之欵褰帷訪問己能
察黃綬之卑(自注公嘗問丞治狀於邑父老按賈琮傳琮為冀州刺史舊典傳車驂馬垂赤帷裳)
(迎於州界及琮之部升車言曰刺史當遠視廣聰紏察美惡何有反垂帷裳以自掩塞乎方命御者褰之百城)
(聞風自然竦震朱博傳刺史不察黃綬注丞尉卑職皆黃綬)開閤登延想不棄青氊
之舊(自注己得照牒適有此除)
賀婁正言(按宋史婁機以監察御史遷右正言兼侍講)
治朝渙號(周禮王視治朝則贊聽治注治朝在路門外羣臣治事之朝按天子之朝有三曰治朝曰)
(外朝曰燕朝)諫省升班(劉禹錫詩諫省新登正直臣)豸一角而觸邪方居
正色之地(說文豸似羊一角古者決訟命觸不直異物志東北荒中有獸名獬豸一角性忠見人□)
(則觸不直間人爭則咋不正楚執法者所服也今冠兩角非豸也晉書柱後冠一名獬豸冠侍御史黑豸升殿)
(取觸邪之象張敞傳注獬豸一角今兩角以獬豸為名通典隋大業中改制一角唐因之御史所服)鱗數
批而受逆復值得言之秋(韓非子龍㗋下有逆鱗數尺嬰之則殺人人主亦有之)
伏蒲前陳(史丹傳丹直入卧内頓首伏青蒲上注以青規地曰𤯝蒲文選日伏青蒲罕能切直南齊)
(書待詔朱闕伏前青蒲)薦笏交賀(薦進也插也通作搢史記薦紳謂薦笏紳帶閭也淮南子武王)
(勝殷搢笏仗殳以臨朝樂記裨冕搢笏玉藻將適公所史進象笏書思對命五經要義笏所以記事備忘忽晉)
(輿服志古者貴賤皆執笏有事則搢之於腰帶所謂搢紳之士搢笏而垂紳帶也)恭惟某官英
聲而茂實(文選蜚英聲騰茂實)誠意而正心以文章取少年名以
道德居丈人行(匈奴傳漢天子我丈人行也杜詩丞相中郎丈人行又王孫丈人行杜牧詩再)
(拜宜為丈人行陳后山詩盛德於今丈人行)器珍犧象成以晩而愈竒(犧音娑左)
(傳犧象不出門周語奏其犧象出其尊彛魯頌犧尊將將周禮司尊彛春祠夏禴其朝踐用兩獻尊其再獻用)
(兩象尊鄭司農云獻讀為犧犧尊飾以翡翠象尊以象鳳凰禮記明堂位犧象周尊也犧象以沙羽為畫飾象)
(骨飾鬱鬯之器也馬援傳扶風人朱勃年十二能誦詩書嘗候援兄况勃衣方領能矩步辭言嫺雅援纔知書)
(見之自失况知其意乃自酌酒慰援曰朱勃小器速成智盡此爾卒當從汝禀學勿畏也汝大材當晩成歐文)
(良工晩成者器之大後發先至者驥之良)識炳蓍龜辨於蚤而不惑(文選思同蓍蔡)
(易由辨之不蚤辨也)粤自馨香之署晉於嚴凝之臺肅然廷紳咸
知真御史之操偉哉御筆遂有新諫官之除(蔡襄詩御筆新除三)
(諫官)直氣方伸華恩狎至坐經帷而勸講(楊秉傳秉以明尚書入勸講以)
(病乞退黃瓊上言秉勸觧幃幄不宜外遷留拜光禄大夫)虛宸扆而樂聞明主可為
忠言聖朝豈無闕事士夫習俗方淪於偷安苟且之域
(王嘉傳上下相望莫不有苟且之意)田里庶民未免有歎息愁恨之聲(循吏)
(傳庶民所以安其田里亡歎息愁恨之聲者政平訟理也)名器濫與不足以勸功命
令輕出不足以示信此有智識者所深慮而司言責者
或隠情諫紙徒有百張慚起樂天之誚(白居易與元稹書僕為諫官月)
(請諫紙居易詩月慙諫紙二百張)補衮曾無一字愧形杜老之吟(杜詩衮職)
(曾無一字補許身愧比䨇南金)彼皆推憂國之心其肯為恕己之論(離騷)
(羌内恕己以量人兮漢光武廢郭后郅惲言於帝曰臣聞夫婦之好父不能得之於子况臣能得之于君乎帝)
(曰惲善恕已量主)久看仗下之馬立(唐李林甫謂諫官曰君不見立仗馬乎不鳴日飫三)
(品芻豆一鳴則斥之矣)忽聽朝陽之鳳鳴(韓瑗傳瑗與禇遂良死嶺外諱言者二十年御)
(史李善感始上疏極諫時人謂之鳳鳴朝陽文選鳳鳴朝陽龍翔景雲)既得其時不負所
學謀寢淮南而節義著位居日東而風采明(長安志含元殿前有)
(日華門東有門下省杜詩我位日華東又晉天文志極東一星曰柱史主記過古有左右史之象也楊茨野賀)
(曾左史啓觀極東一星之明既符斯選測魁下三台之象可必其占)百士避鋒萬彙吐氣
且獻其可必獻其否允資骨鯁之儒(左傳君所謂可而有否焉臣獻其否)
(以成其可君所謂否而有可焉臣獻其可以替其否陳平傳強項骨鯁之臣杜周傳朝無骨鯁之臣晉書王羲)
(之傳以骨鯁稱說文骾食骨留咽中也黃公紹古今韻會云骾字陳平傳及諸史中五六處皆從魚歐陽氏曰)
(骨骾二字或作骨鯁說者多誤以骨刺㗋為說二字訓堅強正直之義骨骾猶言骨立之類)欲錯諸
安毋錯諸危宜正股肱之位(賈誼傳今人之置器置諸安則安置諸危則危天下)
(之情與器無以異)某繫心崇戺滯迹窮閎(爾雅衡門謂之閎)顧出綍之
有榮惟振褠而自喜(褠單衣又衣褶)開晦冥於日月己動觀瞻
起逸旅於江湖尚希提拂(韓詩禮樂中朝貴文章大雅存江湖多逸旅獻替欲誰論)
賀婁正言除太常少卿兼中書舍人(按宋史婁機以左正言進)
(太常少卿權中書舍人詔遣宣諭荆襄)
登冠月聯參司天掖坐東面而設几聿崇禮樂之司(東觀)
(漢紀明帝即位尊桓榮以師禮帝幸太常府令坐東面設几杕會百官)專右席以掌綸併
屬文章之伯(白集書制誥而專右席杜詩每語見許文章伯)一時清選(後魏書景明初)
(班職令太常少卿第一清選明禮樂兼天文隂陽者為之)四海公言恭惟某官居朝
廷之達尊履君子之遺直久持白筆山嶽至於動搖屢
伏青蒲天日為之回轉(文選回天倒日之力淮南子魯陽公與韓搆難戰酣日暮援戈)
(揮之日返三舍洪平齋啓隂邪盡屏天日為之開明風采一新山岳至於搖動)念夷蘷之典久
闕而常揚之誥無聞(宋鄭戩知制誥訓詞深雅有常揚風)將以粉澤於皇
猷是必淵源於古學求諸鷺序得我鴻流野外習奉常
之儀昔於丞而不負幕中識舍人之樣今既老以宜為
(元結中興頌序非老於文學其誰宜為)爰陞九列之班仍裁五色之詔(王維)
(詩朝罷仍裁五色詔)勿謂容臺為閒職毋曰從槖非真除(洪适啓即長諫)
(垣有光從槖)三槐位由此徑躋五花判特其游戲(潛敷啓沉酣簡策識)
(見超乎古人游戲穎泓文章特其餘事)當知天子待諫臣之意恩奬甚優
必使儒者立廟堂之謀治平可俟某索居林下(禮記離羣索居)
(魏知古詩寓省索居時)絶望日邊聞疏寵之頻煩(杜詩三顧頻煩天下計)覺
垂光於幽隠廐駒之廢復起難忘芻秣之恩堂燕之去
又來疊致帡幪之賀情為無斁言莫能殫
賀鄧侍御除給事
號傳渙發詔許塗歸(隋百官志給事中掌侍左右分判省事凡百司奏鈔侍中既審則駁)
(正違失詔勅有不便者塗竄而奏還謂之塗歸)秋嚴鐵柱史之威憲綱肅肅夕
正青瑣郎之拜文采飄飄(杜詩飄飄青瑣郎文采珊瑚鉤)上所親除識
者相慶恭惟某官學窮六家之要文起八代之衰(東坡集文)
(起八代之衰而道濟天下之溺)正色當朝直聲蓋世仲山不畏彊禦誰
云剛則吐之(詩人亦有言柔則茹之剛則吐之惟仲山甫柔亦不茹剛亦不吐不侮鰥寡不畏彊)
(禦)伯夷能立懦夫自是聖之清者以皇極之道平國政
以中興之策贊廟謨故善士至於眉伸(司馬遷傳迺欲昂首伸眉論列)
(是非薛宣傳可復伸眉於後馮衍傳伸眉高談文選伸眉路可階)而強敵可以口伐屈
烏府先生之重(東坡詩烏府先生鐵作肝)躋黃門要地之榮(初學記劉向戒)
(子歆書曰今若年少得黃門侍郎要處也玉海秦有黃門侍郎漢因之凡禁門黃闥故號黃門其官給事於黃)
(闥之内故曰黃門侍郎魏晉以來竝為侍衛之官唐德宗以王緯為給事中稱黃門要地)敷奏何私
方觀有事於殿内(孔帖唐盧鈞遷給事中有大詔令必反覆省審駁奏無私漢儀注諸給事)
(中日上朝謁平尚書奏章分為左右以有事殿中故曰給事中多名儒國親為之掌左右顧問)講學惟
舊肯陳非道於王前日接恩輝風生從路畀以權而甚
重究其用而必宏如先朝張泳封還詔書尚以樞臣而
兼領(宋張泳以樞密直學士領給事中時并代都部署張永德笞小校死詔按其罪泳封還詔書)若
有唐李藩批却制敕遂聞相位之繼登(李藩傳藩既批敕裴垍言其有)
(宰相器遂拜相詳見前)今屬名公復尋故事某志塵結草(左傳魏顆從父)
(治命嫁其妾及輔氏之役見老人結草以亢秦將杜回回蹶而顛因獲之夜夢老人曰余爾所嫁婦人之父也)
(爾用先人之治命余是以報李密表生當隕首死當結草薛逢啓觸槐全盾結草亢回駱賓王啓投報楊金君)
(子以之貽惠效誠魏草小人之所懷恩)跡滯守株(韓非子宋人有耕者田中有株兔走觸折頸而)
(死因釋耕守株冀復得兔路人笑之張衡傳鍥舟而求劒守株而俟兔)阻窺數仞之高驚
聽十行之寵搖玉珮趨金殿方見遇於明時(王維詩晨搖玉佩趨)
(金殿夕奉天書拜瑣誾)用牛刀割鷄城尚垂憐於故吏(昭帝紀調故吏將屯)
(田張掖郡)喜深無斁言拙奚殫
賀婁中書即真
代言試可(尚書試可乃己)錫命為真綸閣下之文書孰踰老手
(白集絲綸閣下文章静)屬車間之法從遂正清班一佛現前羣公
頫服恭惟某官國之喬木學者泰山以公輔之器見推
(謝玄傳玄雖處衡門其名獨出弟萬之右自然有公輔之望)以先覺之道自任孤風
特立國人曰賢大夫曰賢左右皆曰賢直氣敢言君心
以正朝廷以正遠近一以正(董仲舒傳為人君者正心以正朝廷正朝廷以正百)
(官正百官以正萬民正萬民以正四方四方正遠近莫敢不壹於正而無有邪氣奸其間者)霜署之
威上騰於騎省(杜詩戲假霜威促山簡通典漢散騎有常侍侍郎魏合於中常侍自晉至魏以)
(中書職入散騎省魏北齊皆為集書省掌諷議左右從容獻納散騎常侍侍郎及諫議大夫給事中等官位在)
(中書之右)月聯之耀旁照於鳳池(晉書荀勖傳以勖守尚書令勖久在中書專管機事)
(及失之甚惘惘悵悵或有賀之者勖曰奪我鳳凰池諸君賀我耶初學記散騎常侍范雲與王中書詩攝官青)
(瑣闥遥望鳳凰池張鷟集鳳池清切鷄樹深嚴張文琮中書省花樹詩影照鳳池水香飄鷄樹風卞伯玉中書)
(郎詩躍鱗龍鳳池揮翰紫宸裏謝玄暉直中書省詩兹言翔鳳池鳴珮多清響韋承慶直中書省詩清切鳳凰)
(池扶疎鷄樹枝徐彦伯贈劉舍人詩鳳池環禁林仙閻霧沈沈)自足成一家之言遂專
裁五色之詔昭宣上意動盪羣情使深山老癃扶杖以
來觀(陸賈傳臣聞山東更布詔令民雖老羸癃疾扶杕而往聽之願少須臾毋死思見德化之成也余日)
(華啓頒制書於河北士卒效順以投戈下詔令於山東父老願觀而扶杖)至少年新進閣筆
而興歎(三國典略王粲才既高辯論應機鍾繇王朗等閣筆不敢措手鄭畋傳畋為中書舍人時討徐)
(方書詔旁午畋灑翰泉湧動無停思同寮閣筆推之)豈特追盤誥之巨作又能讀
丘索之遺書入侍光華併資潤色天子恨見賢之晩儒
流豔稽古之榮鼓元氣而雷域中己識詞章之妙(吕温凌煙)
(閣功臣頌斡坤軸撼乾樞鼓元氣而雷域中騰百川而雨天下)斡斗柄以春天下莫量
事業之高(淮南子斗柄東而天下春)某投老無庸忍窮有待謂孺子
可教矣豈先生欺予哉(韓文言未既有笑於列者曰先生欺予哉)方進陪翹
槖之華(後漢書輿服志鸞旗曰鷄翹)尚垂憐簪履之舊(韓詩外傳孔子游於少源)
(之野聞有婦人哭於澤中甚哀孔子使弟子問焉對曰向刈蓍薪亡吾蓍簪是以哀孔子曰刈蓍薪而亡蓍簪)
(有何悲對曰非傷亡簪吾所以悲不忘故也李太白集慙墜履之復收喜遺簪之載御又收遺簪於少原念忘)
(弓於楚澤羅隠詩遺簪墜履應留念門客如今只下寮李商隠啟舊履流恩遺簪結念温庭筠啓朱履三千猶)
(憐墜屣金釵十二不替遺簪)敢因顯拜少致頌言王某文有古風賸
喜傳郵之速(韓退之王仲舒神道碑天子曰王某之文可思最宜為誥有古風豈可久以吏事役)
(之復拜中書舍人韻會賸以證切益也餘也今鄙俗謂物餘為賸)婁公容以盛德寧嫌
賀厦之遲(唐劉肅大唐新錄狄仁傑入相也婁師德密薦之及為同列頗輕師德頻擠之外使師德)
(知之而不憾則天覺之問仁傑曰師德賢乎對曰為將謹守賢則臣不知又問師德知人乎對曰臣嘗同官未)
(聞其知人則天曰朕之用卿師德實薦之亦可謂知人矣仁傑大慙而退歎曰婁公盛德我為其所容莫窺其)
(際也)
賀葉秘丞除察院
特妙簡除聿嚴糾察自麟臺涉筆夜光分太乙之藜(王子)
(年拾遺記劉向成帝末校書天禄閣專精覃思夜有老人著黃衣植青藜杖叩閣而進時向坐暗中讀書老人)
(乃吹杖端煙焰照之因授向五行洪範之文恐詞說繁廣忘之乃裂裳及袖以記其言至曉而去請問姓名曰)
(我太乙之精天帝聞卯金之子有博學者下而觀焉乃出懷中竹牒有天文地圖之書曰今略授子焉由是向)
(學日進王荆公集不知太乙游何處定把青藜獨照公洪平齋啓對太乙之青藜牙籖盡讀夾玉皇之香案彤)
(筆屢書)宜烏府峨冠朝彩映上林之樹(芝田錄李義甫八歲舉神童上林有)
(捕得烏者義府進烏詩曰日裏颺朝彩琴中伴夜啼上林如許𣗳不借一枝棲太宗深賞之曰吾將全樹借汝)
(豈惟一枝拜監察御史按梁簡文帝烏夜啼曲云不疑三足朝含影直言九子夜相呼則朝彩當作朝影為是)
渙揚明綍震悚列紳恭惟某官三江倒流而為文詞五
星聯曜而應名第(易坤靈圖至德之世五星若貫珠周顯德中竇儀嘗曰丁卯歲五星當聚)
(於奎奎主文明)居長安近日之地澹然此心負洛陽年少之材
淵乎其量故作斜飛之勢(劉禹錫詩青雲日上無多路却作斜飛取勢回)實為
遠用之基秋浦玉河陽花嘗踐更於二邑(李詩河陽花作縣秋浦玉)
(為人漢昭帝紀三年以前逋更賦未入者皆勿收注更有三品有卒更有踐更有過更)天府驥雲
臺棟宜引重於諸公(杜詩天府牽騏驥雲臺引棟梁灌夫傳兩人相為引重注相薦達為)
(聲勢也)進服朝聯受知禁扆酬東觀第一人之望(初學記初漢制)
(尚書中書屬少府而秘書夲中書之官故魏初猶隸少府及王肅為監以為魏之秘書即漢之東觀之職安可)
(復屬少府自此不復焉梁劉孝綽除秘書丞武帝曰第一官當與第一人)分南司察百吏之
權(北魏崔暹為御史中丞尚書移牒索御史監選不與及暹為僕射還索御史宋游道判云崔僕射昔在憲)
(司籠架北省今居禮閣控制南司遂不與唐會要御史臺臨制百司紏䋲不法)芻蕘驚嘯風之
威(廣絶交論雕虎嘯而清風起)鳥雀避横霜之羽(李詩繡衣柱史何昂藏銀冠白筆横)
(秋霜)人所畏者帝曰俞哉吾使耳目以廣聰明唐綱遂振
(唐職林韓琬曰御史乃耳目官知而不言尚何頼韋仁約除御史與公卿相見未嘗行拜禮曰耳目官固當特)
(立)汝為股肱以翼左右舜命奚辭(尚書汝作股肱耳目又予欲左右有民汝)
(翼)某斐然吾黨之狂敬止一鄉之秀(詩必恭敬止)隨牒在遠
(匡衡傳隨牒在遠方注謂隨補選補之恒牒不被超擢者)登門寖賒豈謂半生齟齬
之餘(廣韻齟齬齒不相當也亦作鉏鋙離騷吾知齟齬而難入韓文吾以齟齬窮)而得百里
婆娑之所望英游夐在於霄漢(杜詩朝儀限霄漢李詩遂成雲漢隔)覺榮
光亦到於泥塗兹聞拜除倍增距躍方衛人嚴憚汲黯
已皆出其下風(汲黯傳衛人仕者皆嚴憚汲黯出其下莊子竊侍於下風洪适啓幾年弄印上)
(曰無以易堯一角峩冠仕者皆嚴憚黯方秋崖啓人皆憚汲黯此聲在江之東上不見賈生有詔自天而下)
若吳邑素輕買臣尚有資於先進(朱買臣傳買臣字翁子吴人也又其故人)
(素輕買臣者還走又邑子嚴助䝿幸買臣與助俱侍中)其為悦慕未有敷云
賀程寺丞除考功郎中(當是程松)
紫天疏渥(荆州星占北極者紫宫天座也)丹地懷香(蔡質漢官尚書奏事於明光殿省中)
(皆胡粉塗壁其邊以丹漆地故尚書郎舍鷄舌香伏其下奏事黃門侍郎對揖而跪受沈佺期詩南省推丹地)
(東曹拜瑣闈賈黃中詩書綸輝映輕前古丹地深嚴隔世塵)南閣升元士之班選除
甚重(考功曰南曹亦曰南閣常衮制郎官古之元士四朝志考功郎掌文武遷叙磨勘資任考課之政令)
左臺計羣吏之治研覈惟精(宋制計羣吏之治而明黜陟之法臺郎典引列於左)
(臺)賢望所儲公言以穆恭惟某官袖有十二牛之新刃
腹藏三萬軸之故書(韓詩鄴矦家多書插架三萬軸偉哉羣聖文磊落載其腹)惟杜
陵人久矣名家(杜詩令弟尚為蒼水使名家莫出杜陵人)宜平津矦延之上
客(公孫弘傳封丞相弘為平津矦)徹聞旒纊驚動紳緌出守邊城豈待
三年而後召進丞兩寺不踰朞月而再遷公自視為有
餘上欲用如不及翔於鷺序籍甚鴻名風烈有先尚書
之遺今以任郎曹而甚稱治行為諸州牧之最故於考
吏課以尤宜恐詔墨之未乾聽履聲之如舊某埏鎔鈍
品灑掃賤蹤(司馬遷傳掃除之隸)方結戀於華軒俄傳音於疾置
鶴廳考善儻容書下下之勞(唐考功員外郎廳事有薛稷畫鶴宋之問為贊故稱)
(鶴廳陽城為道州刺史自署其考曰撫字心勞催科功拙考下下)燕厦慶成尚願託渠
渠之庇
橘山四六卷八
