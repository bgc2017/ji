范太史集卷五十宋范祖禹撰
皇族墓誌銘
右金吾大將軍濰州刺史充本州防禦使贈安
化軍節度觀察留後追封高密郡公墓誌銘
公諱令教字景脩曾祖惟忠彰化軍節度使舒國公祖
從質定州觀察使博陵侯考世京徐州觀察使彭城侯
母臨安郡夫人張氏初賜名補右内率府副率歴右監
門率府率右千牛衛將軍右監門衛大將軍右武衛大
將軍環州刺史左武衛大將軍成州團練使右金吾衛
大將軍濰州防禦使公少聰敏善屬文通五經諸子百
家無所不觀蓄書數萬卷美風儀洞曉音律好讀晉史
慕嵇叔夜阮嗣宗之為人閒居座右多植修竹每援絃
賦詩超然有遺世之志然尊賢樂施常若不及奉身端
潔治家簡儉元祐五年四月庚子薨臨終戒諸子以不
能終養為恨年四十有四著詩書大義十卷歌詩集十
卷娶郭氏故參知政事䞇之曾孫封德安縣君先公一
年卒九男曰右監門衛大將軍子雲曰右班殿直子思
曰三班奉職子泰曰子才餘皆幼女十人長適右侍禁
向子平次適右班殿直錢岵餘在室九年二月已酉葬
河南永安縣銘曰
博陵之孫彭城之子敏而好學世濟其美振振信厚時
如麟趾
安化軍節度觀察畱後高密郡公妻德安縣君
郭氏墓誌銘
夫人郭氏曾祖䞇中書令襄國文懿公祖紹昇光禄卿
父肅之母陳氏夫人適安化軍節度觀察畱後高密郡
公令教性静專愿順歴三十年其終如初門中無愠色
無怨言治家有常法其飲食器皿雖不豐侈而必精以
旨其衣無故新澣濯縫紉而必潔以完其語言周旋容
止進退必從容以和元祐四年三月壬午卒年四十有
四九男曰子雲右監門衛大將軍曰子思右班殿直曰
子泰三班奉職曰子才餘幼九女長適右侍禁向子平
次適右班殿直錢岵餘在室九年二月已酉葬河南永
安縣銘曰
易在中饋婦無外事詩美鵲巢德如鳲鳩起家而有可
配公侯夫人宜之是以似之
秀州刺史充本州防禦使贈保寧軍節度使追
封昌國公墓誌銘
公諱世享字公夀太祖四世孫也曾祖德昭越懿王祖
惟忠贈彰化軍節度使舒國公父從謹贈宣州觀察使
宣城侯嫡母薛氏高平郡夫人育母張氏以公貴封寧
國縣太君初賜名補太子右内率府副率歴右監門率
府率右千牛衛將軍右監門衛大將軍右武衛大將軍
逹州刺史右羽林軍大將軍文州團練使沂州防禦使
今上即位遷秀州防禦使公幼樸茂不羣宣城愛之九
歲喪父號毁如成人長嗜學治詩書論語孟子通大義
熙寧中學官薦公明經可召試會有制宗室不許舉而
許自列公不欲蘄進然為學不已間為詩以自樂躬訓
子弟督責嚴甚故家庭遵尚禮義肄習學業為宗藩所
矜式精于書札善射藝性孝友敦睦輕財喜施事高平
夫人盡禮寧國君初喪英宗遣内人奠慰自是宗子育
母死内人致奠自公始居心喪晨夕定省憂戚未嘗見
于色容恐失君母之意退就異宫則哀苦備極以訖喪
期故高平愛之如已出高平之喪哀毁過制遣子姪上
表願守菆至卒哭詔許之及葬在道稍遇險阻必躬自
扶匶仁宗山陵仲兄均州防禦使世祥從葬子幼穉未
能任事著令許命婦送葬會其妻病不能往公四上奏
請行詔特從之其後許弟護葬自公始燕居大書積隂
德三字揭之座隅其撫養教督濟贍族屬之孤遺唯恐
不至凡衣食之用凶嘉之費皆仰給焉故人丁淳之女
失身于人公以財購出之又辦資裝擇良家子嫁之族
人有疑事必咨公公為處畫如已事無不中節善與人
交久而益厚喜賓客多蓄名書畫筆硯紙墨遇朋友親
舊把酒相樂推誠無間故士多稱愛之元祐元年二月
癸亥卒年四十有七病革遺命教戒諸子託後事于弟
貴州防禦使世恬或勉以饘粥藥劑可愈公曰死生命
也其逃乎訃聞天子賻䘏甚厚贈保寧軍節度使追封
昌國公諡曰良恭娶錢氏封金城縣君吳越王之後供
奉官隆祐之女先公二十六年卒十三男曰令禠右武
衛大將軍文州團練使次未名而夭曰令誑曰令咺並
右侍禁曰令精曰令薿曰令諧曰令龔並左班殿直曰
令橡曰令柱並右班殿直一未名而夭十六女其壻奉
議郎胡仔右侍禁張宗桀三班奉職馬綖右班殿直郭
永璋承務郎李大中三班奉職董臬吕執中李塾向慤
劉蒙三人在室餘夭適郭氏吕氏者皆卒孫男十六人
子琦三班奉職卒子琬子琳早卒子玓右班殿直子玕
三班奉職餘皆幼孫女八人曾孫男女各一人九年二
月已酉葬河南永安縣銘曰
翼翼昌公孝友温恭簡于帝衷善積厥躬其生也榮其
没也令公多子孫天錫之慶
右武衛大將軍處州刺史妻夀光縣君王氏墓
誌銘
君王氏曾祖貽永贈尚書令兼中書令祖道卿贈右領
軍衛上將軍考彭年左藏庫使妣李氏崇德縣君年十
六適右武衛大將軍處州刺史士健事姑盡禮温恭朝
夕無少懈勤于家事凡十七年如一元祐七年九月戊
子卒年三十有二六女一早卒九年二月已酉葬河南
永安縣銘曰
有崧維嶽有洛維川永固其藏於萬千年
右千牛衛將軍妻永和縣君張氏墓誌銘
君張氏其先河東人徙居開封曾祖延貴贈左衛上將
軍祖宗益工部郎中贈朝請大夫考修遠奉議郎母夀
昌縣君趙氏君純粹燕婉淑慎温恭未笄適右千牛衛
將軍仲醻封永和縣君性樂詩書尤喜屬文元祐五年
三月丁卯卒年三十有二十一子曰士燕曰士㬭皆左
班殿直曰士&KR0008;曰士代曰士&KR0034;皆右班殿直次二未名
其四未名而夭一女在室九年二月巳酉葬河南永安
縣銘曰
張氏自晉歸于本朝昏姻天屬令問宣昭其華早落其
實椒聊
右武衛大將軍榮州團練使贈徐州觀察使彭
城侯墓誌銘
侯諱仲雪字潔巳韓恭懿王元偓之曾孫相孝定王允
弼之孫彰信軍節度觀察留後北海郡公宗制之子母
文安縣君柴氏初賜名授太子右内率府副率歴右監
門率府率右千牛衛將軍右監門衛大將軍右武衛大
將軍瀛州刺史榮州刺史榮州團練使侯性夷淡嗜學
至㤀寒暑北海公藏書萬卷教育諸子侯以通經一試
于有司不中選遂不復舉為詩多警句日飲斗酒不以
家事屑意事母以孝聞與諸弟友愛居喪哀毁至性過
人元祐八年八月已丑卒年四十有一娶宋氏朝請大
夫惠國之女封永昌縣君五男曰士壁左班殿直曰士
溔右班殿直餘未名六女其壻池州司理參軍劉寔右
班殿直潘禀餘幼侯月受奉錢十萬一妻一妾而處室
没之日家無餘財九年二月巳酉葬河南永安縣銘曰
孝定賢王北海好書侯克承之亦有名譽在後之人無
忘厥初
右侍禁墓誌銘
公諱令緄字景武贈彰化軍節度使舒國公惟忠之曾
孫宣州觀察使宣城侯從謹之孫今貴州防禦使世恬
之子母大寧郡君邢氏所生石氏初賜名授右班殿直
遷左班殿直右侍禁幼好學誦書日數千言長而治易
博通先儒及近世名家義說喜唐人詩諷誦不廢寝食
燕語必及之故宗族朋友皆樂與之游性復好施人以
急見抵解衣與之家雖屢空晏如也年二十始調監富
國倉門在官專以賦詩自遣既罷吏惜其去遮留終日
乃得歸授京西廵轄馬逓鋪未赴元祐五年四月丁酉
卒年二十有五娶王氏一男三女皆幼九年二月已酉
葬河南永安縣銘曰
孔惡飽食博奕猶賢況于言詩樂以窮年道未之思夫
何遠焉
贈左領軍衛將軍墓誌銘
君諱士覯字公會贈鎮江軍節度使郇國公允成之曾
孫贈武寧軍節度觀察留後宗嚴之孫原州防禦使仲
防之子母齊安郡君石氏初賜名授右内率府副率遷
右監門率府率性醇素敦謹事親竭力奉已務儉元祐
二年七月已巳卒年二十贈左領軍衛將軍娶張氏西
京左藏庫副使禹錫之女三男長未名而夭曰不珪三
班借職曰不璪未仕一女在室九年二月已酉葬河南
永安縣銘曰
厚於親薄于已為人子能如是全而歸可無媿
右屯衛大將軍妻平原縣君張氏墓誌銘
君張氏曾祖受益贈贊善大夫祖文炳殿中丞考用莊
左班殿直歸右屯衛大將軍令講屯衛羣從及諸父姑
姊當執婦禮以見者數十人君待以和敬一無間言屯
衛捐館既除喪君尚少父以其無子欲更嫁之君泣以
死自誓不許元祐元年正月乙巳卒年二十有八生一
女失之九年二月已酉葬河南永安縣銘曰
共姜守義衛作柏舟如君之節乃宜公侯無愧死者往
從之遊
右屯衛大將軍妻崇德縣君張氏墓誌銘
君張氏父道周左侍禁適右屯衛大將軍令箋封崇德
縣君君夙喪父事母以孝聞既歸不及其舅事姑如事
母族人稱焉屯衛兄弟四人最處幼君常勉以悌由是
親愛益篤屯衛卒君嫠居不樂其生元祐元年宫中火
驚而感疾十二月庚申卒年三十男二人曰子賡三班
奉職次男及一女皆幼九年二月已酉葬河南永安縣
銘曰
伯姬火死諸侯畏宋君以駭隕亦惟義重凡婦之節沒
而為用
左班殿直妻杜氏墓誌銘
君杜氏曾祖正已蓬州錄事參軍祖宗敏贈太子左清
道率府副率父士言樞密院兵房副承旨年十九適康
州刺史仲弓之子左班殿直士㻓君幼聰敏性質婉麗
巧於女功父母愛之求昏得公族事舅姑盡孝閨門肅
然元祐八年三月壬辰卒年二十有三一男三歲矣九
年二月已酉葬河南永安縣銘曰
杜氏后族派别流長嫁于宗支㒺克夀臧銘以昭之俾
後不忘
右監門衛大將軍威州刺史贈徐州觀察使彭
城侯墓誌銘
侯諱令逭字歸聖集慶軍節度觀察畱後南康郡公惟
能之曾孫鄧州觀察使南陽侯從贄之孫保寧軍節度
觀察留後東陽郡公世復之子初賜名補太子右内率
府副率歴右監門率府率右千牛衛將軍坐罪非自犯
奪一官未幾復舊秩遷右監門衛大將軍威州刺史侯
性和裕未嘗失色于人力學好古熟漢唐史書善音律
多畜古器以為玩侍東陽公疾冠帶不去體居喪致毁
事母盡孝元祐四年七月辛卯卒年三十有二娶永和
縣君姚氏文思副使公綽之女繼室永嘉縣君王氏内
殿崇班悔之女二男曰子讜三班奉職次尚幼七女長
適三班奉職袁弼餘皆在室九年二月已酉葬河南永
安縣銘曰
君子之行不見聲色疇克能之惟侯可則
右監門衛大將軍贈博州防禦使追封北平侯
墓誌銘
侯諱令史字仲揚冀王惟吉之曾孫廬州觀察使廬江
侯守度之孫建武軍節度使嘉國公世括之子母彭城
縣君劉氏長樂郡君高氏初賜名補太子右内率府副
率歴右監門率府率右千牛衛將軍右監門衛大將軍
侯秀穎刻意于學無聲色狗馬之好宗族稱其孝友元
祐元年八月庚子卒年二十有八娶張氏封永康縣君
二男曰子欽右班殿直次二人及一女皆幼九年二月
已酉葬河南永安縣銘曰
善積于身宗族信之不永厥年亦未克施
左班殿直墓誌銘
君諱子建贈保寧軍節度使楚國安僖公崇信之曾孫
贈同州觀察使馮翊侯世登之孫右武衛大將軍榮州
刺史令羣之子母秀容縣君高氏以父蔭補三班借職
改奉職幼有成人之志不妄言笑從師受學樂讀書喜
筆札日誦數百言元祐七年六月辛未卒年十有三九
年二月已酉葬河南永安縣銘曰
揚氏童烏育而不苖懿懿宗子亦隕瓊瑶
右監門衛大將軍嘉州刺史妻永夀縣君程氏
墓誌銘
君程氏曾祖坦贈太師中書令兼尚書令祖戡宣徽南
院使武安軍節度使贈太師中書令兼尚書令父莘文
思使君幼端謹沈厚精于女功不喜華飾年十七歸遂
寧郡王之子右監門衛大將軍嘉州刺史世設承上接
下不失其宜侍姑疾夫婦衣不解帶宗族稱之性儉約
治内嚴肅而能寬恕教諸子以孝友諸女以禮法元豐
中封永喜縣君賜霞帔服元祐三年十月庚辰卒年三
十有七六男曰令泌左班殿直卒曰令諓曰令悺曰令
詋曰令玓並左班殿直曰令茨右班殿直六女長適三
班奉職王誨次適三班奉職韓端仁次適三班奉職宋
克先次在室餘早夭九年二月已酉葬河南永安縣銘
曰
程氏近世執政之門教于公壼以適宗藩鵲巢之風麟
趾之配宜家有慶在其後裔
内殿崇班贈左領軍衛將軍墓誌銘
君諱士㬈字和叔平陽郡王允升之曾孫滕王宗旦之
孫右屯衛大將軍仲寅之子初賜名令瑋補太子右内
率府副率本唐州防禦使世滋之子也元豐初出繼屯
衛改今名以學官薦換右職補外任改授西頭供奉官
監夀州酒税未赴權勾當翰林司遷東頭供奉官内殿
崇班磁州兵馬都監元祐四年四月已巳卒于官年二
十有七君幼誦詩書嘉議論與之交者無不愛其材歴
官處繁劇強敏有餘薦之者十餘人初赴夀春請對得
上殿論當時利害數事神宗嘉之下其章有司面諭令
過郊禮而行乃命權翰林司娶張氏二男皆幼一女在
室九年二月已酉葬河南永安縣銘曰
神宗定宗子補外官之法故凡有一善必奬之所以長
育其才也聖意豈不遠哉
左侍禁妻范氏墓誌銘
君范氏京師人曾祖守斌贈左司禦率府率祖文玉内
殿崇班父滋累舉進士隱居自適君既笄歸于郢州防
禦使越國公之子左侍禁子閔性質温粹儀度端雅喜
習筆札尤嗜書史事舅姑勤孝姑愛之如已女中外宗
族一無間言元祐四年五月癸未卒年二十有三三男
曰伯度次早夭曰伯庠一女九年二月已酉葬河南永
安縣銘曰
范本祁氏陶唐之裔嬪于宗子令儀婉懿宜其家人弗
克永世
范太史集卷五十
