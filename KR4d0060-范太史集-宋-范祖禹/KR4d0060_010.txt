范太史集卷十宋范祖禹撰
表狀(牋功德疏右語附)
求退第一表(以下代文潞公)
竊以不能者止蓋量力以效忠有疾則辭豈愛身而避
事輒殫悃愊上冒高明伏念臣學古迂疎受材淺薄惟
不欺而行已敢有志於濟時徒以辱先朝過聽之知荷
陛下非常之眷越從散地擢處近司雖智力之已窮諒
毫分之無補屬嬰衰病累涉旬時沈綿幾及於膏肓羸
瘠僅存於皮骨桑榆向暮藥物難瘳未知朝謁之何期
唯恐顛隮之無日千鍾賦禄豈高卧而可當三事列居
非養痾之所處夙宵興念惕厲匪寧何待人言固當自
省伏望皇帝陛下仁深惻隱明燭幽微曲成萬物之宜
不奪匹夫之守使其全進退之義察其無矯激之心早
賜允俞俾遂安養伏乞除臣宫觀差遣一任下情上逹
必冀於感通人欲天從誓期於得請
二
忱辭仰請初冀於必從温詔報聞敢煩於曲諭荷并容
之至廣增危懼以彌深再瀝由衷仰祈垂鑒伏念臣少
而志學出則事君豈徒干禄以代耕顧已委身而許國
竊欲粗行其志庶幾有補於時在畎畝以無忘矧廟堂
之或處自陪機政思竭愚忠蓋欲知無不為期於死而
後已儻非疹疾敢就便安蒙賜告之恩已將彌月在具
瞻之位曷可瘝官久處公居坐尸厚禄豈敢慕名而自
潔蓋惟揣分以難安伏望皇帝陛下感動至仁哀矜舊
物迴大明之久照察一介之微誠賜以殘年全其素守
使得上還重任退即散僚則臣永荷生成之恩猶圖隕
越之報
三
疾難自力蓋將止於不能聽未及卑尚莫從其所欲敢
避再三之瀆終期開可之私臣伏自學古以入官常欲
捐軀而報國在下位猶將竭力備輔臣豈敢憚為所惜
者難際之時所處者可行之地初心未遂羸疾已侵強
力外殫疲神内竭革膚日削食飲至微顧此形骸已臨
溝壑况復眷存特厚禮貌加隆累降侍醫頻煩詔使垂
天地大生之德軫父母惟疾之憂展轉伏思戰兢無所
非不欲力圖報塞勉就痊除而勿藥難期造朝曷日所
以懇祈引避實不遑寧伏望皇帝陛下深諒至誠曲加
大惠察臣力小而任重閔臣福過而災生處以閒官俾
安拙分肉骨之賜沒身敢忘俞允為期屏伏以俟
再求退第一表
竊以論道經邦惟人乃可以勝其任陳力就列不能曷
可以強其為輒瀝愚誠上干天聽伏念臣久安散地寖
廹頽齡猥以薄才遽當大任伏遇陛下恭默思道垂拱
仰成圖庶政之惟囏登衆賢而共濟臣&KR0640;位上宰總率
羣司而嬰疾三時卧家累月虧君臣之至敬損著定之
常儀每自省循不遑啓處威顔咫尺莫伸下拜之勤病
骨支離猶貪攘臂之禄復以足瘍為梗步履益艱賜告
滋多在公幾廢不惟非養疾之所亦恐違責任之宜豈
可瘝官猶將卒歲伏望皇帝陛下曲垂昭鑒深惻至仁
閔枯枿之逢春榮華無幾哀疲駑之盡力驅策何堪特
解近司俾安散秩儻未填於溝壑猶圖報於毫分
二
囊封有請恭布悃誠綸旨載頒曲垂訓諭荷眷存之至
厚增惕厲以彌深敢避瀆煩必祈開可臣伏以君為元
首臣作股肱休戚所均逸勤胥共既委身而許國敢避
事而貪生况臣親逢難際之時道在可行之地豈不欲
久安禄位益勉事功而力不逮心事將違願嬰纏多病
困阨百罹舊痏未平新瘍復潰形骸若是溝壑可虞豈
可猶居三吏之崇徒竊千鍾之廩廟堂之上乃處病夫
軒冕之榮仍加槁質實恐累國誠非愛身伏望皇帝陛
下洪造曲成至明委照(闕)俾全進退
之宜特示始終之賜上還相印退即里居則臣永荷更
生之恩敢忘九殞之報
三
臣以久嬰沈疾累貢危誠(闕)頻煩睿
旨尚閟俞音義不遑安言非獲已臣竊以上宰之任大
君是毗師長百僚儀刑近列巨川舟楫將濟艱危大厦
棟梁豈容撓弱當靖共於夙夜以帥正於朝廷而臣受
命以来半居病告造朝之際每損國容復歸卧家又已
踰月革膚益削喘息僅存儻勉強以能支必疲羸之愈
甚内則萬目所視外則四夷所聞豈可尚備冡司猶尸
重禄邇者合宫蕆事百執駿奔既免侍祠又違宿衛端
居公館阻受釐宣室之朝近望闕庭有卧病周南之滯
今明禋已事率土蒙禧是愚臣可去之秋况拙疾無瘳
之日敢祈避位庶免曠官伏望皇帝陛下深諒至誠曲
加大惠察臣力小而任重閔臣福過而災生使之弛負
擔於秉鈞專精神於救藥退安散地以盡餘齡瀝懇叩
閽期於得請
賀太皇太后受册表
報功文母奉冊東朝書軌所臻人祗交慶伏惟太皇太
后陛下天臨萬國坤載羣生濟皇業之囏難佑聖圖於
久大號令之動淵默而雷聲德澤之流雲行而雨施幽
遐鼓舞跂喙涵濡惟時盛典之行曷稱難名之烈至乃
預抑徽稱之請退避外朝之居躬大禹之勞謙體文王
之寅畏爰諏榖旦率籲歡心百辟造庭九奏備樂載揚
丕冊祗上鴻名同傾就日之瞻共祝後天之祉騰頌聲
於四表翔休氣於九清
賀皇太后受冊表
涓選休辰誕揚鴻冊書文所暨岳抃攸同伏惟皇太后
殿下儷極先朝母儀萬國禕衣揄狄奉宗廟之烝嘗卷
耳葛覃首周南之風化布宣隂教保定皇家莫隆帝母
之尊爰備天秩之禮羣后在位六樂充庭祗率歡心奉
將容典體坤元而同久與聖祚以無疆臣近望宸闈親
逢華旦
賀皇帝表
秉圭正宁發冊明庭三殿講儀萬方知孝伏惟皇帝陛
下穆清居位濬哲在躬聖敬日躋聰明天憲露門親學
惟先五典之從温室問安豈止三牲之養奉東朝之慈
訓揚文母之徽音德教始於愛親神明察其事地容臺
秩禮筮史涓辰弁冕在庭笙鏞備樂金螭玉檢發揮帝
典之文揄狄禕衣炳煥軒宫之耀詠大明於周雅稽貴
母於魯經凡在羣生率同大慶
賀皇太妃牋
展儀中禁發册外朝盛典惟行羣臣共慶伏惟皇太妃
塞淵秉德柔順承天輔佐先朝勤勞内治附寳啓軒皇
之運姜嫄興周室之基誕育聖明纂承謨烈爰膺萬乘
之養實冠四妃之尊涓選休辰奉揚顯冊堯門協慶軒
耀增輝
賀太陽不虧表
伏覩今月一日太陽當食不食者此日而食方克謹於
明威先天不違遂仰銷於變眚伏惟皇帝陛下虔恭正
事赫奕凝圖茂馨德以感神建大中而順帝當正陽之
告朔有太史之奏占減膳法宫霈恩海㝢誠心所格精
祲自通是以靈雨夕流清風旦發三辰澄煥萬物昭蘇
光明不虧夷夏咸覩昔者商宗祗畏享國百年宋景憂
勤退星三舍穹高鑒德今古同符臣親覩殊祥限守留
鑰莫由慶覲徒切歡呼
謝賜六典表
伏蒙聖慈特賜臣六典一部者上聖有作百度惟新稽
古建官任人立政將憲章於周典爰考正於唐文眷惟
當世之宜必視後王之法頒於列位延及守藩俾私室
之受藏仰慈宸之訓廸披觀敢怠紬繹知榮
慰坼殿櫕表(元豐三年二月)
伏審今月三日大行太皇太后坼殿櫕者大事請期西
階啓殯慈顔寖遠真馭不留恭惟皇帝陛下號慕難居
孝思罔極凡在臣庶同切憂惶伏望少抑睿懷俯遵經
制上嚴宗廟下庇生民臣夙奉春宫遠司留鑰阻趨慰
列倍切常情
慰發引表
伏審今月二十日大行太皇太后靈駕發引者鳳翣啓
行龍輴肅駕適臨祖載尤切攀號恭惟皇帝陛下孝性
自天哀情過禮痛真游之不返瞻内寝以如存中外之
心追慕同切臣阻陪班慰但極涕零
留司慰發引表
伏承今月二十日大行太皇太后靈駕奄及發引恭惟
皇帝陛下攀號摧咽聖情難居臣等伏限官守不獲奔
赴闕庭無任隕越之至
又留司慰皇太后表
伏審今月二十日大行太皇太后靈駕奄及發引恭惟
皇太后殿下攀慕摧咽聖情難居臣等伏限官守不獲
奔詣宫庭無任殞越之至
靈駕至西京慰皇后牋
伏覩今月日大行太皇太后靈駕已至西京境内者恭
惟皇后殿下遠違鳳闕祗護龍輴俯臨洛宅之郊即次
橋山之邑追攀罔極哀慕難任臣居守封畿奔迎道路
無任悲殞之至
又留司慰牋
伏覩今月日大行太皇太后靈駕已至西京境内者恭
惟皇后殿下躬御雲軿遠護仙蹕將奉安於昭寝爰俯
次於洛郊哀慕惟深孝誠罔極臣等恪居官守迎奉道
涂無任悲殞之至
靈駕到陵慰皇后牋
伏覩今月日大行太皇太后靈駕已至永昭陵下宫伏
惟皇后殿下配位宸極嚴事宗祧祗率六宫遠護仙駕
奉安甫邇哀慕難居臣以職事奔赴山陵無任悲殞之
至
又留司慰牋
伏覩今月日大行太皇太后靈駕已至永昭陵下宫伏
惟皇后殿下遠違椒掖嚴奉梓宫上體聖懷倍深哀慕
臣等各以職事祗赴山陵無任悲殞之至
進皇后禮物狀
具銜臣某某物右謹隨狀上進冒瀆尊嚴臣無任惶懼
激切之至謹進
謝皇后回賜狀
具銜臣某右臣伏蒙皇后殿下特遣中使賜臣某物若
干臣無任感荷激切之至謹具狀奏謝以聞謹奏
慰掩皇堂表
伏覩今月十日永昭陵奉安慈聖光獻太皇太后梓宫
禮畢者橋山既祔永追先帝之游蒼野不還深結溥天
之痛伏惟皇帝陛下深居恭默西顧哀號想真馭以如
疑慨慈闈之杳隔臣駿奔陵寝祗奉典司慰覲無由憂
惶徒切
又留司慰表
伏覩今月十日永昭陵奉安慈聖光獻太皇太后梓宫
禮畢恭惟皇帝陛下攀慕摧咽聖情難居臣等伏限官
守不獲奔赴闕庭無任隕越之至
留司慰皇太后表
伏覩今月十日永昭陵奉安慈聖光獻太皇太后梓宫
禮畢恭惟皇太后殿下攀慕摧咽聖情難居臣等伏限
官守不獲奔詣闕庭無任隕越之至
掩皇堂畢慰皇后牋
伏覩今月十日永昭陵奉安慈聖光獻太皇太后梓宫
禮畢伏惟皇后殿下奉先盡禮送往增哀大事甫終孝
誠備至臣以職事祗從行宫無任隕越之至
又留司慰牋
伏覩今月十日永昭陵奉安慈聖光獻太皇太后梓宫
禮畢伏惟皇后殿下哀深送往號慕難居臣等各以職
事陪從行宫無任悲隕之至
慰祔廟表(三月)
伏審今月十九日慈聖光獻太皇太后神主祔廟禮畢
者金輅徐還玉衣長掩從昭陵之劒履合清廟之樽彝
恭惟皇帝陛下聖感難居孝思罔極音容永遠虚朝夕
之問安饗祀有嚴惟春秋之匪懈伏願順禮之變節哀
以時調護清躬導迎協氣仰副神祗之望俯安億兆之
心臣居守都畿馳情軒闥阻伸慰覲徒切憂思
又留司慰表
伏審今月十九日嚴奉慈聖光獻太皇太后神主升祔
清廟禮畢恭惟皇帝陛下攀慕摧咽聖情難居臣某等
伏限官守不獲奔赴闕庭無任隕越之至
慰皇太后表
伏審今月十九日嚴奉慈聖光獻太皇太后神主升祔
清廟禮畢恭惟皇太后殿下攀慕摧咽聖情難居臣等
伏限官守不獲奔詣宫庭無任隕越之至
同天節功德疏右語
右伏以朱火司辰薰風育物月紀正陽之德天開甲觀
之祥罄海宇以傾心望帝宸而獻祝恭集祗園之侣並
翻貝葉之文憑覺力之雄深薦福田之廣大伏冀乾坤
長久等睿筭以無疆日月照臨與皇明而不息永居大
寳丕冒羣生
留司賀同天節表
伏以炎帝執衡時司大夏斗樞繞電天發殊祥當元聖
之挺生叶千齡之盛際鴻明繼照景祚無疆罄率土以
傾心效華封而獻祝恭惟皇帝陛下誠明天縱濬哲日
躋丕承五聖之基翕受三靈之貺惟正陽之紀月乃甲
觀之誕辰玉帛會朝梯航納貢臣等謬塵通籍分守留
都就日望雲阻預在庭之列後天絙月徒傾祝夀之誠
同天節功德疏右語
伏以帝出膺期虹流紀節茂對當千之運於昭時萬之
祥敢率懽悰仰依覺蔭誦金言之祕密瞻玉相之妙嚴
總集勝因虔申久禱伏冀夀山高聳長居當極之尊慧
日增光永庇含生之品叢欣萃祝倍萬常倫
留司百官謝賜冬衣表
伏蒙聖慈各賜冬衣者清風戒候方秋律之正中賁帛
表恩俾冬裘之預備顧惟虚受實切靦顔恭惟皇帝陛
下洪覆萬方寵綏黎姓垂裳而聽海内之治求衣而念
天下之寒申敕有司時頒列位出大盈之委積均麗澤
以霑流豈曰無衣詎有秦人之賦何以卒歲皆同豳國
之歌惟誓捐軀以圖報效
留司賀明堂禮畢表
伏審今月二十二日明堂禮畢者展采合宫薦德馨於
上帝因嚴聖考廣孝治於多方大事熙成鴻恩普被書
文所混岳抃欣同恭惟皇帝陛下則效乾坤憲章古昔
神化覃於無外至治格於太寧規恢五聖之基誕受三
靈之貺若祗舊典亟蕆上儀涓吉季秋戒期百執告虔
清廟肆饗總章籩豆苾芬薦四時之和氣玉帛奔走同
萬國之歡心坐宣室以延釐御端闈而霈澤騰頌聲於
海㝢塞休氣於穹旻凡在萌生率均茂遂臣等獲班寬
詔幸覿昌辰屬拘掌鑰之嚴阻預稱觴之末
范太史集卷十
