范太史集卷二十五宋范祖禹撰
奏議
乞免節讀漢唐史劄子(元祐八年五月講官同入)
臣等近奉聖旨令講讀官同將漢唐正史内可以進讀
事跡鈔節成篇遇讀日進呈敷演已具劄子奏見欲鈔
節繕寫候成卷帙即具進讀臣等竊以經筵故事講官
講經讀官讀史仁宗時詔丁度等讀過前後漢書令撰
序賜名前史精要止是讀官職事今臣等分講禮記讀
官分讀兩朝寶訓若令講讀官同進讀漢唐史書即是
講官兼讀官之職名分不正恐非經筵分置講讀官之
意也伏乞特降指揮專令讀官鈔節進讀取進止
薦張雲卿劄子
臣伏見前陳州州學教授張雲卿文學履行稱扵鄉黨
為西都士人領䄂家貧四壁志操益堅晚得學官專意
職業安恬静嘿不求人知年踰六十終老未遇朝廷所
宜收采以勸多士伏望聖慈特差太學官或三京教授
一任取進止
辭押賜劄子(六月)
臣今月十三日準敕徐王六月二十九日生日禮物等
差臣押賜者臣先扵元祐三年任修實錄檢討官著作
郎兼侍講日巳蒙差押宗晟禮物一次今兹重煩敕命
實所不遑臣伏見梁燾任中丞日曾辭押賜伏望聖慈
特降指揮許臣依近例辭免改差未經押賜之人臣無
任惶懼隕越之至取進止
薦龔史尚潁劄子(七月十三日)
臣伏見左宣德郎簽書鎮寧軍節度判官龔史蚤登高
第節操方正新授陳留縣丞尚潁強學力文履行修飭
皆宜寘之學校伏望聖慈特差充内外學官一次以助
長育人才取進止
薦馮山張舉劄子(八月十五日)
臣伏見左朝請郎馮山熙寧九年為秘書丞通判梓州
御史中丞鄧綰舉充臺官山自以素與鄧綰跡疎又不
諳知朝廷事體乞免赴闕辭順義正不為激訐而風節
自高山以母老連任鄉國二十餘年不到京師臣素不
識山之面因修先帝實錄見有辭奏而知其賢詢之西
南士人稱山之美如出一口山年巳六十三丁母憂服
除當赴闕朝參臣又伏見前睦州青溪縣尉張舉自治
平四年甲科登第以侍親未嘗出官既終養遂屏居不
仕元祐之初近臣論薦除潁州教授亦辭不赴臣扵去
年四月具劄子奏舉未蒙施行舉有節行文學登科二
十七年年已五十不為世用二人者皆可為朝廷惜也
伏望聖慈並加不次進擢寘之清要以厲風俗必有所
補取進止
薦曾孝純文居中劄子
右臣先扵元祐五年十月劄子奏伏見奉議郎曾孝純
故太傅公亮之子出官以來並不磨勘自丁父憂服除
即乞尋醫先帝特賜孝純進士出身辭不受又除太常
丞亦不就乞不次陞擢或處以館閣之職未蒙施行臣
竊以公亮定策勲亞韓琦歴相三朝配享英廟所宜甄
錄子孫紹續門戶孝純不磨勘已二十餘年尋醫已十
餘年尤當旌顯臣又伏見太官令文居中太師彦博之
子資性端潔行如寒素昨任太常寺奉禮郎以避親嫌
改太官令稍為下遷居中不以進退累心恬然安職方
朝廷推廣至公求賢不間遠邇況可用之才出扵公相
之門此尤不可遺也伏望聖慈並特賜擢用取進止
聽政劄子(九月十五日同蘇軾上)
臣等伏以天下不幸大行太皇太后登遐陛下號慕哀
毁孝性天至在廷聞者無不摧隕今將總攬庶政延見
羣臣四方之民傾耳而聽拭目而視此乃宋室隆替之
本社稷安危之基天下治亂之端生民休戚之始君子
小人消長進退之際天命人心去就離合之時也嗚呼
可不慎哉可不慎哉臣等久備講讀職在論思首當獻
言以助萬一陛下宜先誠意正心推廣聖孝發為德音
行為仁政以慰答天下生民之望此在陛下加意而巳
非有所難也願陛下循其本而行之則其末可以無難
昔周公以成王幼弱故位冢宰治天下七年制禮作樂
以致太平其功德至隆周公既沒成王追念周公之勲
勞賜魯以天子禮樂使世世祀周公以為非此不足以
稱周公之德也成王所以報周公如此故天下莫不歸
心漢大將軍霍光尊立宣帝霍光既没宣帝亦葬以天
子之禮帝始親政事又思報大將軍功德夫周公霍光
皆人臣也有非常之功故成王宣帝皆報以非常之禮
而況太皇太后英宗之配神宗之母陛下之祖母有大
功扵宗廟社稷有大德扵億兆人民扵陛下之恩與天
地無極豈人臣之比哉然則今陛下所宜先者莫如報
太皇太后之德也自仁宗以來三后臨朝皆有大功章
獻明肅之扵仁宗慈聖光獻之扵英宗鞠育扶持勤勞
囏難亦未得如太皇太后之扵陛下也元豐之末神宗
寢疾已不能出號令陛下年始十歲太皇太后内定大
策擁立陛下儲位遂定陛下之有天下乃得之扵太皇
大后也聽政之初詔令所下百姓無不歡呼鼓舞自古
母后多私外家惟太皇太后未嘗有毫髮假借族人不
唯族人而巳徐王魏王皆親子也以朝廷之故疎遠隔
絶魏王病既歿然後一往太皇太后疾已革然後徐王
得入進退羣臣必從天下人望不以已意為喜怒賞罰
故至公無私之德雖匹夫匹婦之口亦能道之臨朝九
年未嘗少自娛樂焦勞刻苦以念生民所以如此豈有
他求哉凡皆為趙氏社稷宗室宗廟專心一意以保佑
陛下也故身當其勞苦而使陛下享其安逸昔章獻明
肅時親黨多僥倖濫恩仁宗既親萬幾不免釐革故小
人不能無怨今太皇太后自臨朝以來左右請求一切
拒絶内外肅然蓋以朝廷不可無紀綱故身當其怨而
使陛下坐收肅清之功陛下如欲報太皇太后之德莫
若循其法度而謹守之祖宗以來惟以德澤結百姓之
心欲四海安静無事仁宗行之四十二年天下至今思
之恭惟太皇太后之政事乃仁宗之政事也然而仁宗
聖性寬裕不忍拒人内降濫恩其後亦比比而有惟太
皇太后嚴正至静不可干犯故能外斥逐姦邪以清朝
廷内裁抑僥倖以肅宫禁九年之間終始如一故雖德
澤深厚結扵百姓而小人怨者亦不為少矣今必有小
人進言曰太皇太后不當改先帝之政逐先帝之臣此
乃離間之言陛下不可不察也當陛下嗣位之初太皇
太后同聽政中外臣民上書者以萬數皆言政令有不
便者太皇太后因天下人心欲改故與陛下同改之非
以已之私意而改也既改其法則作法之人及主其法
者有罪當逐陛下與太皇大后亦以衆言而逐之其所
逐者皆上負先帝下負萬民天下之所讎疾衆庶所欲
同去者也太皇太后豈有憎愛扵其間哉顧不如此則
天下不安耳惟陛下清心照理辨察是非斥遠佞人深
拒邪說有敢以姦言惑聖聽者宜明正其罪付之典刑
痛懲一人以儆羣慝則帖然無事矣陛下若稍入其語
不正其罪則恐姦言邪說繼進不已萬一追報之禮小
有不至此扵太皇太后聖德無損而扵陛下孝道有虧
必大失天下人心陛下豈不見司馬光以公忠正直為
天下所信服陛下與太皇太后用以為相海内之人無
不欣悦光沒之日無不悲哀乃至茶坊酒肆之中亦事
其畫像光所以得人心如此者為其能輔佐陛下與太
皇太后功及天下也以光之功比之太皇太后止是萬
分之一而百姓思之如此而況太皇太后有天地之恩
扵陛下有父母之德扵生民四海愛戴思慕無窮陛下
若聽小人讒說或追報有所不至或輕改其政事豈不
大失天下人心乎人心離扵下則天變見扵上陛下雖
欲為善以救之改過以補之亦無及矣孝者萬行之本
本既不立則其餘何足觀焉夫小人之情非為朝廷之
計亦非為先帝之事皆為其身之利也日夜伺候欲逞
其憾者久矣今太皇太后新棄天下陛下初攬政事乃
小人乘間伺隙之時也故不可不預防之此等既上悞
先帝今又欲復悞陛下天下之事豈堪小人再破壊邪
臣等恭聞陛下自太皇太后寢疾朝夕不離左右躬親
藥膳衣不觧帶憂瘁泣涕形扵顔色自遭變故以來哀
慕毁瘠中外具聞喪服之禮務從至隆又下詔發揚太
皇太后盛德推恩高氏此大孝之極也至親之際無所
間然然而臣等猶言及此者竊以小人衆多恐置陛下
扵有過之地也如臣等所言雖萬萬無之然不敢不慮
扵未然或有纖芥流聞扵外則臣等上負陛下不先言
之罪大矣不勝憂國愛君之至唯陛下深留聖思取進
止
貼黃臣等伏見英宗即位之初小臣中有張唐英
者上慎始書預言不宜追尊濮王近臣中唯司馬
光先言之其後建議者上誤英宗追尊濮廟舉朝
皆以為不可朝廷雖盡逐臺諫而言者不息英宗
終不能奪衆論聖意但悒怏而已及神宗即位深
悔英宗不從衆言遂擢張唐英為御史而司馬光
大被信任今小人進言臣等固未知其有無然不
敢不預言者亦慮朝廷既有其端則忠正之士必
争論不已不唯上撓聖懷亦使天下聞而不平人
心一離不可復收陛下他日追悔無及臣等憂懼
危慄實在扵此唯陛下深察
第二劄子(二十三日)
臣竊惟太祖受天眷命剗革五代之亂櫛風沐雨為子
孫立萬世之基太宗平一海内守之以文由真宗至扵
神宗皆致太平海内晏安百三十有四年雖三代之盛
未有如此其久者也自古創業之君起扵細微身歴囏
難親履勤勞先有功及民然後享天下之奉故失之者
常少守成之主生扵深宫不歴囏難不履勤勞無功及
民而享天下之奉故失之者常多是以古人有言創業
非難守成為難蓋危亡必起扵治安禍亂必生扵逸豫
也今陛下承六聖之遺烈守百三十四年之大業當思
天下者祖宗之天下不可一日而怠人民者祖宗之人
民不可須臾而忘百官者祖宗之百官不可私非其人
府庫者祖宗之府庫不可用非其道常自抑畏儆飭聖
心一言一動如祖宗臨之在上質之在旁則可以常享
天下之奉而不失矣自元豐之末時運囏厄先帝早棄
天下陛下嗣位幸頼先太皇太后以大公至正為心罷
王安石呂惠卿等所造新法而行祖宗舊政故社稷危
而復安人心離而復合乃至契丹主亦與其宰相議曰
南朝專行仁宗皇帝政事可敕燕京留守使戒邊吏守
約束無生事陛下觀敵國之情如此則中國人心可知
也先太皇太后日夜苦心勞力以為陛下立太平之基
九年之間安静無事巳有成效陛下但由此以持循之
則成康之隆不難致也臣願陛下守之以静毫髮無所
改為恭巳以臨之虚心以處之詔左右大臣動必循守
祖宗法度陛下躬攬扵上諮諏善道察納讜言則羣臣
邪正萬事是非必皆了了扵聖心矣夫水所以能照毛
髮而物無所隱其形者至平也鏡所以能鍳妍醜而人
無所遁其跡者至明也水所以能平鏡所以能明者至
静也使水鏡自動則雖山嶽不能見也人心亦然唯至
公可以見天下之私唯至正可以見天下之邪唯至静
可以見天下之動荀卿曰虚一而静謂之清明聖人清
明燭理生扵心之虛一也陛下何不觀先太皇太后自
英宗神宗時不出房闥未嘗知天下之事一旦臨朝所
行之政上當天意下合人心其故何哉唯至公至正至
静而已夫小人之情專為私故不便扵公專為邪故不
便扵正專好進故不便扵静唯欲人君多所作為朝廷
多所變動則已有所希冀扵其間矣若朝廷守静上下
各安其分則小人何所望哉今陛下既親萬幾小人必
欲有所動摇而懷利者亦皆觀望臣願陛下上念祖宗
之囏難先太皇太后之勤勞痛心疾首以聽用小人為
刻骨之戒守元祐之政當堅如金石重如山嶽山嶽可
移聖政不可改也金石可毁聖心不可變也使讒邪者
不能進說觀望者亦皆革心則自今以往朝廷清明必
日勝一日歲勝一歲矣陛下如以臣言為然乞因大臣
奏事之時明示以聖意所向使中外一心歸扵至正則
天下幸甚臣久侍帷幄不敢自同扵衆人恐有姦言邪
說惑誤天聽故近與蘇軾先事上奏必蒙省覽陛下聖
學稽古不必遠師前世之事唯是儀刑仁宗法則太皇
太后使天下熙熙然至扵昆蟲草木各安其生則臣之
志願也不勝區區之愚取進止
議諡狀(十月十日)
右臣伏聞大行太皇太后擬謚曰宣仁聖烈臣恭以先
太皇太后極功全德保佑皇家光越前人冠映千古雖
究盡謚法不足以形容盛美上副陛下孝思欲報罔極
之意臣竊懷愚見不敢不言謹案謚法聰明睿智曰獻
若以獻字易烈字則功烈可從而知又明肅太后上二
字曰章獻慈聖太后下二字曰光獻今謚先太皇太后
下二字若曰聖獻則扵稱號尤美伏望聖慈更與大臣
詳酌以慰答神人之望謹錄奏聞
旌孝劄子(十四日)
臣先修神宗皇帝實錄伏見元豐六年資州奏資陽縣
民支漸扵熙寧中喪母累年始克葬因廬墓側日三時
號慕肘行膝步自負土起墳初有雙白雀徘徊松上明
年有一狸馴墳側觀漸上土又明年夏每當午培墳日
色炎盛輙有隂雲蔽覆即遇霖雨方負土時亦暫霽止
又有異烏一目如丹至漸哭常悲鳴向漸夜有二狐狸
呼繞如廵警之狀久之有烏羣集内一白烏獨日至漸
培墳處回旋後又有五色雀萬餘隨漸行哭十日而去
漸已年七十每號慟涕淚如雨日唯食脱粟飯不盥手
濯足所衣苴麻至爛碎鬚髮亦皆斷亂見者為之惻楚
所居鄰人勾氏之子自娶妻即棄其親不養觀漸至行
因夫婦感慟即日迎其親還舍朝夕侍奉不少懈漸精
誠格物諸祥屢至變其里俗乞旌賞之詔賜粟帛臣今
因修正史再牒資州會問支漸事跡恐有未盡及要見
本人存亡據資州今年七月回申資陽縣追到支漸取
問漸見年八十與妻阿王同歲夫妻各無疾恙漸自培
墳三年歸家後扵元祐五年内白髮退落再生黑髮及
四齒已落復生今身體輕健二時飲食如舊臣竊謂支
漸以匹夫行孝能感天佑助報以夀考康寧之福在扵
朝廷理宜奬勸况在先帝巳賜粟帛付之史官今漸八
十尚存伏望聖慈特授漸一長史助教或更優與名目
旌其至行可以激勵風俗有補孝治之化取進止
舉學官劄子(十一月十一日)
臣伏見左奉議郎石景略左宣德郎李瑺新知䕫州奉
節縣事楊彭皆有文學履行為士大夫所稱伏望聖慈
特差充内外學官一次以待任使取進止
論召内臣劄子
臣近聞陛下召内臣十人而李憲之子亦在其中又召
數人而王中正之子亦預其數中外之人以至民庶無
不籍籍私議深以為憂皆言執政大臣不能固執置陛
下扵有過之地自今更有大扵此者驟加召用必駭衆
聽若大臣又不能固執則是朝廷全無綱紀公議遂廢
其扵聖德為損不細何者陛下初親庶政今方踰月四
海之人傾耳屬目未嘗聞行一美政訪一賢臣先進用
内臣如此衆多必謂陛下私扵近習人心一失不可復
收雖家至戶說無以自觧臣竊為陛下惜之伏望聖慈
更加審慮特賜追改以安中外之心取進止
范太史集卷二十五
