范太史集卷二十四宋范祖禹撰
奏議
乞節講禮記劄子(元祐七年九月十二日講官同入)
臣等奉聖旨講禮記伏緣禮記漢儒所集非聖人全經
當有去取欲乞除喪禮十三篇不講外如篇中有不須
講者亦節講取進止(聖旨依奏)
再薦章元弼劄子(十月十六日)
臣扵去年十月具劄子奏舉新授知潤州錄事參軍章
元弼乞除太學正錄或諸州教授未蒙施行臣伏見元
弼履行清修文章華贍可充館閣之選自元豐五年銓
試第一得循一資初任未赴以母病乞侍養歲滿調官
未赴又丁母憂兩舉賢良方正以丁憂疾病不克赴試
實緣留滯未有考第即與初及第未出官人不同臣竊
聞林自除太學錄田述古鄭州教授皆無歴任伏望聖
慈特賜比附林自等例除元弼太學正錄一官長育其
才勸率學者以增王國多士之美取進止
乞除賊盗重法狀(二十七日)
右臣扵去年十二月轉對奏事乞除賊盗重法未蒙施
行臣聞王者之德如天無不覆地無不載四海之内皆
赤子也無有遠邇當視之如一今重法之地獨為匪民
一人犯罪連及妻孥沒其家産便同反逆先王制刑必
使民得以自新不聞别異州域偏行峻令恐非聖世所
宜為也陛下將郊見天地御樓肆赦若扵赦文悉除此
法一切蕩滌與之更始足以感格人心召致和氣則帝
舜好生之德大禹泣辜之仁成湯觧網之恩復見扵今
矣恭惟祖宗無不哀矜庶獄刑罰從寬遠過前代實有
隂德上當天心是以承平百年福祚無窮唯自嘉祐七
年初立窩藏重法至熙寧中中書檢正官奏請遂為著
令皆因有司建議非仁宗神宗本意此乃權時之制不
可久行臣前奏論之已詳今因初郊宜以為仁政之始
聖人順動雲行雨施刑清民服此其時也伏望聖慈斷
而不疑特降睿旨扵將來赦書行下使百姓曉然知二
聖天地涵養無私之德不獨視此諸郡如夷貊之人臣
將見民之戴恩淪扵骨髓則勝殘去殺庶可望矣謹錄
奏聞
貼黃議者必謂一除此法賊盗必熾臣竊以為不
然自嘉祐以來行重法至今不聞地分賊盗衰少
近元祐編勅比舊法稍輕亦不聞賊盗滋多以此
知賊盗多少不繫重法決可除去無疑并乞檢會
臣前奏施行
薦鮮于之武劄子(二十八日)
臣伏見左朝請郎前監東作坊鮮于之武博學能文慎
静有守可備臺閣任使滯扵筦庫衆論惜之其人年四
十以上伏望聖慈特賜差充諸宫教授或内外學官一
次漸加試用必有可觀取進止
薦張康國劄子
臣伏見左宣德郎張康國敏而好學文雅有餘自登科
第兩蒙堂除學職今授知鄭州新鄭縣事以父守官東
南别無兼侍雖得近邑又已見闕而扵私不便恐不能
赴官臣竊惟朝廷方長育人才如康國者所宜收采伏
望聖慈特賜差充内外學官一任取進止
薦王周道劄子(二十九日)
臣伏見翰林醫學王周道博通方術用藥精審伏望朝
廷特賜差充太醫局丞一次俾領教導必有補扵醫事
取進止
進郊祀慶成詩狀(詩附)
右臣伏覩今月十四日南郊大禮慶成文學之臣歌頌
盛德臣不揆荒斐輙作古詩一章并序謹繕寫隨狀上
進雖不足以形容天地之美亦臣子各言爾志之義也
干冒宸嚴臣無任惶懼激切屛營之至
郊祀慶成詩(并序)
臣伏覩皇帝陛下以冬日至郊見天地臣幸得待罪從
官在侍祠之列進俎授嘏攝官承事恭陪大禮迄扵慶
成目覩嘉應昔所未有歡忭踴躍倍萬扵常今兹羣公
卿士皆作詩頌鼓舞盛德而臣執經帷幄其職在以先
王訓典敷陳勸戒以補萬一其敢無辭昔周之成王郊
祀天地其詩曰昊天有成命二后受之成王不敢康夙
夜基命宥密於緝熙單厥心肆其靖之此告神之詩不
敢㤀戒也羣臣進戒成王其詩曰敬之敬之天惟顯思
命不易哉毋曰高高在上陟降厥士日監在兹此頌君
之詩亦不敢忘戒也君不㤀戒以告扵神臣不㤀戒以
告扵君此所以能永保天命也恭惟祖宗光有天下百
三十餘年陛下纂承聖統恭勤典學實頼文母保佑扶
持扵今八年海内晏寧再祀明堂肇禋南郊神祇顧饗
受祉萬億此乃持盈守成之初居安慮危之際也臣是
以敢緣周頌之義作為四言詩一章凡百四十句直叙
事實不為侈詞具述陛下祇事天地嚴奉宗廟精一之
意傳示中外顯揚盛美因以勸戒其詩曰
皇帝嗣位照臨四極恭已八年日慎一日惟我文母振
古光越登兹太平誕保元辟再饗合宫無文咸秩未見
于郊帝心若愓詢謀卿士作龜告吉祇率舊章無敢有
易乃動大輅龍旂黻戟國容煌煌軍容赫赫謁欵真宫
明薦蠲潔乃入太廟用事八室神門降乘齋殿祇栗曾
孫孝思風雲慘戚省牲之夕隂翳霏雪日入而霽乾坤
開闢列聖在天精誠合莫升自阼階如見容色樂作九
變祖考咸格厥明禮成復步而出齊扵帷宫百禮既飭
輦及内壝卻蓋而入乃命百官勿迴班列一意尊神庶
幾有懌圓壇中天徹茵登級二儀並位太祖東席蒼璧
黃琮陶匏稾秸升煙颺空休氣四塞六合清晏冬回温
律上神來下飈駕欻忽柔衹顧饗萬靈咸集登歌再成
太史祝册凡此犧牲天民之力凡此粢盛天民之穡天
實子民來歆子食帝厚其子其有弗答福祿穰穰既委
既積乃整法駕迴御丹闕大賚萬方恩施艸木釋除逋
負瑕垢蕩滌日月所照莫不被澤東夷南蠻西戎北貊
服我聲教來覲來覿皇帝至仁惟天是則昆蟲不傷況
乃含識黃髮之叟歡呼阡陌曰似仁祖堯舜之質皇帝
大孝温恭朝夕師法文母至公惟一子子孫孫永奉成
式天錫皇帝夀考萬億皇帝體道垂拱淵默不言而化
萬物自得皇帝秉心清明正直訓扵有位無敢頗僻天
鍚皇帝多士孔碩皇帝聖學若稽古昔商宗寅畏周文
翼翼曰予一人實懼弗克天人之際不違咫尺毋曰在
上視予動息毋曰蓋高聽予于側天命不常惟敬勿失
祖宗囏難惟慎毋忽危生扵安禍兆扵福如執大器傾
扵滿溢兢兢惟畏涉冰將釋天錫皇帝一謙四益高明
博厚日新其德從臣祖禹古訓是職稽首陳戒惟監無
逸
邇英留對劄子(十二月三日)
臣伏覩陛下近者郊見天地雪止風和景氣清霽神祇
饗答福應尤盛侍祠之臣以為前後未有都城之人瞻
望玉色歡呼洋溢皆云陛下克類仁宗臣觀天意人心
如此實宗社無疆之福也然臣愚竊以聖人福至而益
戒則能長享其福譽美而副之以實則能永保其譽唯
兢兢業業不自暇逸乃可以答天休衆之所欲因而從
之乃可以副民望若一有滿假之意則今日之福乃他
日危亂之基也不能副之以實則今日之譽乃他日怨
誹之端也故臣願陛下既受大福又獲民譽益思戒慎
惟勤修德修德之實惟法祖宗恭惟一祖五宗畏天愛
民後嗣子孫皆當取法惟是仁宗在位最久德澤深厚
結扵天下是以百姓思慕終古不㤀陛下誠能上順天
意下順民心專法仁宗則垂拱無為海内晏安成康之
隆不難致也臣承乏史官嘗采集仁宗聖政得數百事
欲乞撰錄成書上進少資睿覽監觀成憲皆舉而行以
副羣生之所願則天下幸甚取進止
薦陳祥道儀禮觧劄子(九日)
臣伏見館閣校勘太常博士陳祥道注觧儀禮為三十
二卷精詳博洽非諸儒所及臣竊以儀禮為書其文難
讀其義難知自古以來學者罕能潛心故為之傳注者
至少祥道深扵禮學凡二十年乃成此書先王法度如
指諸掌昨進禮圖一百五十卷已蒙朝廷藏之秘閣伏
望聖慈特降指揮取祥道所注儀禮奏御下兩制看詳
并前所進禮圖並付太常以備禮官討論必有補扵制
作取進止
進仁皇訓典劄子(八年正月十九日)
臣昨具劄子乞撰集仁宗聖政面奉聖旨令進入臣已
編錄成書名曰仁皇訓典凡六卷并目錄一卷繕寫為
七册謹具進呈伏惟清閒之燕特賜省覽干冒宸嚴臣
無任惶懼激切屏營之至
乞賜故修書官資治通鑑劄子(二十一日)
臣先與故秘書丞劉恕同編修資治通鑑恕在職十餘
年臣昨受詔校定板本奏御頒行校對官皆蒙賜書恕
有子前池州華容縣尉羲仲見丁母憂有書與臣以不
被賜為其先人之辱欲臣奏請義不可抑臣檢會故中
書舍人劉攽及恕皆自英宗朝開置書局即預編修不
幸亡殁不及受賜伏望聖慈特降指揮下國子監印造
資治通鑑并目錄考異二部賜其家子孫則澤及淵泉
存殁榮感他人亦難以援例取進止
薦榮輯劄子
臣伏見左宣德郎榮輯強學力文履行純茂譽望之美
士夫所推自登科以來兩蒙朝廷選充西京潁昌學官
元祐四年吏部侍郎傳堯俞銓量堪任文舘之士五人
輯為之首伏望聖慈特差充太學教官一次以待館閣
之選質扵公論必謂得人取進止
薦常安民劄子(二十九日)
臣伏見左朝奉即致仕常安民前任開封府推官以母
喪去職因求葬地往來道路忽得危疾家人憂惶即乞
致仕安民文學政事精敏過人操履端方守公盡瘁已
經朝廷擢任太常禮官宗正寺丞及佐開封皆有已試
之效不幸丁憂暴疾壯年納祿尋得平復今已服除臣
竊惜其人才可備侍從之選伏望聖慈特落安民致仕
還其舊職稽之公論必以為允取進止
畏天劄子(三月十三日)
臣前上仁皇訓典願陛下法則仁宗宜以至誠好學為
先今因進講月令聖人奉天之事臣竊以畏天者莫如
仁宗故願陛下先誠扵事天臣聞聖人之事天也非在
扵七日戒三日齋執圭幣以饗圓丘之時也天之佑聖
人也亦非在扵祭則降福之時也聖人無一日而不事
天天無一日而不佑聖人昔堯授舜舜授禹皆曰天之
歴數在爾躬夫帝王之興受天眷命豈一朝一夕哉由
其積行累功素合扵天也堯有聖神文武之德故天命
以為天下君孔子曰唯天為大唯堯則之所以事天也
元亨利貞乾之四德君子行仁義禮智以法之天地之
大德曰生聖人之大德曰仁天叙有典故奉之以五典
天秩有禮故奉之以五禮天命有德故奉之以五服天
討有罪故奉之以五刑賞有德罰有罪皆天之事非人
君所得私也故官謂之天官民謂之天民官不可非其
人民不可以失其心易曰大人者先天而天不違後天
而奉天時夫能使天不違者奉天之至也仲虺之誥曰
天乃錫王勇智聖人聰明淵懿皆天所與豈可不學以
奉天乎湯誥曰爾有善朕弗敢蔽罪當朕躬弗敢自赦
惟簡在上帝之心言人有善巳有過皆天所知不可誣
也聖人推此心扵天下故其德合扵天伊尹曰惟尹躬
暨湯咸有一德克享天心夫一者何惟誠而已不誠則
有偽故不一不一則無以享天心又曰非天私我有商
惟天佑扵一德非商求扵下民惟民歸于一德天之所
佑民之所歸惟誠而已召誥曰今天其命哲命吉凶命
歴年命哲則有智有不智故不可不一于學命吉凶則
有禍有福故不可不一扵德命歴年則有永有不永故
不可不一于仁此皆所以事天也詩曰文王陟降在帝
左右言文王升降動静皆合天之意也又曰昊天曰明
及爾出王昊天曰旦及爾游衍言天常與人君出入游
處不可不畏也夫天之與人同一氣耳故民愁則天為
之戚民悦則天為之和書曰天視自我民視天聽自我
民聽是也恭惟仁宗深體此意是以能誠扵事天誠扵
畏天臣伏見自去冬郊祀以來天人協應風雨時若有
豐年之祥此乃皇天嚮佑陛下至誠之所感也而自中
春以來暴風雨雪寒氣過甚節令不時豐年之祥復未
可必夫天之扵人君亦猶人君之扵臣下也小過則戒
飭之若其不改然後責罰加焉人君覩小異而不儆戒
則大異將至矣是以洊雷震則君子恐懼修省迅雷風
烈孔子必變敬天威怒也惟陛下戒之慎之無忽天地
之小異側身修德以消大異扵未然則天心常悦人心
常和四海幸甚取進止
進紀草劄子(二十日)
臣伏見仁宗時蔡襄上真宗所製奉神述摹本仁宗拱
立命襄進讀神宗御資政殿史臣進仁宗英宗紀草神
宗立聽顧問至讀畢徹案史臣將降階始坐此皆祖宗
孝德嚴敬奉先之大禮也臣本院近奉聖旨二十三日
進呈神宗紀草伏緣其日係大宴前一日御集英殿獨
看恭惟陛下方覽先帝史册而閱史既畢即觀百戲理
似未安伏望聖慈特降指揮罷二十二日獨看以示陛
下聖孝欽崇神考大典專一之意取進止
舉學官狀(四月)
臣伏見左奉議郎李晰奉寧軍節度推官孫勰咸平縣
主簿鼂將之皆有文學履行詞章富贍為士人所推伏
望聖慈特差充内外學官一任以助長育人才取進止
救疾疫劄子(五月五日)
臣竊聞京城逐廂散藥所差使臣止是監醫生給散小
民既不知藥所主療醫生亦不看診是何疾病病者妄
請醫者妄散故飲藥者多死今疾疫方起又重為藥所
誤實可憫傷伏望聖慈特降指揮下太醫局從上差撥
學生以代醫生令依先降朝旨分定地分委使臣同學
生就病患之家令學生診切使臣上歴散藥其學生日
給食錢二百文仍扵步軍司或馬舖權差借官馬各一
匹乘騎免令冒暑奔走困乏實得看醫用藥則救活必
衆不誤人命以副二聖惻隠恤民之意取進止
貼黃臣訪聞太醫局學生係已試中之人久經治
病其醫生是初入學之人未曾試中今乞權暫差
撥學生仍與理為差遣一次所貴各肯盡心及聞
今所差醫生既無乘騎隨逐使臣不及所以力不
能看診須與給借人馬乃可責其治療又緣京師
人民至衆欲乞多差學生數人或更添差使臣管
勾並乞朝廷詳酌指揮
范太史集卷二十四
