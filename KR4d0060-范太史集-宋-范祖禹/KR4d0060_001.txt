范太史集卷一宋范祖禹撰
詩
樂通神明(御試)
世治興和樂陽來符正聲純能格天地幽可逮神明協
氣流無外靈心識太平九歌人鬼享八變地祇迎翕縱
多祥集欣歡萬祉生須知勲德大聖作掩英莖
春鮪初登(錫慶院試)
風煦陽和候冰消水澤春乘舟施密罟豋鮪薦明神大
壑翻紅鬛長波失錦鱗味參籩實美羞與澗毛新事異
觀棠日時非濫泗辰猗歟潛有頌率職自䱷人
游先主祠堂置酒
驅車出郊坰涉谿上青岑峰頭野寺不足到先主祠堂
猶可尋祠堂之前流水長翠屏重疊搖清光老松窈窕
入雲漢五月鬱鬱炎天凉廟中女巫日歌舞神去神來
何處所龍吟虎嘯生風雲未似當時臣遇主三分割據
霸業開山河氣象皆西來功名烜赫陵宇宙顧盼可使
彊敵摧西南歴數俄遷改岷峨霸氣今何在萬里浮雲
卷壯圖空餘江水東流海山風吹月海上来松間雲氣
嘘酒杯高歌且醉一杯酒昔日英雄安在哉此時分散
已陳迹何足慘愴令心哀
四皓
南山石壁陵蒼蒼中有四老眉如霜中原龍虎困格鬭
九霄鸞鳳高飄翔赤精斬蛇入咸陽南極老人轉遁藏
一朝相顧下雲巘共為羽翼安儲皇白雲黃鵠高飛揚
雖有矰繳安能傷君王慷慨但飲酒戚姬起舞無輝光
古人不見雖已遠吾將杖策登崇岡
席上探題二首
紅蕉花誰植風流太守家爍爍犀燈燃晩雨亭亭蜜炬
照晴霞
秋夜雨點滴梧桐亂人語幾行寒雁起沙汀萬里漁舟
泊煙渚
資水
資水通巫峽誰家萬里船隨雲排楚氣隠几上吳天神
女迷朝雨湘娥泣暮煙何時一飛檝長嘯下牢邊
資中八首
劒閣横空鏁蜀門資中巖岫若雲屯天傾白日千山底
峽束長江萬里奔
資山巖谷多神仙鸞車鳳馬隨飛煙神女蕭蕭來暮雨
浮丘往往下雲軿
醮壇高倚碧天開中有清都白玉臺霧擁霓旌乘月去
風吹仙樂下天來
五月江流萬賈船迅如飛電擘羣山荆雲峽雨須臾過
白帝江陵朝暮間
六月炎蒸烈火高黑雲驅雨駕波濤千崖雪浪飛泉吼
萬壑隂雲古木號
風定江澄境象閒水清波影倒雲山漁舟蕩漾清光裏
白鷺驚飛杳靄間
夷界荒山幾萬重西窮月窟與天通何時漢使還持節
從此乘槎上碧空
武侯祠廟徧空山萬古名垂宇宙間昔日南人皆稽首
至今歌舞聚夷蠻
資州路月山亭
軒亭枕蒼峯縹緲視空闊長江飜天去迴斡地軸折洪
濤破山門崖谷盡争裂孤雲行無蹤飛鳥去自没游子
怨路長煩襟此披豁昔觀黃河流浩蕩窺禹穴乾坤何
壯觀永歎舊遊絶兹亭雖非匹山水頗秀發茫茫八紘
内所歴但毫末安得乘飛颷人寰恣超越
資州路東津寺(寺有古佛殿唐乾寧元年所建)
山行無晨暮日暝崖谷昏哀猿落客淚永路驚旅魂憑
陵高山巔俯視大江奔迥環島嶼合縈轉洲渚屯行雲
赴楚天飛鳥下蜀門地遐怪物聚寺古深殿存憶昔李
氏末煙塵暗中原姦雄競草竊割據窮海根干戈百年
後見此敗屋垣我來屬清秋登覽無俗喧山深虎豹歸
水静蛟鼉騫臨風獨笑吒浩蕩欲飛飜
月夜船行入資州
憶昨卧碧山蒼蒼叢桂間白雲為屏石為枕綠蘿長掛
明月閒忽乘輕舟泛江水山月隨人還在此白鷺驚飛
宿靄間青山倒卧滄波底此時孤棹發中流川后停波
聽棹謳不學子猷中夜返欲乘眀月向資州
七月五日熱退喜凉資中有懷二十四韻
仲夏金火争隂陽勢相奪乾坤鼓洪鑪夸父死奔渴普
天無纖雲厚土萬丈裂亭亭太陽午安得日車跌清冷
想寒門浩蕩思舞雪嘆彼老農耕有苖不得活乞雨禱
潭龍望雲驅旱魃帝車俄廻指四序苦飄忽木落天地
秋清霜洗空闊凉風破閶闔勢欲捲溟渤衆鳥盡不飛
峥嶸見孤鶻登臨滌魂神颯爽動毛骨因懷京洛間車
馬填城闕紅塵暗天宇愚智共汩沒出門無所適肝肺
為枯竭平生喜林泉瀟灑愛風月滄浪有漁父逸步脱
羈紲超然思遠遊萬古訪遺轍安能公侯間俯僂事干
謁及来山水縣素志得少豁白石拂雲眠芳蓀乘露擷
尋山喜幽勝照水翫澄澈雖無巢許操夙慕夷齊潔庶
以保吾真無為事其末
文潞公生日
天監仁皇德惟時嶽降神英姿備文武賢業富經綸夢
賚求巖野于畋載渭濱三朝瞻上宰四海入洪鈞謨烈
重光啓樞衡萬化新珪璋扶日月劒履上星辰述職分
東陜宣威震北垠長城萬里遠奠枕四夷賓自昔登儲
后惟公秉國均川河賴舟檝霜雪見松筠閶闔朝黃道
雲龍對紫宸忠勲藏廟祏異禮冠臣鄰風雨王城會煙
花洛苑春麾幢近泉石袞繡出埃塵照社祥光盛充閭
慶旦臻御鑪熏黼黻天廐輟騏驎帝念深元老邦基屬
柄臣公雖慕前哲天欲覺斯民左右蕭何手安危晉國
身濟時歸夀域遐筭等靈椿
送趙清憲入蜀
上聖隆西眷中朝報鉅賢三刀重夢寐四國賴蕃宣自
昔方隅遠惟公惠澤偏絃歌初撫字使節再聯翩召父
深仁浹文翁美化全南圖廻海浪北極上星躔霖雨蘇
羣物卿雲被八埏從容方論道引避不居權忠馭何頻
叱行帷义一褰漏天開霧雨燒棧掃雲煙玉壘山横雪
羅江水映緜閭閻瞻冕服父老識旌旃清静嘗能理煩
苛冀盡蠲銷兵無吠警含哺但安眠富庶寧加此功名
固有焉豈惟私蜀土佇更秉陶甄
送聖徒入京兼呈紀常子進
二年隔京洛思見亦已久驪駒將戒行姑共一杯酒君
来買園林山川既富有顧我猶旅人安排卧林藪不意
嵩嶺雲輸君先入手謀生已知拙高遁慙居後貴富等
浮雲名聲似箕斗終當結茅屋鄰舍聞雞狗杖屨作往
還過從惟野叟愛君修竹間一水似崖口掃除石上月
寒檜搖青箒早賦歸去来無為事奔走前期知非遠同
集待諸友寄我思洛詩東風想回首
大雪入洛陽
昨夜關山雪僕夫晨起驚揮鞭騎紫馬曉入洛陽城川
原渺茫茫長嘯視八紘有如乘風馭迢逓奔玉京伊水
象天河雲濤向東傾喧然古都市沽酒吹玉笙予心正
浩蕩萬里赴歸程遥望嵩峰頂連天凍峥嶸欲攀玉女
窗舉手摩太清思之不可去悵望空含情
寄名山李著作
劒外雖云遠名山信日聞漏天常洩雨蒙頂半藏雲萬
里飛鳬舄三年隠豹文茗芽春後好應許故人分
底柱四首
黃河傾落九天来底柱三山立欲摧崖谷吐吞成霧雨
蛟龍戰鬭作風雷
巨靈贔屭兩山開東放黃河萬里來地軸横斜争斡轉
天維欹側恐傾摧
禹開底柱放河奔濁浪軒軒日月昏唯有三門君不見
驚波一起動乾坤
底柱初開禹力窮黃河從此去朝宗長鯨一噴連山起
岌嶪高於太華峰
望嶽
客行西入函關道秀氣東来滿關好北顧黃河天際流
回望荆山欲傾倒前瞻太華三峯高中天屹立争雄豪
羣山朝嶽皆西走勢似長風驅海濤金天殺氣何蕭爽
羽駕颷輪應可往安得雲梯倚碧空上拂煙霞看仙掌
希夷陳先生祠堂
太華朝紫清蓮花開綠烟嘗聞希夷隱欲學南華仙道
與寥廓友形隨變化遷餐霞倚八極御氣遊九天静夜
披蘂笈清晨潄瑶泉閒臨日谷嘯下拂雲窗眠一朝玉
棺墜委體同蛻蟬霓旌自宛轉羽駕何飄翩空餘故館
在遺像猶依然嗟吾生已後不得見當年扶搖若可借
永謝區中緣
望朝元閣
昔年曾上閣邊行步步凌霞出太清鶴駕不歸雲縹緲
鳳簫空斷目分明秦川錯繡孤煙媚渭水浮銀落日横
惆悵重遊今未遂參差天半望飛甍
長安
東風吹塵客心起京華去蜀三千里我来踏雪走函關
下視秦川坦如坻曉登太華三峯寒憑高始覺天地寬
却惜京華不可見煙花二月過長安長安通衢十二陌
出入九州横八極行人来往但西東莫問興亡與今昔
昔人富貴高臺傾今人歌舞曲池平終南虚繞帝王宅
壯氣空蟠佳麗城黃河之水東流海漢家已去唐家改
茂陵秋草春更多豪傑今無一人在細觀此事何足愁
不如飲酒登高樓秦王何苦求九鼎魏武空勞營八州
當年富貴一時事身後寂寞餘高丘春風開花不易得
一醉何必封公侯
過朝天嶺二首
夜上朝天曉不極舉頭唯見蒼蒼色廻看初日半輪明
下視嘉陵千丈黑
地拆天開此險成飄蕭毛髮壯心驚人間行路難如此
嘆息何時險阻平
遊李少師園十題
松島
孤嶼何亭亭蒼松鬱相對池中蛟龍起天際風雨會
芡池
向日鋪青蓋浮波散綠盤明珠洛浦珮白玉水仙丹
笛竹
鳳食實已美龍吟聲更竒惜無蔡邕識那得馬融吹
鶴
王子吹笙去仙禽下雲端夜棲松月静朝舞檜風寒
水輪
崩騰噴雪浪晝夜無停息廻旋天磨轉運動日卓側
竹逕
整整植翠旗森森列羽衛微風羣玉動赫日蒼雲翳
蓮池
藻荇徧廻塘芙蕖出清水紅燈迭照映翠蓋相磨倚
月桂
天寒桂子墮花發向庭中月華十二滿常照此芳叢
雁翅栢
高枝含煙霧密葉張羽翼參差隨風勢慘澹入雲色
茅菴
結茅深林下開戶流水邊曉聽松風坐夜枕雲濤眠
和張二十五遊白龍谿甘水谷郊居雜咏七首
君家瀟灑住園林更入青山逕路深唯有白雲為得侣
祗應流水是知音
松姿鶴性自宜閒天與幽竒避俗喧謝客風流臨海嶠
秦人歌嘯入花源
南窗高卧看雲生日暮廻風動紫荆鼓吹不須過野塢
青蛙雨後自能鳴
田家何所樂野老飯蒿藜沙月鷺投宿松風猿亂啼侵
衣青竹冷拂面綠蘿低幽步無車馬唯應杖可攜
石逕人行少山雲袖拂看水流情共遠天闊望隨寬笙
磬珍禽響龍蛇怪蔓盤洛川回首處烟靄暮漫漫
夜静月明谿水喧先秋風物已蕭然藤蘿作帳雲為枕
冷掛絺衣石上眠
青山跬步去無由唯有登臨可散憂浮世只知軒冕樂
幾人能得少時休
西街
西街春日永輦道與天通御水横銀漢仙橋掛綵虹草
荒平樂館花發上陽宫擾擾都門路輪蹄日向東
和子進六言二首
夜静碧天如水山空明月隨人此興庾公非淺遠遊王
子何頻
蕭散獨遊何處寂寥四顧無人月露霑衣覺久水風吹
面宜頻
和子進千春院觀桃花二首
西度天津水見沙輕風飛蓋綠楊斜相逢喜到千春寺
最後方開第一花富媪英華當間出東君照育想非賖
神仙高格黃裳色安得深根植帝家
鳳刹花光照碧霄龍樓柳色暗朱橋夸娥素月人疑近
姑射仙山路豈遥琮玉温姿輕拂拂鞠衣嘉色宛飄飄
都人莫怪芳華晩如隔煙霞在泬寥
三月十八日雨後訪張二十五以詩見寄次其
韻
池上魚相樂林間鳥不驚雨餘荷氣濕風動水紋生俗
客心猶爽高人興自清何時作鄰里卜宅剪榛荆
又和再寄二首
青春忽已過白髮不須驚招隠尋居士論文訪友生到
来塵慮息歸去夢魂清尚想穿幽徑楸花間紫荆
花落春臺静鸎啼曉枕驚竹間流水過窗外白雲生襟
抱懷冰爽詩篇叩玉清荒唐漆園吏環堵但披荆
張三十病愈久不相見以詩寄問
公幹清漳卧維摩淨室居作詩心在否問法意何如臺
榭花飛盡池塘雨洗初劇談能強起便欲駕柴車
和張二十五春日見寄五首
綽約花無語間關鳥自吟及時須賞翫風雨不能禁
莫恨生華髮唯須不負春風光無老少祗屬有情人(来詩)
(云未分生華髮)
瀟灑幽棲地山嵐日夕昏松風吹綠綺溪月湛清樽
白日春臺上歡娛莫訴杯飛花留客醉啼鳥近人来
流水家家入脩篁處處同城南履道宅白傅有遺風
和子進夏日憶寶上人
徑蘚鋪蒼錦林花落絳趺山光入戸牖雲氣起瓶盂宴
坐期三月迷行有萬途寥寥方丈室一物更應無
秋夜
月上霜威重煙消霽景分嶺猿寒嘯侣澗鹿夜呼羣天
静纖毫見山空落葉聞此時真吏隠高卧看浮雲
送廷珍殿丞兄通判閬州
十年京洛弄殘書喜見西歸别駕車錦里追遊貧莫厭
綵衣榮侍樂何如詔條安遠民為本才刃如君地有餘
不日還趨宣室召伊川重訪野人廬
寄題傅欽之濟源草堂
傅公有幽居近在盤山下清濟出其間白石明可把盈
科赴溟渤習坎日傾瀉竹色洗娟嬋松姿照蕭灑室有
古詩書門無俗車馬公居雖畎畆寤寐惟朝社雲山聊
嘯遨魚鳥同游冶在我本無心羣生繫用捨終當入帝
夢肖象求巖野題詩寄林坰俚調慙非雅
范太史集卷一
