范太史集卷五十一宋范祖禹撰
皇族墓誌銘
昭信軍節度處州管内觀察處置等使檢校司
空開府儀同三司贈太師追封崇王諡孝温
墓誌銘
王諱宗瑗字君玉太宗之曾孫魯恭靖王之孫濮安懿
王第十三子英宗之弟也嫡母王三夫人王氏韓氏任
氏所生母耿氏以王貴封德國太夫人仁宗賜名補右
監門率府副率歴左清道率府率右監門衛將軍右領
軍衛大將軍右驍騎大將軍龔州刺史治平中英宗謂
輔臣曰朕自即位罕見都兄弟心實慊然宜以正官奉
内朝冀時得顧視遷真州團練使神宗踐阼遷憲州防
禦使改邕州觀察使三夫人改葬濮園王護喪如禮還
拜鎮寧軍節度觀察留後王兄濟隂郡王薨神宗臨奠
因詣濮王祠堂王與昆弟序班祠下神宗勞問甚悉遂
下詔曰因謁濮祠顧瞻諸伯叔父形容齒髮皆非昔日
深用惻然除崇信軍節度使封漢東郡王今上嗣位授
昭信軍節度使檢校司空開府儀同三司王性沈静喜
愠不形於色器質渾厚容止莊肅雖疎賤必冠帶見之
而寬大無所不容居室器用不尚華侈衣服純素食無
珍異愛人好施振恤急難親族之貧者多賴焉英宗入
居儲宫委王調護神宗習之世務意甚勤切德國在堂
王禄未豐顯怡顔養志服御玩好凡可以順適其心者
罄其所有無所不為英宗雅稱王篤孝德國病逾歲王
晝夜省視席不安寝衣不緩帶灼臂禱請無所不至卒
不起居喪哀毁徒跣扶柩以至墓所表乞廬墓終制天
子雖奪情不許深嘉嘆之自德國薨不邇聲色獨居静
處出侍妾數十人元豐中從幸瓊林苑命射一發中的
神宗稱賞賜與甚厚神宗不豫王處一室憂見于色外
人不得入者月餘聞宫車晏駕號慟不食感疾失語踰
年稍復自支常追懷神宗眷遇之厚雖久而哀不忘居
家歲時祭享必先期處别室齋潔累日然後行事恭恪
無少惰燕閒諸子侍左右教以忠孝皂隸有過必三犯
然後罰閨門上下雍睦嚴整宗室親戚多指以為法喜讀
左氏春秋歷代史書晚年無疾方食于正寝神色精明如
平日忽不語少頃而薨年五十有六實元祐三年五月
癸亥訃聞天子震悼輟視朝三日制服苑中哭之百官
慰于崇政殿門太皇太后同臨奠恤其孤恩意甚厚歸
賵賻别賜金帛加等贈太師追封崇王諡曰孝温命入
内省押班梁惟簡内供奉官劉永年入内省高品季祁
護喪事六月甲午具鹵簿鼓吹出殯于城北乾元福聖
佛祠王先娶彭氏武昌軍節度使眷之孫女封英國夫
人今正室劉氏昭化軍節度觀察留後與之孫女封嘉
國六男曰仲伊右監門率府率早卒曰仲詰右武衛大
將軍永州(闕)
譁曰仲&KR1202;皆右千牛衛將軍十女長夀縣主適東頭供
奉官任懷亮太康縣主適内殿崇班徐珪秀容縣主適
文思副使程逹卒永寧縣主適西頭供奉官胡天經和
義郡君適西頭供奉官周軫卒遂寧郡君適右侍禁夏
悦同安郡君適左侍禁彭訽長樂郡君適右侍禁翟士
永文安郡君適右班殿直周涇次在室孫男十人士耑
左班殿直士邁右班殿直士苛士碌皆卒士[泳-永+羅]士仇右
班殿直四人未名女八人長早亡餘幼九年二月已酉
從太皇太后之喪葬於河南永安縣永裕陵之西銘曰
太宗諸孫安懿多子英宗承統藩國奉祀於穆崇王宗
邸稱賢治平之初有命自天帝曰嗟予伯仲叔季咸造
内朝以慰予志神宗嗣服濮屬攸尊大啓土宇並王而
藩惟是崇王協贊帝德英宗所託神考是翼上之光宅
惇敘九宗將旄相印益以附庸生有顯榮沒有令譽從
葬西陵利其後嗣
楚州防禦使楚國公贈奉國軍節度使夫人宋
氏墓誌銘
夫人宋氏開封人曾祖龜贈太師中書令尚書令祖臯
贈太師中書令尚書令譙國公考絪西頭供奉官母張
氏伯父綬參知政事年十七歸楚州防禦使楚國公世
恩封永康縣君夫人奉舅姑恭順接娣姒以和撫諸子
均一元祐八年五月二十四日卒年五十有二八男曰
令勔右武衛大將軍濠州刺史次未名而亡曰令&KR0008;右
侍禁曰令㔦曰令覿並左班殿直曰令&KR0146;右班殿直早
卒曰令珸左班殿直曰令剔右班殿直早卒九女長適
故右班殿直宋安國次早卒次適右侍禁范湍卒次適
陳州司法參軍吳環卒次三人早卒次二人尚幼孫男
十二人子裪三班奉職子禋右千牛衛將軍襲封楚國
公子禨三班奉職子&KR0008;早卒子禄子祾子球子禬子琰
子禪未仕二人幼孫女十人四人早卒六人幼九年二
月已酉葬河南永安縣銘曰
遠矣宋氏有商之裔宋在今朝世德孔昭懿哉夫人終
始惟一載其令淑有銘斯石
左侍禁妻郭氏墓誌銘
君郭氏開封人後徙家許州今為潁昌人曾祖榮祖澄
贈左千牛衛大將軍考瓌左藏庫使母長安縣君李氏
君生數歲已能承順父母顔色既長喪父白其母曰不
幸早孤劬勞無所報惟是不嫁以終養母母兄不能抑
處室二十三歲宗室士&KR0034;聞其孝行嘆曰吾母亦寡居
歲久幼弟未昏若得此女為婦使娣姒共奉甘旨豈不
善歟遣行媒力請于長安君長安君感其意奪君志而
嫁之遂適士&KR0034;弟左侍禁士兟贈虔州觀察使仲行第
三子也入見禁中賜霞帔服君既嫁果能事姑與兄公
恭恪盡禮閨門雍穆上下欣悦然未嘗須臾忘母思念
感疾元祐三年十一月十一日卒年二十有四一子後
三歲未賜名亦卒九年二月已酉葬河南永安縣銘曰
處為孝女歸為孝婦雖則有行終念其母銘以昭之純
孝之墓
右監門衛大將軍贈洺州防禦使追封廣平侯
墓誌銘
侯諱令攀字子高贈保静軍節度觀察留後高平郡公
惟敘之曾孫贈同州觀察使齊國公從貺之孫耀州管
内觀察使世逸之子侯幼而竒警記誦文字一見如宿
習比既長嚴于禮法動静周旋容止必肅衣冠必正母
和義郡夫人疾篤醫有難色公刲股為羹以進母疾隨
愈仁宗為育宗子聞侯幼敏賜以飛白小字宗室榮之
初賜名補太子右内率府副率歴右監門率府率千牛
衛將軍右監門衛大將軍元祐五年某月甲辰卒年三
十有六娶李氏皇城使詵之女封仁夀縣君三男曰子
安三班奉職早卒曰子巂右班殿直曰子宏三班奉職
四女長適石州司錄參軍吳德言三人幼九年二月已
酉葬河南永安縣銘曰
廣平早慧仁祖所知既長克孝以禮自持玉韞于櫝其
卒不施
廉州防禦使贈感德軍節度使華國公墓誌銘
公諱仲歜字子威魯恭靖王之曾孫濮安懿王之孫濟
隂榮王宗輔之子母惠國夫人裴氏少自刻厲不狃驕
侈翹然秀穎見者不敢待以常兒及長循守法度上下
無間言内外莫不加敬事榮王能順顔色怡聲氣喻之
于道終王身無過行宗族以為有賢子之助王寝疾藥
必嘗而後進病革刲股肉以饋王薨廬于殯卒哭而後
返惠國太夫人薨時神宗山陵有日上與太皇太后遣
内人弔臨公因復命號訴願與王皆得從葬許之葬歸
悉出王餘積陳于庭召諸弟子姓下至妾媵頒之無不
滿其意俸廪悉均分孤弱為置師友教育如已子諸子
弟矜慎謙儉如寒素之士晩益清約所居一室蕭然終
日服用不過繒布元祐七年二月乙卯卒年四十有三
娶安定郡君康氏男四人右侍禁士閌右班殿直士&KR0008;
士黍士&KR0008;九年二月已酉葬河南永安縣銘曰
孔氏之門閔子克孝人無間言舉以為教公孝于親以
睦族人有聞于宗是謂立身
右監門衛大將軍贈蘄州防禦使蘄春侯墓誌
銘
侯諱子買字漢翁莱州防禦使東莱侯從恪之曾孫武
寧軍節度觀察留後魯國公世規之孫襄州觀察使襄
陽侯令龜之子母和順縣君梁氏初賜名補右監門率
府副率歴右監門率府率右千牛衛將軍右監門衛大
將軍侯天資挺特不待教而有立初魯公未有冡孫得
侯甚喜故極愛之長而好學事親孝敬友于兄弟睦于
宗族雖生長富貴而有儒者之風或勉以換官吏部者
侯曰余重去親側如不得奉晨昏之養雖日受萬鍾不
願元祐五年三月某日卒年三十有七娶杜氏封長夀
縣君三男曰伯璵三班奉職二人及三女皆幼九年二
月已酉葬河南永安縣銘曰
古之求仕不遠千里或以親屈捧檄而喜惟侯之孝不
去其親南陔戒養今見其人
右監門衛大將軍墓誌銘
侯諱仲全字端玉曾祖元佐贈魏恭憲王祖允言安遠
軍節度使同平章事父宗說池州團練使祁國公母清
河縣君張氏初賜名補環衛官累遷右監門衛大將軍
仁宗不豫上表請灼臂以禱仁宗疾愈賜御書以旌之
輕財好施治第吹臺之東亭榭池閣雕飾甚麗圖書翰
墨環列左右當世知名之士間與往来曉音律尤善奕
棋通于工巧技藝之事元祐六年二月庚寅卒年六十
二娶陳氏封新安縣君先卒九男曰士雋右武衛大將
軍賀州團練使曰士琫右監門衛大將軍曰士貝早亡
贈右屯衛大將軍曰士黝右監門衛大將軍曰士儻士
遒皆右侍禁士銳左班殿直餘幼亡十六女長早亡次
適左侍禁裴公謹次適内殿崇班周復古次適吉州司
理參軍王洌次適台州錄事參軍許求次適三班奉職
裴阡次適三班奉職曹參三在室六人亡孫男十三人
不溢右監門率府率不惑右班殿直不愚未仕不磷三
班奉職不怍未仕不謟三班借職不佞不懼不華不危
不羣不疑不瀆皆幼孫女十人四早亡曾孫男二人女
二人長夭次幼九年二月已酉葬河南永安縣銘曰
振振宗子侯多才藝灼肌請命忠簡于帝保其寵位以
没于世詒厥子孫繩繩善繼
蔡國長公主墓誌銘
神宗皇帝之第九女母曰武美人生于元豐八年正月
庚戌上即位為皇妹封嘉國薨于元祐五年正月壬辰
生六歲矣上輟視朝三日主性慧悟已能好書畫追封
蔡窆奉先資福院九年二月已酉祔永厚陵之西原銘
曰
易贊帝妹詩美王姬其位在中車服有儀英宗之孫神
宗之子何彼穠華未齔而止
右監門衛大將軍嘉州刺史妻永安縣君向氏
墓誌銘
君向氏皇太后之姪女曾祖傳正贈太尉祖約贈工部
侍郎考宗儒刑部員外郎君年十五適右監門衛大將
軍嘉州刺史仲企性專静寡言事舅姑勤孝温謙敬慎
族人稱之為皇太后所親愛歲時賜賚有加及疾日遣
中人存問國醫診視元祐三年十一月癸丑卒年三十
有四太后遣中使致奠厚賻其喪十男曰士鑈曰士慮
曰士焆曰士誃皆左班殿直曰士&KR0146;次未名餘皆幼亡
女八人其壻三班奉職田有嘉施求三女未嫁餘皆幼
亡孫男三人孫女三人皆幼九年二月已酉葬河南永
安縣銘曰
作嬪于宗帝母所親宜其室家子孫詵詵遐不眉夀早
世隕身
右監門衛大將軍貴州刺史妻永興縣君程氏
墓誌銘
君程氏開封人曾祖懷亮左藏庫副使祖勲父祥供備
庫副使歸宗室右監門衛大將軍貴州刺史令話事舅
姑循法度以禮自防安素樂儉不喜紛華教子日督程
課敦序夫黨勤勞中饋盡斥奩具置書史以助其夫之
學有古賢女儆戒相成之風元祐六年三月癸亥卒年
二十有九二男曰子傳三班奉職曰子僊三女長早夭
餘在室九年二月已酉葬河南永安縣銘曰
程伯休父宣王司武孌彼宗婦克永其緒敬戒夙夜配
古賢女
右監門衛大將軍妻仁和縣君曹氏墓誌銘
君曹氏京師人曾祖詡贈比部郎中祖同文贈朝奉郎
父評右奉議郎通判潁州君事父母孝性尚儉素好讀
儒者書作五七言詩百有餘篇人多誦之其筆札亦精
妙父嘗曰此女所配宜得賢君子年十八歸宗室右監
門衛大將軍仲孴濮安懿王之孫南康郡王之子夫婦
相敬如賓其夫前室之諸子愛之不異已出者無少不
均接内外親族以和莫不宜之元祐四年四月丁巳卒
年十有九二男曰士徂左班殿直曰士&KR0008;右班殿直四
女皆在室九年二月巳酉葬河南永安縣銘曰
曹出于周叔鐸始封遥遥後裔有嫁于宗方結其縭早
閟厥容
右侍禁墓誌銘
君諱士&KR1352;字子輿鎮江軍節度使兼中書令郇國公允
成之曾孫華州觀察使華隂侯宗鼎之孫奉國軍節度
使申國良僖公仲嬰之子母金華縣君陳氏繼曰長夀
縣君魏氏君事親以孝聞丱歲知學既長博通羣書善
屬文美風儀材武過人尤長于射御初賜名授右班殿
直遷左班請補外官監軍器庫門累遷右侍禁監西京
商税未赴元祐六年五月甲戌卒年二十有六娶曹氏
四男二人幼未名二人與二女皆早夭九年二月已酉
葬河南永安縣銘曰
男子之事禮樂射御詩美魯侯允有文武矯矯公子早
終令譽
右班殿直妻李氏墓誌銘
君李氏開封人五世祖昉相太宗曾祖昭述翰林侍讀
學士祖正卿贈朝議大夫父士彦朝奉郎母嘉興縣君
劉氏君夙喪父嘉興擇壻得其姊之子冀康孝王之雲
孫英州防禦使之子右班殿直子翔入見禁中賜霞帔
服君性淳和動有法則善書札通音律篤志于女功既
嫁以書札音律非婦事絶不復為專奉祭祀勤定省箴
纊紉縫未嘗不親動必聽于其夫無所敢專隨夫監驛
于邢州享年二十元祐八年九月已亥卒于官舍二男
皆幼九年二月已酉葬河南永安縣銘曰
李氏家法未墜素風捨彼繁聲專此婦功潔薦蘋藻公
侯之宫
右屯衛大將軍妻吉安縣君楊氏墓誌銘
君楊氏開封人曾祖全美贈太師中書令兼尚書令邢
國公祖崇勲贈太師中書令兼尚書令齊國公考宗識
贈左衛大將軍母福昌縣太君趙氏君幼端重容止有
法柔静寡言長適右屯衛大將軍仲參敬其夫如賓事
舅姑以孝聞屯衛早世君年始二十母憫其孀獨欲奪
志而嫁之君泣而不許母憐其節不強也自是屏簮珥
斥鉛華衣服無文采晨起掃一室薰潔誦佛書柔日必
齊素終老不厭穉兒未勝衣俾就學學晝誦夜講日課
稍怠必嚴顔色而訓之族人或曰夫人有子單子名係
屬籍設不使知道學富貴可坐致何苦效寒素家急禄
養耶君曰生子不可不教吾獨一兒尤當力學以榮其
身惰而愚非吾之志也族人乃服君有兄曰中孚有弟
曰中良皆早卒藳殯未葬福昌君以為憂君捐斥奩具
珠玉服玩以相其費餘以賙族人之貧者福昌君卒君
號慕每哭衂血不止既葬以哀毁感疾病革子孫環泣
囑其子曰吾見若成立瞑目無憾矣元祐五年十二月
癸丑卒年五十男二人長未名而卒次士侐右武衛大
將軍慶州刺史一女早亡孫男四人不器三班奉職不
習右班殿直不憂三班奉職次未名孫女四人長適右
班殿直寇彦若三人幼九年二月已酉葬于河南永安
縣屯衛之墓銘曰
衛母七子不安其室邦人刺之凱風是作宋有宗婦二
十[婺-矛+牙]居之死靡他義殉其夫始為節婦終為賢母千載
之後當式其墓
范太史集卷五十一
