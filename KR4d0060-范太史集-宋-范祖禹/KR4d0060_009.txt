范太史集卷九宋范祖禹撰
表
賀升許州為潁昌府并德音表(以下代王樂道侍讀)
伏覩某月日勅命升許州為潁昌府今月某日德音赦
潁昌府管内徒罪以下并蠲放秋税進士免解賜耆老
粟帛祭山川祠廟者太嶽舊封伊昔建旄之地黃圖近
輔惟時啓聖之基爰錫嘉名特開新府上奉祖宗之慶
俯慰臣民之心當扆顧懷寰區抃蹈臣竊以帝堯光宅
肇發於唐邦孝文纂承越從於代邸然未有邇王畿而
夾輔固宗子之維城遂升明兩之輝以久太平之運珍
圖大定景命有融考濬哲之勃興在冊書而絶擬恭惟
皇帝陛下大明出震盛德統天丕承五聖之休高視百
王之表惟英考御圖之始席仁皇累洽之期陛下天授
至神地居上嗣温文夙茂淵懿日躋於時特隆主器之
儀初被撫軍之寄疏封東土仗鉞南邦允當四海之宅
心奉答皇天之眷命旋膺帝典登踐儲闈歴數在躬謳
歌歸啓運屬離明之盛歲踰星紀之周命式九圍光被
四表乃眷興王之舊聿懷追孝之誠冠潁府之大名即
許昌之故號合為美稱用協休祥明命惟新鴻恩下霈
宥罪寬賦招亡禮神甄錄賢能優恤耆老神祗共喜動
植交歡況臣被遇青宫觀光朱邸潛躍之始攀附最先
仰麗澤之洊加與羣黎而同慶阻預稱觴之列徒傾就
日之誠榮幸之私倍萬倫等
謝傳宣撫問表
今月日入内内侍省内東頭供奉官某乙至西京伏蒙
聖慈以大行太皇太后山陵并祔葬事臣幹治悉已辦
集傳宣撫問并賜臣茶一銀合者先后在天方飭尊崇
之禮尸臣謹職特加撫諭之恩拜以受言感如挾纊恭
惟皇帝陛下德齊天地孝格神明銜罔極之深哀嚴送
終之大事瞻原陵而感慕知臣子之勤勞臨遣使軺俯
傳天問念違離之歲久憐衰朽之力殫載聽絲言如親
咫尺乃頒茗飲俾滌冥煩况臣早翊儲闈今司宫鑰夙
夜匪懈惟知勉效於公忠日月有明敢謂特迴於私照
益當盡瘁仰答見知
謝山陵禮畢表
今月十日慈聖光獻太皇太后山陵禮畢者雲收仙馭
從列祖之威神天作崇丘與厚坤而長久克終襄事幸
免瘝官伏以先后扶持保佑之功邦家永賴陛下報復
尊崇之志典禮極隆申詔有司恪共大事嗟上賓之遽
遠廹同軌之届期臣夙夜在公寝食俱廢猶懼不及豈
敢遑寧資羣吏之鳩功致多儀之肅給此蓋伏遇皇帝
陛下大孝格於天地至行感於神明遐邇一心中外畢
力靈祗幽贊先寝永寧曲全守土之臣俾逃曠職之咎
臣荷恩實厚居守方遥無任瞻天望聖激切屏營之至
祔葬禮畢謝表
今月十日濮安懿王二夫人祔葬禮畢者寝園祔卜真
宅言歸克成三板之封永閟六珈之服訖無曠失苟逭
譴訶臣竊以濮王二夫人福慶所基音容久翳未備葬
禮實軫聖情因展事於橋山俾制儀於藩國二役並作
庶功實繁廹先遠之届期幸烝徒之克集此蓋伏遇皇
帝陛下孝嚴宗廟敦睦懿親追遠以厚生民送終以當
大事禮儀悉備兆宅以安上承英考之聖靈永慰濮園
之泉壤惟庀司之官守免獲戾於簡書臣分職留都阻
覲宸闕無任瞻天望聖激切屏營之至
謝宣賜銀絹表
伏準宣命以臣修奉慈聖光獻太皇太后山陵了畢賜
臣銀一百五十兩絹一百五十疋者橋山展事曾無述
職之能宸扆頒恩猥被賞勞之典載自惟省深積靦慚
臣聞以庸制禄則下不覬覦先事後得則人無僥幸故
功大者其禮厚力勤者其報優授受靡虚勸沮斯在伏
自軒宫掩耀宸極纏哀四海遏音共奉宅憂之政萬邦
同軌恪承送往之儀而臣居守都畿典司陵寝固當上
體聖孝祗率官常竭臣子之至情奉邦國之大事庀徒
僅集卜兆克成皆上禀於睿謨實俯資於衆力凡居執
事敢憚服勤至於道路所經次舍之設唯懼不供之獲
罪豈謂有勞而可書錫外府之貢金加丘園之賁帛顧
兹忝冒深切兢惶此蓋伏遇皇帝陛下大孝格天至仁
育物使人不求其備序情而閔其勞上嚴聖后之喪内
盡神孫之志務從優厚以稱尊崇顧無補於涓埃亦預
霑於寵賚雖賞之寧僭曲存勸善之方而受以無功豈
逭伐檀之刺誓殫忠力仰答恩私
皇后賜絹謝皇帝表
雲軿遠降方展禮於因山星使俯臨遽頒恩於守土宫
庭之積私室是充祗受以還兢惶無措伏念臣典司筦
籥營奉陵園駿奔遠郊迎扈仙蹕屬母儀之届路修官
守以在公曾無供億之勞僅免曠瘝之責已荷内朝之
大庀復叨實篚之殊恩仰戴便蕃實為僥冒此蓋伏遇
皇帝陛下教先宫壼德御家邦禮尊奉於宗祧惠曲加
於臣子體乾坤之覆載品物不遺並日月以照臨光明
下濟推恩有自論報何階冀竭愚衷少酬鴻造
謝德音表
陵寝即安甫終於大事宗祧升祔肅奉於明禋孝惻宸
衷恩覃甸服詔音所被蠢類相歡恭惟皇帝陛下祗遹
詒謀布昭明德極奉終之盛禮廣立愛之慈仁眷言二
宅之郊爰及三城之壤陵土既復役車告休謂真馭之
所游意聖靈之降格哀矜庶獄悉緩於眚災甄序百工
特疇其勤績賜田租於農畝蠲屋粟於經塗開釋逋逃
之辜申嚴樵採之禁恩被動植德歆神人臣等分職留
都叨司陵邑恭陪營奉幸免曠瘝已蒙寬宥於簡書更
獲究宣於睿澤感抃踊躍倍百常情
慰蜀國長公主薨表
臣某言得進奏院状報今月十七日蜀國長公主薨謝
輟朝五日者主第纏哀天支掩秀訃傳中夏慘結輿情
伏以故蜀國長公主柔静宜家肅雍成德鍾先朝之至
愛有賢女之令聞姆教弗煩化風自遠早築王姬之館
大開蜀土之封宜茂享於修齡永增徽於寶萼而穠華
蚤落眩藥無瘳倏為降渚之游遽終歸妹之祉恭惟皇
帝陛下念深同氣愛本篤親趣駕臨喪驚復衣之不返
廢朝出令極卹典以追榮况宗祧之升祔猶新昭寝之
哀思未遠重此悲惻撓夫睿神伏願推理於難諶割情
於無益上釋慈闈之悼念俯安羣下之憂惶臣掌鑰留
都違顔法坐莫由慰覲徒切悃誠
賀明堂禮畢表
饗帝報功極聖人之能事配天嚴考舉有國之盛容熙
典備成鴻恩誕布聲名所暨抃蹈攸同恭惟皇帝陛下
神智在躬至仁守位法陶唐之稽古專講於舊章放帝
嚳之執中丕冒於羣品荷三靈之眷命因四表之歡心
練日季秋戒期百執齋宫蠖濩儲精意以致虔清廟顯
嚴展孝思而入祼然後御六龍而旋軫躋五室以交神
黍稷馨香式昭於明德金石擊拊備薦於和聲辟公顯
相以在庭侯衛駿奔而率職靈心昭格景貺洊臻發大
號於中天均洪休於率土巽風鼓舞兊澤豐融凡在萌
生率同茂遂臣幸班持槖阻預侍祠守籥留都病嘆周
南之滯受釐宣室何階前席之榮
謝傳宣撫問賜藥差醫官表
今月一日某官某乙至西京伏蒙聖慈特賜傳宣撫問
并賜臣湯藥一銀合仍差醫官某乙看醫臣所患者王
人俯降天語遥臨頒藥品之良俾蠲除於積疢詔醫師
之屬就診療於微軀九死之餘再生可望祗荷憫卹伏
切兢惶伏念臣自領留都實殫拙力顧久尸於爵禄冀
少效於涓埃唯成周分正之郊素稱多事屬先后因山
之禮仰廹嚴期夙夜在公寝食俱廢唯知竭節且昧養
生甫及暮春已動累年之病苦載離炎暑復加百體之
尫羸寒熱交争於肺腸瘡痏外毒於肌革精魄飛越蓋
積勞而損神視息眇緜嗟鮮食而伏枕藥餌苦口極眩
瞑而弗瘳疾痛呼天廹困窮而反本輒傾血懇仰籲宸
閽豈謂皇帝陛下曲記舊臣特迴睿眷恩深覆育軫父
母唯疾之憂德過生成念犬馬至微之命遠馳星使傳
諭堯言仍分御劑之珍更委國醫之妙慈仁俯被沈瘵
復蘇顧兹望外之所加豈盡生涯之可報臣謹當專精
飲藥委命就醫儻肉骨以生存誓沒身而酬補
辭觀文殿學士正議大夫表
恩惟求舊賞乃及私聞命若驚撫躬無措伏念臣本由
孤進仰會先朝徧躋臺閣之榮詎有謀猷之補徒以樸
忠少與狷直自將當陛下潛躍之初首東朝翊護之選
回淵講學最承訪逮之私内寝問安日奉温恭之德寖
叨誤寵進履亨衢掌右掖之贊書奉西清之密議旋升
内閣之直出領全秦之師屬景命之有開方儲闈之肇
建亟膺嚴召俾預下僚遽承英馭之賓天幸會飛龍之
撫運擢居憲府曾無報稱之能斥守輔藩曲荷保全之
力越從舊許入領大農復違去於邇顔尚保釐於西洛
守符屢易報政蔑聞俄得請於別臺幸即安於私館衰
遲晩節蹭蹬十年已絶望於榮塗唯繫心於魏闕間自
淮陽之卧再司鼎邑之繁疲力已殫頽齡浸逼養生素
拙多病日侵既歴三時僅存餘喘曠瘝斯久隕越是虞
方哀籲於宸閽丐生還於里舍忽奉自天之命特加躐
等之恩載自揣循實為僥冒伏望皇帝陛下至明日照
洪造天垂延登俊髦慎假名器聽輟出綸之命俾安據
蒺之憂况當陛下旰食九重勵精百度憲章前古董正
治官曷可無功而進階豈容越次而受職輿情共駭自
訟何安重念臣疾疢未瘳醫療方切實懼滿盈之咎敢
饕寵數之榮高位疾顛昔賢明戒由衷之請報可是期
謝觀文殿學士正議大夫表
渙汗難收絲言俯諭末容懇避徒積兢惶恭惟先朝經
始内殿聚典學之古訓延備問之宗儒擇人甚囏其職
多闕必踐二府乃居此官未有夐越等夷輒假名器上
聖有作百度惟新稽古建官任人立政始定大夫之位
以易貳卿之聯諒惟考績之明乃預升階之典如臣者
識非慮遠學不知方歴事三朝叨塵二禁震闈調護慚
無羽翼之能甸服蕃宣屢被股肱之寄素甘多疾久去
近班荷大德之包容嗟微生之屯阨自膺睿旨再領留
都甫及周星半居病告危衷備列委照曲臨蒙降侍醫
俯救殘喘荐被出綸之命併加躐等之恩内揆無功敢
當誤賞雖露章之甚苦終賜禮之靡俞祗服寵榮實踰
涯分此蓋伏遇皇帝陛下布昭明德保宥羣生承英考
之烈光御寰區之泰定謂啓封之地已優復於黔黎賜
履之邦亦惠霑於動植追惟潛躍之始猶錄攀附之勤
因宗祀之休成霈鴻禧而普被方敘勞於庶尹亟興念
於遺簮推潁邸之餘恩記儲宫之舊物力排羣議深簡
聖衷將特示於寵私故靡循於功次臣敢不益親醫藥
強整筋骸冀畢桑榆少酬塵霧
謝加開府判大名表(以下代韓康公)
進階極品易鎮别都懇避莫遑冒榮有靦伏念臣才非
經濟識昧幾深兩塵鼎鉉之司累玷節旄之寵頃從詞
館起涖洛師廹神考之遺弓奉裕園之復土遽被中天
之命再叨朔部之行肆覲闕庭仰祈旒扆冀遂乞身之
請靡收渙汗之恩顧殘槁以何堪豈勤勞之敢憚勉祗
成命深積愧懷矧乃相印聯華天倫並列逢辰之幸曠
古莫儔此蓋伏遇皇帝陛下濬哲統天至仁浹物責成
羣后分治九圍圖任舊人特舉懋官之典奄受北國俾
修述職之勤誓竭疲駑仰酬覆育
謝太皇太后表
禮均三事寵冠文階節制諸軍任隆藩閫伏念臣早緣
末學進齒近班被遇累朝歴年四紀雖樸忠之自竭無
嘉績之可書夙聞知止之風屢有告歸之請邇者對揚
宸陛親奉德音叠貢需章特紆使節懼頻煩於睿旨敢
確守於私誠終叨將相之榮尚被腹心之寄顧循朽質
深切汗顔此蓋伏遇太皇太后陛下保宥羣生照臨萬
國眷求舊物宣布上仁錫以龍光兹及臣工之品倚之
屏翰特嚴宫鑰之司唯誓麋捐以圖報稱
辭免恩命表
恩唯厚下曷可誤加賞異及勞豈容虚受伏念臣早塵
上宰出守别都愴神馭之賓天屬橋山之卜壤八荒同
軌極喪考之深哀七月戒期嚴送終之大事而臣典司
陵邑申畫畿封暨復土之克成乃居官之所職惟虞獲
戾敢謂書勞上簡聖衷誕宣庭告進陪多賦衍食真封
懔如蹈涉於冰淵敢避瀆煩於旒扆伏望皇帝陛下特
迴宸聽深亮愚誠亟收出綍之恩俾逭伐檀之刺恭祈
報可詎敢飾詞
上太皇太后表
明綸薦降寵數併加義所當辭情難冒處臣向以典司
宫鑰修奉寝園竭臣子之至情嚴邦國之大恤實惟官
守非曰事功而况萬國會同百執奔走共奉因山之禮
豈繄守土之勤麗澤天垂明庭辰告益疏井賦增食爰
田夫何送往之微勞乃預報功之懋典伏望太皇太后
陛下曲迴睿聽深軫淵衷輟成命於已行慎褒章之或
過俾安愚分庶協公言
再免恩命表
記功惟厚祗寵靡遑恭布危誠未奉俞旨臣竊以慎終
追遠以敦教義之風送往事居當竭公忠之力臣備位
藩鎮服勞國家何足言功乃蒙推賞伏望皇帝陛下慎
司名器深察肺肝特寝過恩免貽公議
上太皇太后表
宸暉下濟睿澤曲加敢避瀆煩必期俞允臣竊以命書
之寵井賦之封表疏爵之隆恩繫馭臣之大柄非其分
義雖一介以難加苟有勲勞則萬鍾而可受臣職當居
守禮在奉終乃事國之所宜顧何顔而冒處伏望太皇
太后陛下俾人浮食慎賞罔功深矜悃愊之誠特輟褒
優之命
謝表
因山制禮奉神考之真游復土書勞錫尸臣之壤賦弗
容懇避唯切兢榮伏念臣席寵累朝受恩奕世義均休
戚任處蕃宣方聖宁之宅憂當臣工之走職共襄大事
咸底庶功惟殫夙夜之勤敢期日月之照此蓋伏遇皇
帝陛下奉先思孝守位以仁眷惟西屏之臣實司同軌
之會爰加懋賞特越常倫益圖報國之忠仰答念功之
賜
謝太皇太后表
命出告庭恩加守土懇辭弗獲祗受尤慚伏念臣傾蒞
别都奄承遺訓方切上賓之痛已驚先遠之臨祗率羣
司克集大事而况中外咸獻其力遐邇各致其誠豈臣
獨勞膺此異數此蓋伏遇太皇太后陛下穆清垂照睿
哲宣慈知臣子之服勤重原陵之送往贊書示寵率土
知仁誓竭精忠仰酬鴻施
北京謝上表
分正成周獲辭宫鑰偃藩全魏復總兵符祗荷寵光伏
增震悸伏念臣久塵近列仰際先朝委秉洪鈞再司上
宰一違鼎鉉累建節旄引年則過於從心報國唯知於
盡力頃從西洛入覲邇顔歴陳匪石之誠願遂歸田之
請叠膺睿旨莫奉俞音終叨衮鉞之榮重被翰垣之寄
此蓋伏遇皇帝陛下仁如天覆明與日升方庶政之始
初飭羣工而勵翼深簡股肱之舊曲加體貌之隆乃登
進於文階俾殿臨於巨屏臣敢不上體至眷乃心本朝
虔修述職之勤勉企壯猷之效誓堅晩節仰答鴻私
謝太皇太后表
保釐洛宅曾無分正之勤偃息魏藩更委居留之重方
臨舊部祗荷渥恩伏念臣被遇累朝歴年四紀秉鈞宰
席再塵上衮之司授鉞齋壇荐忝元戎之寄唯樸忠而
許國無敏智以過人顧廹殘年久司厚禄未遂乞身之
請復膺渙汗之恩此蓋伏遇太皇太后陛下懋建大功
敷求至治仁惟圖舊道在宣慈眷朔野之奥區為浚都
之巨屏洪流蕩析生齒墊昏郛郭阽危耕桑失隸責老
臣之綏輯分聖宁之憂勤特加三事之宜俾修連帥之
職臣敢不恪恭夙夜強勉事為庶圖毫髮之功上答乾
坤之施
范太史集卷九
