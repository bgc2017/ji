范太史集卷二十一宋范祖禹撰
奏議
再封還觧鹽置使狀(元祐六年七月二十七日)
準中書省關差官專充制置觧鹽使錄黃三省同
奉聖旨依前降指揮行下者
右臣竊以置官不如議法議法不如擇人法者人之所
為也官者法之所行也故事之利害擇人為先苟不得
人雖有良法亦無所施或反為害雖改置官司無益也
仁宗時范祥獻鹽法慶歴四年遣祥與陜西轉運使議
其事至八年乃以祥為提點刑獄使推行之言者争以
為不便皇祐二年遣包拯往視之還言便三年又召祥
與三司官議乃擢祥轉運使至和中罷至嘉祐三年張
方平包拯請復用祥乃以為制置使自初獻議至此十
五年方委以總領其慎重如此之至也蓋祥有已試之
效故不使兼他職以盡其能此乃先得其人而設官也
自祥卒後皆轉運使副兼之熙寧二年以觧鹽判官李
師錫為轉運判官自此不除觧鹽判官以永興軍通判
兼之今朝廷以轉運司職務不專有害鈔法故欲專置
使臣不知鈔法有害是人壊之邪是法壊邪若人壊之
也則當懲治其人其人不可别擇任人而已若法壊也
則當講求范祥之法修復之而巳臣謹案國史祥之鹽
法後人不能易小有增損人輒不便今不考究其法而
改置官司官司雖改而法弊猶存則與不改何異若去
其法弊而又得人則雖在轉運司亦可也若轉運司侵
奪鹽利則重其法禁誰敢違之豈必改易官司哉祖宗
時或以提轉兼領或專置使或置判官皆有故事但自
嘉祐八年以後不專置使今一旦復之先有勞費故不
可不慎重臣竊觀前世承平治道無不簡易而清静唯
是唐明皇天寶亂政廣置使名利出百孔朝廷近年增
置官司稍多亦不久而罷今若增監司一員以主之猶
愈扵别置使之煩臣前奏已言之矣閔子騫曰仍舊貫
如之何何必改作孔子貴其言蓋為治者不尚煩也諸
葛亮偏霸之相猶出教曰事有不至至扵十返來相啓
告今兹之舉臣之愚見竊謂未安伏望聖慈更賜詳酌
謹再具封還伏候勅旨
貼黃檢會李師錫以前不見曾除判官蓋判官亦
不常置
貼黃竊謂觧鹽一司事務必不多故祖宗朝置使
時少不置時多自轉運司兼領巳數十年不聞闕
事今别置一使則事權不可輕小必與提轉略均
乃可以統攝州縣所主者止是觧鹽一事鈔法利
害又未必繫此故臣以為先有勞費
封還納后儀制狀(八月四日)
準中書省錄黃三省樞密院奏臣僚議到納后六
禮文字今同共看詳擬定逐項合行儀制
五禮命使
今欲以都亭驛權為皇后行第
發冊命使
其日皇帝服通天冠絳紗袍御文德殿
奉迎命使
皇帝臨軒與册禮使副同日遣皇后入内
皇帝服通天冠絳紗袍御福寧殿
右臣竊以都亭驛常為遼使館舍今納皇后以母天下
而先居之扵遼使之館恐非所以觀示四方為正始之
道也臣愚欲乞詳酌以舊尚書省權為行第又發册奉
迎命使及皇后入内皇帝皆服通天冠絳紗袍臣謹案
古昏禮用冕服無他服之文通天冠絳紗袍本以代古
皮弁之服唐開元禮國朝開寶通禮亦皆服袞冕今發
册與奉迎同日將以為天地宗廟社稷之主繼先聖之
後其可以不致隆乎伏請皇帝臨軒發册命使奉迎及
皇后入内並服袞冕以重大昏之禮伏望聖慈更下三
省樞密院參酌庶扵國體為便合扵先王經禮之意所
有錄黃未敢行下謹具封還伏候勅旨
貼黃議者或謂昨來發太皇太后册寶止服通天
冠絳紗袍今納皇后服冕有踰尊之嫌臣謹案冕
服祭服也弁服齋服也故南郊致齋服通天冠綘
紗袍祭之日乃服袞冕冕服所以交神非所以事
親也昏禮將以為天地宗廟社稷之主有鬼神隂
陽之義故服祭服與事親之禮不同即無踰尊之
嫌臣與鄧温伯等議狀已備論之今服通天冠絳
紗袍扵禮無所據臣竊惜聖朝講明一代大典而
扵先王之禮無據則未足為法也伏乞更賜詳酌
乞進帝學劄子(十四日)
臣以史職侍經筵嘗采集前世帝王學問及記國朝祖
宗講讀故事為書八卷名曰帝學可以上助睿覽今已
繕寫畢伏望聖慈許令進入取進止
進帝學劄子
臣先奏撰成帝學一書今奉御寶批進入其書八卷共
八册為一幞謹具上進
申門下省乞罷瀘州置梓䕫路鈐轄司狀(十八日)
準樞密院錄白皇城使果州刺史梓䕫路鈐轄管
勾瀘南沿邊安撫司兼知瀘州張克明元祐三年
十二月二十七日再任巳過滿近差下王克平未
曾赴任左藏庫使成都府利州路鈐轄王惟純八
月十四日奉聖旨就差王惟純充梓䕫路鈐轄管
勾瀘南安撫司公事兼知瀘州替張克明過滿闕
右某檢會梓䕫路鈐轄元置在遂州元豐中因蠻賊乞
弟作過用兵討捕初移鈐轄司扵資州又移扵瀘州皆
取一時應副近便即非經久之制後來蠻事寧息因仍
至今不改伏詳祖宗時置鈐轄司扵遂州本以形勢控
制兩川非專為戎瀘邊事而梓䕫路鈐轄司轉運使亦
得通管與成都府利州路鈐轄不同自瀘州置鈐轄司
以來以兩路兵權付一武臣沿邊支郡反節制數十州
末大本小邊州偏重事理不順且以西北言之如高陽
之䧺州定州之安肅軍渭州之鎮戎軍慶州之環州皆
帥府在内邊州在外今瀘州扵東川路若比䧺州安肅
鎮戎環州亦須隸屬帥府豈可令一武臣專制更無同
領之人況戎瀘邊事至小豈得與西北同日而語哉并
檢會元祐元年十一月因臣僚上言乞依舊移鈐轄司
在遂州朝廷下梓䕫路鈐轄司與梓州路轉運等司同
相度轉運提刑司尋具相度梓䕫路鈐轄司依舊移歸
遂州委是經久利便樞密院奉聖旨令鈐轄司且依舊
在瀘州更候三五年邊事一向定貼奏取指揮自降聖
旨將及六年更無邊事已是一向定貼今因張克明交
替欲乞檢會前降指揮其新差官更不令帶梓䕫路鈐
轄如瀘州須留兵屯守止存留沿邊安撫一司其梓䕫
路鈐轄依舊移歸遂州措置事件並依祖宗時故事所
貴西南久遠安便謹具申門下省伏乞詳酌施行伏候
指揮
乞復邇英閣記注劄子(二十一日經筵官同入)
臣等伏見景祐三年因崇政殿說書賈昌朝奏請詔修
邇英延義二閣記注今陛下嚮學稽古間日一御經筵
雖史官在前言動必記然講讀之事未有專一纂錄臣
等欲乞復修邇英閣記注如仁宗朝故事取進止
奏乞罷瀘州梓䕫路鈐轄司狀(二十六日)
右臣近準樞密院錄白梓䕫路鈐轄管勾瀘南沿邊安
撫司兼知瀘州張克明再任過滿奉聖旨就差成都府
利州路鈐轄王惟純替張克明臣檢會梓䕫路鈐轄原
置在遂州元豐中因蠻賊作過用兵討捕初移鈐轄司
扵資州又移扵瀘州後來邊事寧息當却移歸遂州并
檢會元祐元年十一月先降聖旨更候三五年邊事一
向定貼奏取指揮今已六年合檢舉取旨遂具狀申門
下省乞詳酌施行并錄白送樞密院續準樞密院批所
差王惟純等巳得聖旨所有移瀘州鈐轄司歸遂州見
别具契勘施行臣伏見河北陜西唯是安撫經略司專
委帥臣至扵馬步軍都總管即有副總管成都府利州
兩路鈐轄亦有兩鈐轄為之副貳今梓䕫路鈐轄及沿
邊安撫兩司專委一武臣既不隸屬帥府又無别官同
領當用兵之際或有從權扵無事之時則為偏重伏詳
祖宗朝置鈐轄司扵遂州蓋以西南遠方外接蠻夷内
則戍兵客土相雜或姦人窺伺大盗竊發淳化咸平中
蓋嘗如此是故兩川各置兵馬鈐轄司鎮守互相牽制
夷事緩急照應遠近適中并檢會梓䕫路鈐轄司舊制
揀選蠻馬編配罪人並與轉運司同管勾唯是戎瀘夷
事則引用皇祐四年樞密院劄子令轉運司相度事牒
赴鈐轄將兵討除外應干軍馬事件鈐轄司一面行遣
措置至熙寧七年察訪熊本奏請應干戎瀘夷事並要
梓州路轉運司梓䕫鈐轄司同管勾竊詳先朝制置梓
䕫路鈐轄與成都府利州路不同東川既非帥府而鈐
轄須在遂州故稍輕其權任主者不一今以瀘州節制
兩路以一武臣專領兩司諸路邊州未有此比況瀘南
蠻賊作過本因羅苟夷争不償骨價事至細微都監王
宣恥不預打誓遂出兵與乞弟接戰邀功以至敗沒朝
廷用兵誅討兩川為之騷然自林廣蕩平巢穴諸夷畏
懾一向安貼梓䕫鈐轄理當復舊欲乞檢會元祐元年
十一月先降聖旨早行措置所有轉運司通管或依皇
祐舊法或從熙寧近制乞朝廷更賜詳酌其瀘州止存
留沿邊安撫一司梓州路轉運司官須常置使副一員
遂州知州選差及任滿升擢並如祖宗朝故事所貴兵
權不輕付與西南久遠安便乞下三省樞密院并檢會
前後臣僚所奏及臣前狀施行謹錄奏聞
貼黃臣竊聞瀘州自置鈐轄司以來官員使臣酬
奬供給例加優厚武臣知州素無綱紀是以彼州
官吏唯恐鈐轄司復歸遂州檢會元祐元年朝廷
已下梓䕫路鈐轄司與梓州路轉運司同相度轉
運提刑司尋具相度鈐轄司依舊移歸遂州委是
經久利便臣竊謂事理明白無疑欲乞更不再下
本路相度只從朝廷措置若瀘州存留沿邊安撫
一司令隸屬鈐轄司又不减戍兵亦足以防遏夷
寇不為無備
封還差道士陳景元校道書事狀(閏八月八日)
準中書省錄黃節文秘書監王欽臣等乞差真靖
太師陳景元校黃本道書每月支錢五貫文三省
同奉聖旨令秘書省具道書目錄付陳景元據目
錄扵道蔵取索先校定成本供秘書省委本省官
對校餘依所申者
右臣竊惟祖宗置三館秘閣以待天下賢材公卿侍從
皆由此出不專為聚書設校理校勘之職亦非專為校
書也六經之書不可不尊孔氏之道不可不明至扵諸
子百家神仙道釋蓋以備篇籍廣異聞以示藏書之富
無所不有本非有益扵治道也嘉祐中增置編校之官
繕寫黃本自此書籍益廣充牣四館朽蠧相仍居其中
者固未能周覽而徧校也今又使道士陳景元校道書
臣愚竊所未諭議者必曰漢成帝時劉向校經傳諸子
詩賦步兵校尉任宏校兵書太史令尹咸校數術侍醫
李柱國校方技今使道士枝道書亦其比也臣竊以為
不然漢之時以竹簡寫書在天下者至少非秘府不能
備非如後世以紙傳寫流布天下所在皆有也劉向總
校羣書非一人之力所能獨了故又用任宏等三人然
兵書數術方技皆為有用非異端之學也任宏等亦非
異教之人也今館閣羣聚天下賢才宜有殫見洽聞之
士博極羣書乃使陳景元先取道藏之書校定成本供
秘書省委本省官對校皆取正扵景元不亦輕朝廷之
體羞當世之士乎又道書除老子莊列已立扵學宫其
餘多虛誕不經儒者所不道天下名山宫觀自有道藏
館閣所藏唯備數可矣不必使方外之士讎校以崇長
異學也漢武帝時董仲舒對策以為諸不在六藝之科
孔子之術者皆絶其道勿使並進武帝感其言遂罷黜
百家表章六經今館閣之書下至稗官小說街談巷語
道聽塗說之所造者無所不有既使景元校道書則他
日僧校釋書醫官校醫書隂陽卜相之人校技術其餘
各委本色皆可用此為例豈祖宗設館閣之意哉夫聖
王作事必防其微命出扵上不可不慎昔熙寧中王韶
開拓熙河王安石使其門僧智緣隨韶誘說木征時人
號為安撫大師今館職之外巳置校黃本官又扵黃本
之外有校書道士天下之人必謂之編校大師事雖至
微實損國體其秘書省所請乞更不施行謹具封還伏
候勅旨
論宋用臣叙官狀
準中書省錄黃三省同奉聖旨宋用臣叙遥郡刺
史者
右臣竊以宋用臣變亂溝洫開掘縱横欺㒺朝廷錐刀
聚斂凡所建置莫非害民大興土木無時休息乂以饋
遺交通執政陛下嗣位纔及旬月用臣所領一切停罷
京城之人無不歡呼鼓舞用臣所用縣官財物有司終
不能詰其多少之數隱盗出沒皆不可知此乃國之大
賊民之大蠧所宜流竄遐荒以謝萬姓陛下初政止用
寬典特從降黜已移宫觀使之安便今叙復遥郡刺史
則團練防禦使將來皆以歲月次第還之何以懲戒姦
宄之人伏望聖慈原其罪惡情理難恕永不收叙所有
錄黃謹具封還伏候勅旨
貼黃臣謹案唐德宗之末用宗室嗣道王李實為
京兆尹聚斂刻剥順宗即位不踰月貶通州長史
市人争懷瓦礫欲擊之後以赦令内移死扵虢州
不聞復官今用臣何人貶黜數年復領遥郡恐失
中外所望
舉監察御史狀(二十七日)
準尚書省劄子奉聖旨令給事中舉監察御史貳
員聞奏者
右臣等伏見秘書省校書郎楊國寶京西路轉運判官
朱勃皆有文學履行操守堅正今保舉各勘充監察御
史任使若不如所舉臣等甘伏朝典
薦章元弼劄子(十月)
臣伏見前虢州知錄事參軍章元弼學問該洽詞章富
贍自元祐三年舉賢良方正召試以丁憂不赴昨蒙特
召又以病不克試為人清苦專意扵學伏望聖慈特除
元弼太學或諸州教授一官不唯表率士人亦使元弼
因得為學成就其才以待任使取進止
范太史集卷二十一
