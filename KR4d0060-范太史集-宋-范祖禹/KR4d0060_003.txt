范太史集卷三宋范祖禹撰
詩
和張芸叟左司被賜資治通鑑
六世承平有史臣(班固稱六世史臣謂司馬遷)紬書東洛布成均網
羅遺佚三千載採擷精華十九春天作冠篇墳典大上
思稽古憲章新烏臺御史辭讐校頭白空餘汗簡人(芸叟)
(同校定以執憲先罷)
送鄭閎中待制提舉洞霄宫
成均祭酒出儲胥嘆息東門祖二疏顧我言非韓吏部
多公節似孔尚書諸生共惜陽城去三徑重開蒋詡居
琳館遥瞻霄漢外秋風一鶴上空虛
和吕原明上清宫落成
炎歷儲祥億萬年宫成四海共熙然玉虚真境朝羣帝
金闕泠風下列仙初日翠華来照耀半天碧瓦欲飛騫
已瞻聖孝勤三殿(有司定儀本命殿遣官分獻是日有旨親獻三本命殿)更寫歡
聲入五絃
送李邠州
文昌冠劒輟名卿書殿丹青得老成曉日旌旗熊虎動
秋郊組練雪霜明邠郊風教農桑國秦帝山河屏翰城
竹馬兒童應借問使君攬轡舊澄清
和門下相公從駕視學
堯天雲漢炳文章親學嚴師款上庠萬乘及門先降輦
諸生望日儼成行三雍盛典遵前訓千古元龜鍳逸王
儒服觀光真幸會為容深愧魯高堂
興龍節傳法院譯經御筵
誕聖千年日祈祥億劫尊祕言翻貝葉勝事集祗園寳
蓋天香住銀璫詔語温曾無了義學空愧酌堯樽
送文周翰出守陜郊
維師謝公衮稷契仰高躅公子睠庭闈西郊作侯牧飄
颻丹穴鳳燦爛文昌宿雅望冠朝端妙年分陜服綵衣
照洛水紅旆驅崤谷荆山連太華翠氣堆羣玉長河從
天来㢠斡卷坤軸東奔觸砥柱北向摧平陸壯哉山河
固屛翰神明隩秦人亦勞止生氣日已蹙兵戈困瘡痍
賦斂苦敲朴使君得召父庶可飽饘粥耕桑徧南畆禮
義興比屋門前長安道日夕擊征轂念昔西徂東經過
厭結束爾来卧巖谷十載歸天禄猶如閉樊籠恨未隨
鴻鵠隠几思故山側身望喬木何時拂塵衣假道西走
蜀駐馬問甘棠歌謠聽淳俗
守歲
歲逐更籌盡春隨斗柄廻和風先傍柳薄雪暗驚梅坐
對燈花結歡吹酒蟻開莫嗟華髮短且喜一年来
和吕子進元夕
何處元宵好天街第一坊九重金闕外萬夀綵山旁扈
蹕凝祥島(十四日)迎鑾資善堂(十五日)帝城燈火滿歸坐若
禪房
原明官閒以余兼職良苦作詩見勞次韻二首
忘言象外已無求應物環中自不憂匠石旁觀傷手斲
尚應皮裏有陽秋(右原明)
野性從来麋鹿遊強加冠服秪為憂何時放出樊籠去
定似飛鴻上九秋(右言志)
送秦主簿赴仁和
我思適吳越懷古意如何太伯振高風仲雍揚清波緒
餘有季子飢食玉山禾山水發竒秀古来英俊多秦君
淮海彦文鋒雄太阿早依蘇揚州匠手為礲磨光芒侵
星斗氣象奔江河青衫拾科第試邑佐絃歌春水生南
國扁舟浮綠羅方將剖蚌璞焜燿隨與和我病久廢詩
緬思眄庭柯徬徨戀紫闥歲月屢蹉跎看君登朝廷奏
頌助猗那為我謝蘇公先歸待江沱
和錢穆父尚書蒋潁叔侍郎從駕景靈宫二首
紫嵩清洛映重闉(紫嵩清洛西都二館)舊隠荒蕪白髮新麋鹿未
能馴野性鸞凰何敢望前塵分班拜舞趨文陛扈蹕賡
歌紀慶辰共助成王朝太室慙非史佚奉明禋
寝廟威神挾正元(天興殿左右門名曰正元)初晨天仗下端門寒生
碧瓦氣䓤鬱日麗琱輿景晏温霜露感時知世遠星辰
拱極見君尊自憐多病思歸客唯有山川役夢魂
子瞻尚書惠㴠星硯月石風林屏作歌以送之
賦十二韻以謝
端溪千仞㴠明星虢山木古藏隂靈蘇公贈我此二寳
使我坐卧瞻雲屏我觀天地間有物皆流形或從清空
入幽谷中夜隕石翻階蓂齊諧志怪不能狀欲說但恐
同優伶公遊浙江探禹穴長嘯宇宙臨滄溟手攀天河
弄星月醉落大筆還微醒故分星月入我室光照窗戶
風生庭長林偃絶壁晚色寒青冥似聞洪濤卷萬木直
榦不折當風霆玄雲欲落雪夜久孤燈熒報贈愧無青
玉案苦吟徒使鬼神聽
送蒋潁叔赴熙州
詩書謀帥得豪英去擁洮河十萬兵舒卷風雲為號令
笑談樽爼是功名胡塵不近彈筝峽漢月長懸細柳營
莫謂安邊無上策農桑千里見昇平
和王都尉押高麗人燕射北園
天上星弧日射狼副車衣袂得餘香朔雲曾落雙鵰羽
遼海將歸萬里航酒灔堯觴賓已醉春廻漢苑漏初長
何郎拜舞恩波渥花簇金鞍道路光
謝子瞻尚書惠墨端溪硯二首
禹平洪流錫玄圭班于羣神朝會稽遼東飛煙過滄海
徂徠古氣臨天齊丹砂化出黃金鼎雄麝焚身何噬臍
魚膠清堅豈易致燕支山北隨佩觿雙龍蛇蟠戲缺月
吳軍破甲光水犀黑雲如輪起端溪揮灑倏忽奔鯨鯢
先生海内文章伯窮年蒿目憂黔黎玉堂新製自心巧
想見星象躔寳奎落毫無脛走珠玉雨雹霽止垂虹蜺
陋儒窮經脣欲腐石室汗簡空沈迷眼昏畫紙僅成字
何異月闇投玻瓈唯當藏作篋中寳併荷蓑笠歸鋤犂
右墨
端溪清冥幾千尺玄潭噴雲嘘紫石層空飛溜瀉珠璣
大古隂崖摧霹靂翦裁巖屏作風字琢磨水鏡成月魄
似聞松上颼颼聲一洗塵埃傾七澤先生每思窮禹穴
東叱天吳掛帆席山祗水若獻幽寳贈我不啻千金璧
玉堂金井汲寒泉坐視青天浸虚碧豈知来從海嶠外
鳥道穿雲下絶壁嗟我本是山中人慙無詞藻對卿客
鄉人子雲思竒苦終老漢庭長執戟至今舊宅有墨池
何怪著書玄尚白行當提攜返敝廬更廣牢愁弔遺迹
右端溪硯
初到玉堂
舊廬風雨暗柴荆丘壑元無紱冕情一紀周南陪太史
八年書殿厠桓榮陳編豈待傷麟止藻思那能倚馬成
空愧朱衣華髮吏玉堂三世見題名(院有老吏嘗引接叔祖忠文公叔父)
(資政今又引接入院)
翰林寓直
雨冷絺衣初覺單清秋寓直玉堂寒濛濛宿霧昏鳷鵲
獵獵光風轉蕙蘭蘚積書筠塵不落雲生硯水墨無乾
十年曾向伊川卧長憶閒中夢寐安
夜直聞御溝聲
銀河秋瀉月明中雲卷風吹下碧空終夕玉堂魂夢冷
蜀江聲繞水晶宫
送陳元輿侍御赴廬江
憶昔仁皇憑玉几延和春晝神龍起赭袍黃&KR0987;放諸生
却下紅簾半天裏君為第二驚衆人愧我非才居後塵
題名桂籍皆年少有似鶴鴻毛羽新爾来四朝三十載
相逢何怪容顔改昭陵拱木鬱參天麟閣名臣幾人在
侍從同登白玉除每思夙昔夢華胥君今出作八州牧
千里旌旗引舳艫淮陽卧治豈當久宣室夜召終非疎
下車先表崔節婦助我汗簡成新書(包孝肅公崔節婦居廬江)
八月十一日夜玉堂對月
銀雲櫛櫛王堂明奩鏡初開六合驚天卷纖毫光不隔
風收萬籟夜無聲蓬萊想像皆雲氣宫殿虚無盡水精
一夕夢飛雙劒外已疑身到雪山清
送七主簿赴龍水
山行水逶迤鬱屈如盤龍緣谿夾修竹被嶺多長松懸
門倚巖石終日對青峰初仕昔為宰讀書過三冬忘機
狎鷗鳥勸稼親老農訟庭可羅雀銅印蒼蘚封爾来三
十年夢想幽人蹤風塵京洛間邑子或相逢晩歲上玉
堂天門深九重緬思寒潭碧一洗我心胸送子西南歸
恨無羽翼從為我謝邦人今愧白髮容
和子瞻尚書儀曹北軒種栝
蘇公滄洲趣日夕懷山隂公堂植珍木寄夢天姥岑亭
亭碧玉榦氣象俯喬林雷霆已難拔霜雪何敢侵蒼皮
卷鱗甲細葉抽鋒鍼稍出珊瑚枝中含笙磬音鸞鳳待
棲息詎肯容凡禽西風蕩積雨畏日方流金潭潭宗伯
府窈窕巖谷深北窗卧羲皇笑語合朋簮蒼生望安石
出處本無心萬象入毫端四溟納胸襟文房爼豆列武
庫矛戟森甘棠愛召伯勿使螻蟻尋世俗多貴遠豈知
古猶今他年老東山應記梁父吟
吏部彭侍郎召會馮少師園亭即席賦詩
門生猶記鑿龍登載酒東堂命友朋終日清談陪几杖
赤松况是坐禪僧
多病
多病心牢落驚秋髩颯然風乾桐葉地雨冷菊花天舊
隠荒江漢新居俯澗瀍西都長夢想何日賦歸田(成都西都)
(也)
九日寄諸弟
白髮宜新酒黃花似去年懷歸雙劒路極望九秋天喬
木西山外觚稜北斗邊遥知行樂處藥市隠真仙
(闕)
綵旆藍輿訪隠扃雲松雪竹想儀形函關應望真人氣
傅野今無處士星猶憶九臯聞鶴唳徒勞雙目送鴻冥
將迴俗駕頻搔首深愧山文舊勒銘
永州作
京華驛候遠楚越山川分心馳桂江水夢繞蒼梧雲夕
與木石居朝遊麋鹿羣聖治踰繩契皇明軼華勲炎陬
暨海表休氣塞無垠羇臣此幽縶何以答恩勤
御製太皇太后挽詞四首
任姒基王迹塗莘首化風德超千古上治定九年中日
月無私照乾坤不宰功寧神登太室永佑宋無窮
定策元豐末勞謙聖烈光外家深自抑俊德盡明揚恭
儉隆三世寬仁覆萬方功成身不處仙駕白雲鄉
天祐周邦世世仁篤生文母濟斯民嗣徽慈后光宗祖
配極英皇育聖神崇慶垂衣寧寳座延和負扆翊沖人
長言永慕遵遺訓要在齊家與正身
八荒同軌夀原成雨露俄悲歲律更曉日曈曨開鳳翣
春風縹緲轉龍旌晨朝尚想趨金殿颷馭難留返玉京
寳冊形容雖四字誰知盛德莫能名
臣奉御寳批撰挽詞四首進入内兩首七言兩首五
言謹依聖旨撰進
古今詩體多以五言在前伏乞裁酌
太皇太后挽詞二首
誕保天基命光開帝永圖軒星臨斗極堯日上雲衢美
化形風雅成功入典謨羣生何以報損夀濟寰區
授几咨元老垂帷攬衆賢舜功成二十周士得三千德
澤流終古規摹遺億年寧唯照彤史石室爛青編
又三首
九載扶皇業三朝賴母儀成乾功不有並日照無私天
上軒星暗人間薤露悲君王自仁孝舊典奉元龜
治道初無事齊家與正身練繒躬至儉行葦被深仁受
册辭隆禮為霖屬老臣太平遺德在白首泣堯民
能助君成聖惟知諫必從徽音推二后盛治見三宗虚
扆翔丹鳳仙輴駕玉龍凄凉厚陵路墓木拱高峰
王岐公挽詞三首
景運光華際洪鈞十六年文明憲前古禮樂被敷天有
美經邦業無成載物權(易曰地道無成而代有終)君臣時契會俯仰
逐流川
乘雲仙馭遠出震帝圖新百辟瞻元宰繁機仗老臣中
天扶日月拱極失星辰終始先朝遇勤勞至沒身
王儉風流相岐公博贍資(唐相杜祐封岐公)敷文成國典亮采
作官師劒佩空黃閤音容想赤墀元臣葬禮盛簫吹朔
風悲
王開府挽詞三首
聖歷當千運天庭第一人榮光親日月優寵極臣鄰賈
馬推先進䕫龍接後塵藩垣賴耆德宣力至終身
康寧五福備出入四朝安劒佩逼台室旌旄登將壇天
池將浴鳳雲漢擬驂鸞縹緲凌霞意今成逝水嘆
連帥諸侯長維師列爵隆儀刑憲萬國眷禮視三公白
日年華盡浮雲世事空九原伊洛上松柏自悲風
司馬温公挽詞五首
伊吕為時耦夷齊得聖清精忠貫日月至行格神明微
物霑仁澤窮荒服德名須知千載後瞻仰重嵩衡
文母扶皇運成王紹慶基蕭公翼左右裴相繫安危共
恨登庸晩俄成殄瘁悲旂常紀勲業長與日星垂
上相經綸日羣生化育中初開仁夀域重立太平功海
㝢還淳俗朝廷復古風英靈在王室應佑宋無窮
盡瘁憂民瘼孤忠簡聖心忘身甘首疾報國競分隂天
奪楊公速人思召伯深秋風咽笳鼓行路泣成霖
自昔龍門峻叨蒙國士知紬書陪太史問學仰宗師一
紀依林壑千秋隔履綦餘生愧簮紱無路送靈輀
韓獻肅公挽詞三首
孝友天生德公忠世象賢八元推亮采四海入陶甄枌
社棠隂老槐庭棣萼聯諮詢賴黃髮零落已重泉
舜禹勤勞治臯䕫翊贊功秉鈞瞻上宰憲老佚三公夀
考登耆耋哀榮備始終凄凉潁川路簫鼓愬南風
東閣開無倦西園宴不疲蒼生望安石多士美當時功
業歸青史音容閟繐帷烏衣門巷在過客有餘悲
李朝議挽詞二首
美行商山老高年渭水翁政留循吏跡家有古人風操
几門庭在安車里巷空子孫皆孝養餘慶自無窮
解組紅塵外忘機白日遲煙霞隨步武松竹想風姿沇
水流清範盤山厚福基鄉人應配社猶恨不期頥
鮮于諫議挽詞二首
西蜀文章老中朝侍從臣諫垣風烈在書殿寵光新宣
室虚前席清漳嘆病身致君才未展青史迹空陳
白首方登用忠規溢皂囊仲山違衮職汲黯卧淮陽墓
劒知誰掛人琴竟兩亡猶思挺直操松柏凛秋霜
哭司馬公休
昔在西都日趨庭見伯魚金華同勸講石室共紬書鮑
叔深知我顔淵實喪予衰年哭心友忍復望靈車
中書侍郎傅公挽詞
巖野為霖後千年復有人累朝推鯁直二聖倚經綸盡
瘁憂民色孤忠許國身徐公德不變可使俗還淳
洛社瞻賢躅書筵繼老成(公昔免講改侍讀祖禹承乏是職)聲容陪夙
昔論議想平生節與盤山峻名隨沇水清草堂空舊隠
松月為誰明
常大夫挽詞
禮樂追先哲文名動搢紳忠勤白首節惠愛遠州民石
室詩書在天衢日月深九原何所憾有子嗣芳塵
王承事挽詞
井絡西南奥今無處士星天真養恬漠世累絶塵冥松
菊陶公徑詩書孔氏庭傳家清訓在潛德繼先銘(先生考官)
(教蜀郡忠文公為銘)
范太史集卷三
