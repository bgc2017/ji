范太史集卷六宋范祖禹撰
表狀劄子(笏記附)
辭免翰林侍講學士狀(十七日)
右臣準閤門報已降告敕除臣翰林侍講學士兼修國
史者聞命震恐無所容措臣竊以侍講學士之職始於
真宗所以延登耆儒尊尚經術自神考更定班制止以
侍從兼官元豐以來久虚學士之選恭惟先帝神功聖
德在太史金匱石室之藏今將繼五朝之書成一代之
典考之故事多委輔臣伏念臣以樸學侍經帷以薄才
居史觀徒積歲月訖無勞能間引親嫌懇辭禁職願從
外補少養沈痾乃蒙假以寵名付之事任大懼無以報
塞唯速悔尤方今獻臣宗工在位服采必有傑俊可當
選掄伏望聖慈改授賢才庶協公議所有告敕不敢祗
受
謝翰林侍講學士表(七月)
臣某言伏蒙聖恩以臣辭避翰林學士恩命特授翰林
侍講學士兼修國史尋具陳免伏奉詔書不允者辭其
可辭敢忘故事受其可受祗服新恩(中謝)洪惟真宗初
置講職問學常勤於日昃論經或至於夜分以啓廸於
後人俾監觀於成憲先帝更新治職止命兼官雖因革
之制不同而經緯之文則一惟熙寧元豐之成烈有金
匱石室之舊聞丕顯帝謨尚資史筆追觀列聖之典多
委四輔之臣夫何一介之微膺此二任之重此蓋伏遇
皇帝陛下欽明文思齊聖廣淵如日方中法天不息謂
二帝三王之道當窮極於高深一祖四宗之書已光昭
於永久惟念終於典學聿追孝於前文以臣夙侍書筵
叨塵史觀曲加寵數用示眷留昔魯繆公之於子思亟
饋鼎肉燕昭王之於郭隗改築金臺二子者或以無人
乎側而不能安或欲致士於遠而先為始如臣陋學敢
望古人非懷人爵之可榮竊喜聖心之不倦
謝太皇太后表
三請鄉邦莫遂告歸之懇四辭禁職獲伸引避之文成
命曲廻明綸再降省循非稱震悸交深臣竊以在昔文
武之興本由任姒之聖繩其祖武詒厥孫謀教誨之勤
詩書所述恭惟睿德光越前聞大公如天地之無私至
明如日月之必照保佑元聖躋登泰寧思出入起居罔
不欽故左右前後惟其正篤先朝之成烈有太史之陳
編申敕司存俾加論次如臣淺陋曷副選掄此蓋伏遇
太皇太后陛下丕冒羣生答揚列聖以正君心為定天
下之本以守國典為固後嗣之基惟廸前人之光以成
昭子之法兼收末學俾贊大猷重念臣病骨支離壯心
消落周南一紀已期終老於巖林書殿七年竊覬歸榮
於桑梓分安閒散廼寘高華臣敢不勉企前修益堅晩
節庶圖薄效仰答至仁
笏記
臣伏蒙聖恩特授翰林侍講學士兼修國史者侍言經
幄特升嚴近之班汗簡史闈俾綴緝熙之典此蓋伏遇
皇帝陛下道法堯舜孝承祖宗永言若昔之猷仰對在
天之烈夫何重任猥屬非才當勉竭於衰疲庶少酬於
造化
又
執秩經帷奉邇英之典學紬書史觀揚神考之烈光顧
臣何人獲預兹選此蓋伏遇太皇太后陛下坤元至正
天造無私積思六經日進聖神之德垂鴻千歲眷言簡
册之文永肩報國之忠益勵致身之節
謝賜對衣金帶鞍馬表
臣某言伏蒙聖慈特賜衣一對金腰帶一條金鍍銀鞍
一副馬一匹者錫六命之章仰勤司服加三接之禮進
視康侯循已無堪在顔有靦伏念臣布韋筮仕徒步入
官經術空疎謝桓榮之稽古史才淺陋慙倚相之讀書
驟升清切之班復被便蕃之澤犧尊所棄飾以青黃芻
狗已陳加之文繡此蓋伏遇皇帝陛下籲俊尊帝養賢
及民藩飾羣臣寵綏四海德必稱服愧無君子之容負
以乘車當戒小人之寇
謝太皇太后表
華林勸講益親咫尺之威文陛對揚更被龍光之渥省
躬非稱拜手若驚伏念臣寬褐一夫疲駑十駕衣緼袍
而不恥每欲書紳馭欵段以言歸敢蘄乘駟豈意艸茅
之質併蒙車服之華此蓋伏遇太皇太后陛下章物采
以納民重爵禄以勸士既錫之福又昭其文同緇衣之
好賢授之館粲異白駒之食藿加以縶維誓竭忠勤仰
酬眷禮
進神宗皇帝御筆文字表(六年十月四日)
臣某等言先奉聖旨編修神宗皇帝御筆文字今已了
畢者出而為詔見王者之深心言則成文表聖人之能
事著為軌範屬在繼承恭惟神宗皇帝天縱聖文神資
睿斷體虞舜之大智躬夏禹之克勤經緯萬機焦勞百
慮自朝至昃而不遑暇食昧爽待旦以啓廸後人號令
惟行若風雷之鼓舞指麾所定如日月之照臨惟門下
省審之司實王命出納之地欽承聖畫洞察物情謨訓
具存真遊已遠恭惟太皇太后陛下皇帝陛下並明御
極濬哲在躬遹追燕翼之謀仰對丕承之烈將觀成式
以起治功申敕司存俾加紬次編之簡冊用資乙夜之
觀列於圖書永為大訓之寶臣等謬居職業幸預討論
迄奏成篇愧無薄效其御筆十卷目錄一卷計十一冊
謹具進呈
辭賜茶合狀(八年二月十日)
右臣伏蒙聖慈以臣進神宗皇帝御批真筆特降中使
賜臣茶一銀合者伏緣三省同進先帝宸筆臣以門下
後省舊職亦預上殿所進止是七件在臣殊無絲髮之
勞今兹隨例受賜實慙面目伏望聖慈許臣回納庶安
分守則臣蒙被睿恩過於拜賜多矣
二(十六日)
右臣近奏乞回納賜到茶一銀合準尚書省劄子奉聖
旨不許辭免者臣前後受賜未嘗敢辭今所進神宗皇
帝真筆不唯文字至少與中書尚書省不同兼以實無
微勞是以不敢避煩瀆之罪伏望聖慈除本省主行吏
人支賜外特降指揮許臣回納
辭免翰林學士兼侍講學士狀(四月二日)
右臣準閤門報已降告命特授臣翰林學士兼侍講學
士知制誥者臣以樸學久侍經帷前蒙誤恩擢處禁職
既以親嫌引避天造曲成特修廢官俾專講勸先帝大
典付之論撰兼此二任懼不克堪而曾未朞歲復承人
乏顧慙淺陋每簡聖明重念臣早衰多病心力減耗使
之執經述史尚可勉彊至於詞翰實非所工誠不足以
塵汙玉堂之禁重兼金華之職矧今儒學之英布列中
外可備此選不無其人伏望皇帝陛下察臣懇誠特回
睿聽追還成命俾安舊職亦所以全覆其短不違所長
庶殫薄力少圖報效所有告命未敢祗受
二(六日)
右臣近具奏辭免翰林學士兼侍講學士恩命伏蒙降
詔書不允者仰煩睿旨訓諭丁寧内省庸虚伏深震畏
輒瀝愚懇再瀆天聽臣伏見仁宗之初孫奭為侍讀學
士凡七年乃兼龍圖閣學士又三年以本職出知兖州
馮京避親除侍讀學士後為翰林學士不兼侍讀神宗
之初司馬光吕公著皆以翰林學士兼侍講初不兼學
士之職臣叔祖鎮事仁宗英宗再入翰林治平中以侍
讀學士出知陳州神宗召還復為翰林學士亦止兼侍
讀不帶學士臣於去歲蒙除禁職聖恩許避親嫌改授
侍講學士今蒙復申前命遂兼舊職是臣因避親嫌不
一朞歲得兩學士在臣之分夫豈敢安朝廷如不許臣
辭免新命又以臣久在經筵仍令兼職即乞依舊例止
兼侍講不帶學士則於職事無改而不違典故少安分
守庶免罪戾貪冒天寵臣無任慙懼激切屏營之至
謝宣召入院表
右臣今月日翰林待詔秦訓至臣所居奉聖旨召臣入
院充學士者使節光華誤被以旌之召臣衣顛倒豈容
俟駕之行閭里生榮搢紳動色臣竊以謀猷入告於内
是謂論思號令罔有不臧實繄文翰自唐世始命名此
職及聖朝尤慎擇其人宜得宗工進為治表如臣者學
雖為已才不逮人蚤塵儒館之遊久備書筵之訪徒勤
夙夜無補涓埃五歲乞骸固已慙於疏廣九年入侍何
敢望於桓榮間引親嫌獲辭禁職復膺前命殊匪初心
此蓋伏遇皇帝陛下天縱聖神日躋睿智德剛健而篤
實學緝熙于光明登進衆賢兼收一介俾陳薄力以助
鴻猷臣敢不策勵疲駑激昂忠義苟可益國其敢愛身
謝太皇太后表
王人將命天詔頒恩望宸極以拜嘉即私庭而示寵省
循非稱傴僂若驚臣竊以正王者之心慎在左右鼓天
下之動繫乎文詞唯兹翰墨之林實首論思之地仰膺
異選宜得偉人如臣者經術不明藝文無取金華勸講
獲親日月之光石室紬書俾述乾坤之業曾蔑聞於績
效乃罙入於禁嚴此蓋伏遇太皇太后陛下洪覆無私
大明旁燭急堯舜之先務哲在知人躬任姒之思齊寧
於多士况臣一門叔姪三世後先起下國之孤生受累
朝之殊遇負荷豈勝於山嶽糜捐何啻於毫毛臣敢不
彌激儒衷益堅素守誓不渝於終始庶少答於生成
笏記
臣蒙恩特授翰林學士知制誥者敷言經幄無禆典學
之勤視草詞林實玷右文之選避命弗獲居寵惟憂此
蓋皇帝陛下慮憲祖宗面稽堯舜克囏厥后無競惟人
思廣攬於羣才故曲收於末學唯當盡瘁以答殊私
又
西學侍經無入神之精義北門掌誥非華國之懿文祗
荷寵靈交深愧汗此蓋太皇太后陛下照臨區㝢擁佑
聖神官不及私人惟求舊無菅蒯之或棄同茅茹以並
升冀竭微誠仰酬鴻造
謝賜對衣金帶鞍馬表
臣伏蒙聖慈以臣入院特賜衣一對金腰帶一條并魚
袋金鍍銀鞍轡馬一匹者司服頒衣以儀辨等飛龍出
駿凡賞視功顧惟何人亦預此賜伏念臣文采不足以
自表學問不足以有行軒冕之来實惟絶意文繡之美
不願施身已叨儒者之極榮復備邇臣之異數此蓋伏
遇皇帝陛下慎司名器訓廸臣工以為都士之容宜有
常而不貳君子之乘欲既閑而且馳故於侍從之聯特
加蕃庶之錫書紳自儆惟敬慎於威儀希驥為心當載
加於鞭策
謝太皇太后表
使軺趣召入居文翰之司宸扆對揚薦被龍光之渥省
躬非稱拜手若驚伏念臣短淺凡材顓愚樸學謬塵法
從誤簡聖知驟膺識拔之私復荷便蕃之錫此蓋伏遇
太皇太后陛下坤元廣載兊澤旁流道在寶慈人無易
物重金飾帶特頒上禇之珍錯綵成韀仍輟内閑之駿
仰愧崇賢之禮難逃致寇之譏惟勉勵於疲駑庶少酬
於覆露
舉自代狀(十八日)
右臣蒙恩授前件職合舉官自代伏覩國史編修官著
作郎集賢校理國史院檢討張耒文章瑰瑋論議閎博
必能發揮典誥為國光華臣實不如今舉自代
謝勑設表(二十四日)
享有加籩雖循故事與之禮食以示優恩惠浹賓筵榮
生官次伏念臣挈瓶小智挾筴陋儒蓬蓽桑樞進處玉
堂之禁藜藿糲食驟加雕爼之珍於臣無饋肉亟拜之
勤而人有既醉太平之行此蓋伏遇皇帝陛下重禄勸
士大烹養賢稽虞書膏飫之文從周家忠厚之禮食呦
鹿於苹野俾得盡心觴鶢鶋於魯門愧非所養唯當夙
夜圖報恩私
乞郡劄子一(九年三月二十五日)
臣輒瀝誠懇仰干睿聽退省僭瀆無所逃罪臣自熙寧
之初受詔修書先帝末年擢寘儒館陛下嗣位寖加簡
拔經筵史館倂兼二任遂塵禁近竭力無補而不離文
字之職二十五年兩目昏闇幾於失明早衰多病心力
損耗自元祐五年任給事中日乞知襄州一次六年七
年又累乞知梓州一任皆不蒙開可臣實何人誤被眷
知固當盡死以圖報稱而臣目疾愈甚衰病日加實懼
精力不逮瘝官廢職雖填溝壑無以塞責重念臣自入
仕以来未嘗歴官州郡今筋力疲憊未敢遠乞近鄉差
遣伏望聖慈特除臣京西一郡俾之展力自效因得休
養羸疾儻未即死則臣之報國猶有日也伏祈天恩特
賜矜允臣無任惶懼激切之至
二
臣昨日因上殿面陳至懇伏蒙聖諭不須入文字臣受
陛下殊常之知雖隕身喪元未足為報固當虔遵詔旨
靖共職事然臣竊伏自念入侍經席於今九年自元祐
以来侍從之臣得在陛下左右無如臣之久者豈可貪
冒天寵處之晏然夙夕傍徨不能自已是敢干犯嚴憲
剖列私誠伏望聖慈終賜保全特除臣外任一次臣無
任恐懼俟命之至
三(四月五日)
臣近上奏乞除京西一郡伏蒙聖慈特降詔書不允捧
讀震懼無地自容輒復傾竭愚懇干瀆天聽臣伏見仁
宗乾興之初孫奭入侍經筵至天聖九年出知兖州祖
宗之時侍從出入蓋示優容非以在外為疎也今陛下
聖哲天縱輝光日新而臣至愚無奭經術自初入侍今
九年矣羸薾多病心神衰耗目視昏闇日甚一日是以
不勝螻蟻之誠徼幸大恩特許外任俾效薄力因得少
遂休養庶幾所疾不至沈痼未即填委溝壑猶當麋軀
隕首仰酬天地之造伏望陛下曲廻睿聽早降俞旨臣
無任懇切俟命之至
四(九日)
臣近兩具奏乞外任準尚書省劄子奉聖旨依前降詔
書不允者再三為瀆罪不容誅仰恃寬仁亮其誠實伏
念臣先於元祐五年八月兩具奏乞京西一郡又奏乞
知襄州一次六年三月兩奏乞知梓州一次七年五月
六月四奏乞知梓州三奏乞京西一郡然則懇請補外
乃臣素心非始於今日也伏望聖慈察臣螻蟻之誠憫
臣犬馬之疾累煩宸聽為罪已多曲垂天恩早賜俞允
除臣京西一郡臣無任惶懼激切俟命之至
謝除龍圖閣學士知陜州表(紹聖元年四月)
北扉入直已竊玷於華塗内閣延登復謬塵於近列付
以民社處之藩維祗荷寵私伏增震懼伏念臣受材謭
薄逢世休明學不足以造微文莫能於行遠徒以久陪
勸講誤被眷知訖無横草之勞素有負薪之疾剡章屢
上請郡以行詞禁嚴凝獲解論思之職河圖祕䆳猶叨
侍從之班仰惟天地之仁難圖螻蟻之報此蓋伏遇皇
帝陛下欽明稽古睿智如神廻日月之光幽深必照廓
山海之度細大兼容憫駑力之已疲施鴻恩而下濟臣
敢不激昂晩節砥礪初心益誓麋捐仰酬覆育
謝對衣金帶鞍馬表
伏蒙聖慈特賜臣衣一對金腰帶一條金鍍銀鞍一副
馬一匹者延閣升華搢紳以為榮遇明廷拜賜車服加
於罔功伏念臣寬褐陋儒衡門賤士仰際亨嘉之會獲
親咫尺之威累塵侍從之班重被便蕃之澤此蓋伏遇
皇帝陛下寵綏四海藩飾羣臣爵賞所以勸能恩禮欲
其稱事臣敢不省身知愧彌堅報上之忠執策忘勞益
勵首公之節
笏記
臣伏蒙聖恩特授臣龍圖閣學士知陜州軍州事者伏
念臣蚤緣樸學久侍清光誤被聖知累塵法從獲避北
門之直復躋内閣之班此蓋皇帝陛下大德兼容至明
委照察丹衷之有素垂洪造以曲成誓竭疲駑仰圖報
稱
陜州謝到任表
伏奉告命差臣知陜州軍州事於今月二十六日到任
上訖對揚扆宁方違遠於清光分職藩維已布宣於寬
詔伏念臣蚤緣末學誤被眷知經幄九年無發明於古
訓史闈十載獲紀述於神功非堯舜不言竊慕責難之
義惟祖宗是憲仰禆求助之明日月之光螢爝何補乾
坤之德繪畫難工廹衰疾之交侵瀝懇誠而屢瀆獲解
近嚴之職猶塵侍從之班惟陜服之舊邦有召公之餘
化西當蜀道東邇洛郊稍即便安良為優幸此蓋伏遇
皇帝陛下欽文稽古濬哲在躬育德新其輝光典學念
於終始謂臣久備顧問每傾竭於肺肝深簡睿明實照
知其悃愊曲從所欲用示至公臣敢不上體宸慈俯求
民瘼庶有承宣之效少寬宵旰之憂
國史院取索實錄草沓奏狀(六月二十三日)
今月二十三日準尚書省劄子檢會提舉修實錄吕
大防劄子奏臣昨奉敕提舉修撰神宗皇帝實錄今
已成書竊聞舊例所修實錄草沓史官各收一本照
證今来本院所修實錄草沓合依舊例又緣别無公
案見得欲望聖慈特許依例除定本外將見在草沓
各分一本與見在提舉修撰官以備照證外餘依前
降指揮焚毁取進止黃貼子稱如蒙賜允委不傳寫
漏泄元祐六年十月十二日奉聖旨依奏六月十八
日三省同奉聖旨令范祖禹將所得草沓限當日如
法封角差得力人管押逓舖轉送赴修國史院送納
如有傳寫到别本亦同封角送納或轉寫與他人即
令自陳如輒隱留當重行貶責者
右臣尋依準尚書省劄子内聖旨指揮將所得草沓并
事目共二百一十沓並於當日如法封角共計五籠差
職員十將各一人管押逓舖轉送赴修國史院送納去
訖外即無傳寫到别本及不曾轉寫與他人委是詣實
謹錄奏聞(并申尚書省照會及申國史院乞依數交割訖公文回示)
貼黃草沓外有官簿五冊係是院例檢閱實錄文
字亦同分到不敢隠留今并送納合具奏知
開封府界居住報應國史院取會文字狀
今月二十七日準尚書省劄子龍圖閣學士左朝奉
大夫范祖禹已降敕命差提舉亳州明道宫左朝奉
郎充集賢校理黃庭堅已降敕命差管勾亳州明道
宫六月十八日三省同奉聖旨各於開封府界居住
就近報應國史院取會文字
右臣尋依準前項聖旨指揮已交割本州公事與通判
管勾訖見赴發前去開封府界居住聽候指揮報應國
史院文字次謹錄奏聞
永州謝表(二年三月)
臣某言臣於正月五日準告責授武安軍節度副使永
州安置尋於七日起離開封府界於今月二十五日至
永州公參訖者罪惡盈積重於丘山仁聖寬容厚侔天
地伏讀訓戒感極涕零伏念臣鄙野陋儒荒唐末學往
承人乏進備官聯紬太史金匱石室之書紀先帝成功
盛德之事才不稱職罪豈容誅無以仰述對天之休共
成垂世之典實由愚闇自速顛隮宜正典刑難逃顯戮
尚蒙全貸投畀幽遐此蓋伏遇皇帝陛下法唐堯之至
仁體虞舜之大智以好生為德故刑罰必主於輕以不
忍為心故昆蟲亦保其命特屈士師之議弗加蕭斧之
誅禹下車而泣辜湯開網而祝獸重念臣禀生素弱賦
命多竒疾病有年死亡無日今兹越洞庭重湖之國鄰
桂嶺炎瘴之鄉形魄雖存喘息殆盡敢不刳心念咎刻
骨銜恩螻蟻至微誓答乾坤之施犬馬雖斃永懷帷蓋
之仁
賀州謝表(三年十月)
臣某言臣先蒙責授武安軍節度副使永州安置準告
責授昭州别駕賀州安置臣已謝恩祗受即起發赴貶
所於十月十七日到賀州公參訖者竄投湘浦痛省咎
諐流放炎荒尚寬誅殛仰荷全貸伏切涕零伏念臣賦
性至愚受恩過溢頃居近職嘗有瞽言不慎發於樞機
宜即刑於鈇鉞聖心惻隠訖至累年天造㴠容難遏公
論由臣迷罔失道狂惑妄行自災厥身以陷大戾百生
何補萬死猶輕伏遇皇帝陛下天地施生日月臨照躬
蹈堯舜心存禹湯推文王葬骨之仁軫仲尼埋犬之惠
雖當殄戮猶或哀矜賜以餘生屏之裔土已投身於魑
魅之域將淪骨於瘴癘之鄉儻及泉而有知猶結草以
圖報
范太史集卷六
