范太史集卷十九宋范祖禹撰
奏議
薦士劄子(元祐五年正月十九日)
臣聞報國之忠莫如薦賢負國之罪莫如蔽賢昔臧文
仲知柳下惠之賢而不舉孔子以為竊位又以為不仁
臣蒙陛下累加拔擢寘之諫省又遷門下兼職經筵扵
今累年受恩深厚無禆毫髮常思竭盡愚慮無有所隱
庶幾以此少酬萬一竊慕古人報國以薦賢為忠實懼
有臧文仲竊位不仁之罪臣今有劄子四道並乞留中
若陛下以臣言薄有可採乞出自聖意處分則臣之幸
如以臣言為不然臣不敢避妄言之誅惟陛下裁赦臣
無任震懼之至取進止(乞留中)
一
臣伏見經筵闕官宜得老成之人以重其選韓維素有
鯁直之稱先帝以維東宫之臣眷遇甚厚維與王安石
不合以此齟齬不至大用未嘗少屈扵安石之黨天下
皆以為賢陛下用為門下侍郎中外皆謂得人維扵政
事雖有執滯不通然其人風節素高疾惡如讐奸邪畏
之前年罷免不聞顯過今义領宫觀乃與章惇為一例
甚非宜也先帝東宫之臣唯孫固與維二人見存陛下
所宜加禮若召維以經筵之職不唯學識論議足以開
益聰明維有人望物論必大以為愜臣竊恐執政以維
觸忤陛下故不敢言夫君之扵臣如父之扵子有過則
譴而逐之怒既息則召而使之豈有終怒而不觧也陛
下嗣位以來言事之臣亦嘗以所言過當上忤陛下或
罷其職或出之外任已而皆復召還擢用是以天下皆
知陛下聖意至公不以喜怒進退羣臣昔仁宗平生無
怒唯是唐介彈文彦博其日仁宗極怒貶介春州别駕
尋復悔之改介英州未久復召為御史因此重介剛直
驟拔擢至兩制天下皆知仁宗不徇喜怒最為盛德陛
下若出聖意復召韓維天下必皆伏陛下之至公此深
為聖德之美取進止
二
臣伏聞翰林學士承旨蘇頌近乞致仕陛下巳降詔不
允臣竊見頌博聞彊識白首好學至扵詳練國朝典故
尤非諸臣所及熙寧中王安石用選人李定為御史頌
知制詔封還詞頭再三不肻草制坐落職歸班二年方
除一郡其後又為姦臣所惡追攝對獄卒無一事恐其
進用排斥在外然先帝素重其博洽召令修書眷遇保
全以至今日更歴夷險操守不變方今朝臣資望履歴
未有先扵頌者頌年七十有一精力不减少壯之人陛
下左右宜得殫見洽聞之士以備顧問臣竊慮頌别有
陳請伏望聖慈且留之經筵取進止
三
臣伏見知杭州蘇軾文章為時所宗名重海内陛下所
自拔擢不待臣言而可知臣竊觀軾忠義許國遇事敢
言一心不回無所顧望然其立朝多得謗毁蓋以剛正
疾惡力排姦邪尤為王安石呂惠卿之黨所憎騰口扵
臺諫之門未必非此輩也陛下舉直錯枉别白邪正以
致今日之治如軾者豈宜使之久去朝廷況軾在經筵
進讀最為有補臣愚伏望聖慈早賜召還今尚書闕官
陛下如欲用軾何所不可朝廷選授常患乏才每一官
闕久之不補今有一蘇軾而不能用不知更求何者為
才也臣竊為陛下惜之取進止
四
臣伏見刑部侍郎趙君錫孝行書扵英宗皇帝實錄(臣案)
(實錄尚書工部侍郎趙良規傳云子君錫甚孝以良規老而酒色不節棄官出入臥起隨之)昔周宣
王欲得國子之能導訓諸侯者樊穆仲稱魯侯孝宣王
乃命之大雅宣王之詩曰侯誰在矣張仲孝友言宣王
使文武之臣征伐與孝友之臣處内古之選臣先取其
孝蓋孝者人倫之冠百行之首也人君與孝友之人處
則德性粹美而風俗淳厚是以輔導人君者宜莫如孝
也君錫之孝士大夫所共知為人温良恭敬動有規矩
給事中鄭穆館閣耆儒操守純正中書舍人鄭雍慎静
端潔言行不妄穆雍久在王府清謹無過此三人者皆
宜置左右備講讀之職如經筵闕官伏望聖慈扵此選
擇取進止
進無逸講義劄子
臣今月七日準入内供奉官李偁傳聖旨今日邇英閣
講過無逸義令詳備錄進臣今寫錄進呈二月八日侍
講臣范某劄子
傳宣進講義劄子
臣等準入内押班梁惟簡傳宣今後邇英閣說過所引
證口義令次日别具進呈臣等已知委訖二月八日臣
司馬某臣吳某臣范某劄子
乞疎決劄子(二月十三日)
臣伏見陛下以久旱疎決在京及三京繫囚聖心焦勞
欽恤庶獄祖宗以來赦過宥罪多蒙嘉應然今溥天不
雨旱災甚廣恐刑獄冤滯以傷和氣者不止扵四京臣
伏願陛下因推惠澤以及四方詔諸路轉運提刑司官
疾速分詣所屬州縣引問見禁罪人疎理決遣仍先徧
行指揮疾速結絶無令淹延深戒官吏務察冤枉使朝
廷德意及遠感動人心庶可消弭大異取進止
貼黃乞留中特出聖意指揮
又祖宗時遣決獄或詔逐路監司疎決其例不一
欲乞參酌
論支錢和雇修河人夫狀(三月六日)
中書錄黃尚書省送到元豐庫狀准勅三月二日
同奉聖旨特支賜元豐庫錢二十萬貫和雇人夫
令都水監相度分劈與南北丞地分并深州及應
係將來取旨緊急須合預先興功去處功役仍不
得令州縣科差尚書省看詳元豐庫既無河北路
起發上京錢物即難以兑那三省同奉聖旨扵河
北東西路提刑司封樁舊法坊場免役内特就便
支給錢二十萬貫餘依巳降指揮所有令元豐庫
支錢指揮更不施行者
右臣伏詳二月六日所降聖旨權罷修河放罷人夫衆
論皆謂東流故道夫役當罷其北流河水見行地分則
當修葺固護以備夏秋水患實不可罷陛下哀憫百姓
不欲科差所以今月二日續降聖旨支賜封樁錢二十
萬貫和雇人夫自降此指揮外議皆謂南北丞地分并
深州合興功役外所有應係將來取旨緊急預先興工
去處即是李偉所領東流故道回河之役緣二月六日
聖旨内有候今秋取旨之文所以三月二日聖旨又帶
下將來取旨去處功役陛下以久旱欲息民勞北流興
役蓋不得已而修河權罷未一月東流功役復興竊恐
枉費國財重為無益河北百姓見此次第依前惶惶伏
望聖慈扵今來支提刑司封樁錢指揮内除先降聖旨
應係將來取旨緊急須合預先興功去處功役一節更
不施行外餘依已降指揮以協中外之心臣已封還李
偉請給等錄黃乞罷李偉差遣所有今來錄黃亦未敢
行下謹具封還伏候勅旨
乞優恤蔡延慶家劄子
臣等伏見故龍圖閣直學士尚書吏部侍郎蔡延慶被
遇先朝徧歴華近出守方面入典京畿宣力中外實著
聲迹先出繼伯父故參知政事齊既而歸宗盡推財産
以與齊子贍給族人無所吝惜身殁之日家計索然今
將歸葬潁昌府陽翟縣聚族衆多並無居止伏望聖慈
特依近例優賜賻贈及下潁昌府應副葬事并差蔡河
人船津送靈柩家属并乞領潁昌府差人到出陸處津
般至陽翟縣仍許借本縣官屋居住免致孤遺失所以
稱朝廷禮待侍從仁恤存歿之意取進止
乞車駕所過不毁民屋劄子(四月十二日)
臣伏見祖宗時執政大臣第宅散居諸處或遇亡歿車
駕臨奠儀衛簡省雖入隘巷亦不拆毁民屋自熙寧初
置東西八位八臣所居近在闕門雖有臨奠更不經歴
街巷昨來曹佾之喪二聖臨幸有司毁拆屋舍太過居
民不無失所雖百姓多侵街蓋屋毁之不敢有怨然因
車駕經過比之他處獨被煩擾恐非陛下仁聖子育萬
民之意也今孫固亡殁巳在外第街道甚遠竊慮車駕
臨奠有毁拆更多臣愚欲乞先降指揮除大段窄隘處
量加撤去外無令過當拆屋庶使聖駕所過小民知恩
取進止
乞車駕不出劄子
臣等今日入侍經筵伏見皇帝陛下氣體清羸猶未復
舊適聞來日車駕欲出臨奠孫固緣固家見居石頭巷
往來甚遠又方盛暑竊恐聖躬初就康復正當保護未
宜衝冒昔唐太宗欲出臨高士廉之喪長孫無忌伏馬
前流涕切諫太宗乃還并檢天聖故事宰臣張知白參
知政事魯宗道薨殁兩宫亦不並出臨奠伏望聖慈更
與執政大臣詳酌特罷臨幸取進止四月十三日侍講
臣司馬康臣范祖禹侍讀臣趙彦若劄子
貼黃臣等三人今在實錄院更不及與范百祿吳
安詩同共聞奏
邇英留對劄子(五月)
臣伏見仁宗皇帝慶歴元年七月出御製觀文鍳古圖
記以示輔臣皇祐元年十一月御崇政召近臣三館臺
諫官及宗室觀三朝訓諫圖臣竊以古之帝王常觀圖
史以自戒仁宗皇帝講學之外為圖鍳古不忘箴儆以
養聖心又圖寫三朝事跡欲子孫知祖宗之功烈如目
覩之二圖皆嘗頒賜臣僚禁中必有本臣願陛下以永
日觀書之暇間覽此圖可以見前代帝王美惡之迹知
祖宗創業之艱難不唯有所戒勸易扵記省亦好學不
倦之一端也取進止
乞復降詔恤刑狀(六月四日)
右臣近準中書省錄黃節文尚書省檢準元祐勅諸獄
暑月五日一次湯刷枷杻其罪人以時沐浴五月二十
五日奉聖旨令刑部徧下諸路開封府界今後每歲暑
月依上條施行者臣檢會祖宗舊制每歲冬夏降詔恤
刑自太宗皇帝雍熙三年以來累聖遵行未之改至熙
寧三年編修中書條例所奏委逐路提點刑獄司每歲
扵四月十月檢舉牒逐州長吏訖奏臣竊惟祖宗欽恤
庶獄特從朝廷降詔蓋當盛暑大冬之月使普天之下
至扵海隅狴牢囹圄之中皆知聖主深居九重而憫念
及之此所以為仁恩也今令刑部徧下諸路雖重扵提
刑司檢舉然州縣奉承宣布及書之史册猶未若恤刑
之詔臣竊惜之欲乞依祖宗舊制令學士院每歲冬夏
降詔仍自今年十月為始以副陛下仁恤刑獄之意
編孟子節觧劄子
臣等準入内供奉官徐湜傳宣奉聖旨令講讀官編修
孟子節觧作一十四卷進呈臣等已知委訖六月八日
臣司馬康假臣吳安詩臣范祖禹臣趙彦若臣范百禄
劄子
乞免館伴狀(六月十八日)
右臣今月十八日閤門告報已降勅命大遼國賀坤成
節人使到闕差臣充在京館伴使者伏念臣久苦脾胃
之疾經年不愈造朝供職雖粗可勉強竊恐應對使客
以病闕事伏望聖慈矜允特賜改差所有勅命臣不敢
祇受(依奏)
乞司馬康給俸劄子
臣等竊見著作佐郎兼侍講新除左司諫司馬康自今
月一日以疾請假尋蒙恩旨給寬假將理準條便合停
俸康素清貧加以久病用醫纔住請受已見不易伏望
聖慈矜恤特降指揮下有司令依熙寧中常秩例特自
停給月日依舊支給庶使其家不至窘乏以稱陛下遇
康之意取進止六月二十一日侍讀臣范百禄臣趙彦
若侍講臣范祖禹臣吳安詩劄子(尋有旨給俸)
舉張咸賢良劄子(七月二十二日)
臣伏見前陵井監仁夀縣令張咸素有履行富扵文學
元祐三年有近臣舉應賢良方正能直言極諫科蒙召
試秘閣以不中第復歸本任臣竊惟朝廷復方正之舉
欲求絶異之才若稍誘進則士知嚮慕或自前舉報罷
益強扵學今官滿赴闕欲就再試而兩制以上所舉人
已足遠方孤進無由自逹伏望聖慈特降指揮與免奏
舉許令就試庶使寒畯之士不至遺滯取進止
舉學官劄子
臣伏見朝廷分置學官以教養天下之才近歲增廣員
數師儒之任尤難其選寒遠之士無因自進乃如臣輩
所當稱舉以待上用也臣竊見左宣德郎劉渙瀛州防
禦推官知峽州夷陵縣事李傳新授滄州南皮縣令張
景仁皆詞學優長履行修飭為士人所推重並堪充太
學博士正錄及諸州教授伏望朝廷更賜考察選用以
助長育人才取進止
乞優恤司馬康家劄子(九月七日經筵同入)
臣等伏見直集賢院提舉西京嵩山崇福宫司馬康操
履端方學問深遠士大夫共推其賢以為能繼其父陛
下采扵人望置在經筵所補實多近擢諫職未克就命
不幸疾病遽至亡歿唯有一子承奉郎植纔十三歲二
女幼稚家世清貧一旦遭喪巳聞窘乏伏望聖慈特優
賜賻贈以恤忠賢之後仍乞多差廂軍兵士津送本家
一行并差汴河坐船及兵梢載送行李等並至西京候
有葬期乞下合屬去處應副取進止
乞照管司馬家并留使臣劄子(二十五日經筵同入並依奏)
臣等伏見元祐元年九月司馬光薨十月降聖旨勘會
司馬康將來在陜州夏縣墳所仰河南府常與照管本
家骨肉及園宅等至十一月又降聖旨司馬光置到西
京第宅園池及賜書令司馬康常切照管不得破動今
司馬康身亡子植纔十三歲本家往陜州夏縣營葬却
歸西京居住先有三班借職温景純係司馬康居父喪
日奏留本宅管勾理監當資任合至元祐六年十月任
滿緣康妻子孤幼今來居喪營葬更不比康存日欲乞
特再降聖旨下河南府令常與照管本家骨肉及園宅
等并再降指揮所有西京第宅園池及賜書令本家常
切照管不得破動及乞候温景純滿日特再差管勾一
次與理監當資任仍乞下西京帖付温景純照會遵守
昔唐憲宗時魏徵子孫典宅扵人淄青節度使李師道
進絹請贖之翰林學士白居易上言太宗嘗輟殿材為
魏徵起堂今其子孫貧乏自可官中為之收贖不宜令
師道掠美憲宗深然之然則褒恤名臣之後貴其施之
扵上也今司馬光父子忠賢百姓追思不忘而妻子孤
幼已蒙聖恩優恤備至其第宅及賜書本家必當保守
更乞降一指揮并留一使臣再任則其家始終受賜皆
出朝廷伏望聖慈特賜矜察取進止
進無逸講義劄子(十月二十八日)
臣近於邇英閤面奏乞候講尚書畢錄無逸全篇講義
上進以備聖學温尋臣等今編寫成一冊謹具進呈
乞看詳陳祥道禮書劄子(十一月二日得旨送兩制看詳)
臣竊以國家之用典禮為急典禮之學制度尤難太祖
皇帝時命國子司業兼太常博士聶崇義考正禮圖采
唐張鎰等舊圖凡六本撰成三禮圖二十卷奏之太祖
下詔嘉奬令太子詹事尹拙等集儒學三五人更同參
議又下工部尚書竇儀裁定其三禮圖畫扵國子監講
堂臣伏見太常博士陳祥道專意禮學二十餘年近世
儒者未見其比著禮書一百五十卷詳究先儒義說比
之聶崇義圖尤為精審該洽昨臣僚上言乞朝廷給紙
札差書吏畫工付祥道錄進今聞巳奏御降付三省臣
愚欲乞送學士院及兩制或經筵看詳如可施行即乞
付太常寺與聶崇義思相參行用必有補朝廷制作取
進止
薦曾孝純劄子
臣伏見奏議郎曾孝純故太傅公亮之子節操履行皆
人所難好學修身深自藏晦年十七歲為殿中丞今三
十七歲出官以來並不磨勘熙寧中鏁廳應舉得觧省
試下第及公亮薨先帝特賜孝純同進士出身孝純以
父存日曾許奏一族人而未及奏堅辭出身乞迴授族
人一官以成父志先帝許之自元豐元年丁父憂服除
即乞尋醫至七年先帝持除太常丞以不參吏部乂不
就命臣竊以孝純恬尚之節雖在巖穴之士寒遠之臣
猶當旌顯以厲風俗而況三公之後勲臣之世豈可有
滯才而不用乎伏望聖慈特加不次陞擢或處以館閣
之職朝廷必有得人之美臣忝備侍從不敢不言乞賜
詳察取進止
范太史集卷十九
