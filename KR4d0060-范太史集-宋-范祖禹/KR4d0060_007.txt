范太史集卷七宋范祖禹撰
表
代王君貺宣徽北京謝上表
偃藩全魏掌籥留都選授所囏寄付尤重(中謝)伏念臣
識非慮遠才不兼人被遇三朝歴年四紀竊隆名於薇
省視峻秩於台司往歲詔自西都日朝法扆宣聖猷而
何補尸厚禄以空慙輒貢需章懇祈閒職寬恩從欲蕃
錫示慈特置使於祠庭俾即安於私館間者祗奉召節
入對邇顔幸陪宗祀之儀獲預駿奔之列天光委照宸
眷曲臨特頒渙汗之恩復假北門之守越從散地併總
劇權此蓋伏遇皇帝陛下盛德日新至仁天覆責實羣
后分治九圍眷朔土之奥區為浚都之巨屏大河斯控
重兵所屯常輟元老之臣俾居連帥之職夫何圖舊猥
及匪能重念臣久齒近班三領兹任撫綏之要鎮守之
宜雖素乏於智謀嘗粗經於心目敢不益堅晩節彌激
懦衷勉企前修仰酬洪造
謝敕書奬諭賜銀絹表(以下代司馬温公)
臣某言伏蒙聖慈以臣編修公卿百官年表成書降敕
書奬諭仍賜銀一百兩絹一百疋者奏篇甫上褒詔爰
頒荷寵若驚省躬無措(中謝)伏念臣淺才末學苦節孤
忠久塵侍從之班曾乏猷為之補頃膺睿旨俾纂舊章
恭惟祖宗創業垂統之難邦國立政任官之要必表年
而紀月可鍳古以驗今略舉宏綱庶存成式淹留累歲
紬次終篇仰稽乙夜之觀方虞曠職之咎敢期温詔發
自淵衷錫外府之貢金加丘園之賁帛載惟虚受罙切
靦顔此蓋伏遇皇帝陛下順考百王丕承列聖德剛健
而篤實學緝熙於光明眷執簡之微勤形贊書之重奬
寵踰華衮既稽首以拜嘉賜厚百朋實無功而冒賞
謝再任崇福宫表
囊奏上陳實為貪禄黈聰垂聽亟沐頒恩仰荷寬優伏
增兢悸伏念臣器非適用學不知方被遇三朝叨塵二
禁辱天光之顧問侍經席之從容亦嘗委總憲司訖無
報稱擢陪樞府終獲懇辭剖竹雍都蔑聞於治效分臺
洛邑幸養於沈痾仍再領於祠庭遂十更於歲籥頃自
受命先帝俾刊舊聞迨陛下之纘圖發德音而繼志而
臣攜藁在外奏篇未終蓋簡冊之浩繁致歲時之淹久
雖官守無事慙四體之不勤而史筆專精實寸隂之是
惜懼先溝壑以負恩知久去班行顧其他而無補坐糜
禄廪常自訟而靡遑尚或無厭曾不知恥輒披私懇輕
冒宸嚴豈謂皇帝陛下大德包荒至明燭遠罔責再三
之瀆曲垂開可之私蓋特出於異恩故不拘於畫法乾
坤至大雖萬物皆遂其生雨露所私或一夫獨被其澤
惟顓愚之無狀容僥倖以滋多臣敢不深戒晏安祗勤
夙夜畢精撰述圖報生成
慰山陵禮畢表
臣某言伏覩今月十日慈聖光獻太皇太后山陵禮畢
者溥天同軌有嚴聖后之喪卜壤因山備盡孝孫之志
寝宫長掩廟祏惟新臣某誠哀誠懼稽首頓首恭惟皇
帝陛下行過高宗念深文母極奉終之大事懷追遠之
至哀瞻容衛以如存痛音徽之不返原陵永固與天地
以無窮祀享深思惟春秋之匪懈伏望順禮之變卒哭
以時加養體之膳羞護如神之志氣上承宗廟下庇羣
生凡在臣民不勝懇願臣屬居官次阻覲闕庭瞻望宸
極臣無任悲隕激切之至
謝四任崇福宫表
自天有命如地兼容祗荷寵私伏增汗愧(中謝)伏念臣
性非語上學昧造微仰會聖朝繆塵侍從久去近嚴之
列曠修臣隸之勤荐領祠宫坐貪天禄而年齡逾邁齒
髮益衰疾疢交攻形神日耗唯職思於簡冊庶上助於
謀猷敢期復霈厚恩俯從私欲此蓋伏遇皇帝陛下大
明委照罔間幽遐洪造曲成不遺品物收簮履而未棄
憫蒲柳之先凋特加異於常倫俾養痾於散秩顧勤勞
之靡效曷報丘山冀撰述之有成少禆毫髮
辭免轉正議大夫表
中天霈澤近輔書勞亦及罔功豈容虚受伏念臣素無
他技唯罄孤忠誤蒙累聖之知寖服近僚之列終因人
乏進貳宰司先帝審訓羣臣靡預誓言之末陛下嗣膺
大寳曾無翊戴之勤豈弗畏於多言詎敢當於懋寵矧
乃方任人而立政惟即命以記功將深戒於官邪宜先
從於近始伏望皇帝陛下慎司名器申勸臣鄰收出綍
之過恩亮循牆之愚懇爵惟馭貴免上累於至公賞必
及勞庶率由於舊典
上太皇太后表
仁惟圖舊賞異及勞義所當辭情難冒處伏念臣早緣
末學被遇累朝乏稽古之令猷無致君之遠業入陪經
幄久親日月之光出領祠宫實荷雲天之施會慈宸之
御極登嗣聖以承祧誤膺乏使之求擢預贊襄之列屬
寵褒於近弼特序進于文階顧無横草之勤均被出綸
之渥輿情共駭内訟靡遑伏望太皇太后陛下洪造聽
卑至明燭隠慎守馭臣之柄無輕出器之名昭示大公
輟已行之成命少安遇分息被已之深譏
謝表
離明繼照兌澤旁流祗受以還震惶無措臣聞以賢詔
爵則民興行誼視功為賞則下絶覬覦故德盛者其位
隆力勤者其報厚勸沮斯在授受靡虚伏念臣學不適
時才非經世謬塵近列最後諸臣辱體䫉之兼隆竭股
肱而無補屬舉懋官之典咸疇衛上之勞績用蔑聞褒
章誤及雖危衷之備列終成命之莫廻居寵無名在顔
有靦此蓋伏遇皇帝陛下馭臣惟禮厚下以仁優其進
等之恩責以致身之節乾坤至大均覆載以不遺日月
無私委照臨而盡及永圖報塞唯誓糜捐
謝太皇太后表
明綸誤及渙汗難收弗獲懇辭終慙冒處伏念臣自陪
機政無補聖猷雖夙夜以自彊惟事功之匪立每流年
之是惜加衰疾之所嬰敢以瘝官復當懋賞是以歴陳
故實備述悃誠荐奉詔音兩䊸使節對天威之咫尺煩
睿訓之丁寧循走無從彊顔祗受此蓋伏遇太皇太后
陛下至仁勤施大德兼容推均一於鳲鳩昭忠厚於行
葦體乾坤之覆育品物不遺並日月以照臨光明下濟
誓殫駑力仰答鴻私
謝起居減拜表
伏準閤門告報今月十四日内降以臣與吕公著近各
推恩轉官所有將来正謝特令兩拜起居餘免舞蹈仍
於執政官班次後别作一班及自今後凡遇前後殿應
干大起居特令别作一班止兩拜起居恩出非常禮加
異數優假太過慚負愈深(中謝)臣猥以瑣才預聞機政
去春以後疾疹屢生入冬以来飲食漸少迨兹歲序之
首頓覺筋力之衰拜起絶艱朝請殆廢内惟恩紀之重
天地所不能踰退思績效之微絲毫未嘗有立欲避位
則為罪益大欲就列則強力不前朝夕為衆目所觀啓
處無措躬之地敢謂太皇太后陛下仁霑枮朽明燭幽
微特虧著定之儀曲遂形骸之便臣詢諸故老或謂有
舊章然彼皆位躋宰輔之崇德著耆明之美豈臣么麽
所敢比方欲辭則實所不支欲受則自知非分踧踖心
悸戰兢汗流惟仰賴於寵靈冀有瘳於藥物病庶遄已
禮得如初期於竭忠不敢愛死
辭免除右僕射表
非常之寵丕降於中天不次之恩驟加於庸品承命震
駭顧已靦慙伏念臣起自諸生初無遠業學不足以廸
先民之覺才不足以揆當世之宜徒以被遇累朝服勤
庶職荷生成於天地無禆補於涓埃惟知直道之可行
勉罄孤忠而自守仰屬繼明之始首膺訪落之求拔自
散僚進陪機政苟可利國知無不為期於致身死而後
已比嬰衰病累貢危誠祈解組以即安庶負薪之可愈
忽奉告庭之命併叨躐等之榮越從三事之中擢冠百
僚之上力小任重居寵思危義所當辭情難冒處伏望
皇帝陛下逹聰垂聽劼毖任能灼知三俊之心深慮萬
機之委慎名器而不假念后臣之克囏俾逃竊位之譏
獲遂循牆之請
上太皇太后表
誕告外庭眷求同德延登上宰猥屬匪能承命兢惶無
所容措臣聞宰相者所以代天理物論道經邦上和隂
陽下遂動植權衡賞罰藻鍳賢愚大厦棟梁豈容于撓
弱巨川舟楫將濟於囏危苟非得人則必誤國臣早塵
顯仕晩玷近司受恩不貲竭力無補加以疾雖損而未
已老將至而益衰將何以率萬邦黎獻之多居三事大
夫之首内附百姓外鎮四夷非薄力之所堪懼瘝官之
有咎義當引避情敢冒居矧今俊乂孔多耆碩咸在必
有良弼仰當聖心伏望太皇太后陛下考慎其人登庸
於位俾熙帝載以亮天工如臣之愚恐不克稱乞廻明
命以示至公
第二表
囊奏上陳誠辭既竭綸言申答謨訓未俞臣竊惟自古
睿聖之興皇天所祐必有碩輔為時挺生同德協心建
功立事故有堯舜之后乃有稷契之臣有成康之君乃
有周召之佐用能盛烈格于上下鴻名冠乎古今方冊
所稱軌躅可見陛下大明出震至德承祧始在亮隂動
循禮法既親典學日就緝熙實惟億世無疆之休兆民
咸賴之慶宜得先覺之士老成之人左右有民承弼厥
辟同底于道永孚于休如臣之愚曷副兹選而况弗循
位序夐越等夷非拙分之所安亦多言之可畏靡遑夙
夜如蹈冰淵伏望皇帝陛下鴻造曲成至仁廣施聽輟
已行之命免貽非據之災詎敢飾辭恭祈報可
上太皇太后表
命出非常義無虚受仰勤睿旨未奉俞音臣伏以在昔
仁皇纂圖明肅聽政英祖嗣服慈聖臨朝皆有宗工之
臣一德之相誕保皇家之定命發揚文母之徽音是以
左右前後罔非正良號令風采咸可稱述克有成烈底
於太平民到于今並受其福陛下齊任姒之聖保成康
之君坤德静而直方母教仁而慈愛端拱宸極丕冒海
隅敷求哲人式序在位宜得碩輔翼宣大猷臣本非長
才又乏遠識誤膺器使進貳宰司不以德功超居鼎鉉
將何以對揚休命追配前人安海内於覆㿻尊京師而
奠枕兹任尤重非臣所堪伏望太皇太后陛下深軫睿
慈亟廻成命庶少安於過分免上累於知人
謝表
君勞求賢實出過聽聖職論相非容懇辭拜命以還靦
顔無措伏念臣受才至薄造道匪深無所有以及人唯
自信而行已逮事仁祖被遇英皇膺前席之眷知奉邇
顔之顧問當熙寧之初政近神考之清光唯知至誠可
事明主冀以直道少禆聖時先帝察知不欺聽順所守
恩厚侔於天地禮待優於臣鄰思隕首以無從痛上賓
之已遠陛下大明繼照庶政惟新祗遹先猷眷求舊物
越從散地擢寘近司尸厚禄以空慚罄拙謀而無補屬
嬰病苦久賜告休宜從策免之科乃奉庭揚之命延登
揆路進備冡司顧非經世之才實玷代天之任日有萬
幾之慎慮身無數器之兼能辭不獲從居之益懼此蓋
伏遇皇帝陛下虔膺駿命誕受丕基永惟立政之囏思
致生民之義謂職業粹於羣下故加體貌之隆治亂在
於庶官必自股肱之助方恭默以思道將垂拱而責成
乃俾瑣才遽當重任臣敢不上體至眷愈堅一心不遺
力於餘生庶少酬於鴻造
謝太皇太后表
成命已行難收渙汗力辭如偽終負靦顔祗受以還震
惶無措臣竊以經綸天下之務必得名世之才斟酌元
氣之和實惟宰物之任德稱其位古難其人矧當宵旰
之勤協濟囏難之治伏念臣早緣末學歴事累朝徒罄
愚忠無禆至化荷天地生成之德蒙山海包納之仁知
其一介之無他惟有寸誠而可錄陛下睿明臨照旁及
幽遐聖政始初眷求耆艾擢居左省參翊大猷豈聞歲
計之有餘未覩時雍之於變卧家嬰疾曠日瘝官猶圖
報於君親已分填於溝壑遽奉告庭之命併加躐等之
恩承乏宰司秉均揆路越處百僚之上榮升三吏之崇
夫何迂拙之人驟被爕和之寄此蓋伏遇太皇太后陛
下布昭明德保佑丕基思濟羣生永綏四海惟責成而
任下故獨斷而不謀特出淵衷俾司大柄雖自昔君臣
之會遇如此幾希而當今宗社之安危莫斯為重臣敢
不夜以繼日公爾忘私庶圖毫髮之勤上答乾坤之施
謝優禮表
非常之禮振古未聞不世之恩容身無所伏念臣自嬰
疹疾久限朝趨違夙夜匪懈之勤廻日月並明之報方
祈病免乃被褒升既孚號于大庭仍賜告於私室相臣
如此舊典所無欲辭則阻覲於天顔欲拜則不虔於君
命進退維谷戰兢履冰實上賴於寵靈幸小瘳于藥物
猶以足瘍為梗體力未勝詔免造朝俾先治事愈弗遑
於寧處終獲遂於懇辭復膺眷注之優曲就疲羸之便
諒非獲已乃敢欽承肩輿及門百辟駭視給扶入殿兩
宫賜存對咫尺之天威幾顛倒於臣節自昔元勲碩輔
大老宗公或以詢謀特加異數豈伊庸瑣乃更超踰顧
兹綿薄之餘生益恐危亡之無日此蓋伏遇太皇太后
陛下覆載侔於天地恩義兼於君親曲垂恤下之仁特
越循常之制雖不能陳力就列猶將使同寅協恭慙非
論道之才叨被改容之禮極臣鄰之殊遇損著定之彛
儀顧雖殺身無以報德斗筲近器螻蟻微誠苟有益於
公家唯常致其死力
遺表
臣聞始則有終物之常理生而必死人之大期垂没之
言哀鳴以敘伏念臣久居散地寖廹頽齡仰被眷知遽
當大任伏遇陛下恭默思道垂拱仰成圖庶政之惟艱
登衆賢而共濟臣備位上宰總率羣司嬰疾三時卧家
累月殊常之寵曠古罕聞每思糜捐無以報稱常欲竭
股肱之力繼之以死圖國家之利知無不為雖喘息之
僅存唯憂勤而不已而膏肓之苦藥石難攻將永謝於
明時猶瀝陳於愚懇伏望皇帝陛下務學時敏作德日
新體堯舜之欽明視祖宗之憲度奉親思孝守位以仁
永建無窮之基益隆有大之業臣雖瞑目猶生之年臣
無任瞻天戀聖哀切屏營之至
上太皇太后表
臣聞凡物之生必皆反本忠臣之死猶不忘君敢陳屬
纊之言上逹垂帷之聽伏念臣天與愚直性惟拙迂謂
古道之可行排衆言而自信常欲省躬而無愧事上以
不欺被遇累朝照知忠藎擢居上宰斷自睿神伏遇陛
下思齊任姒之功誕保成康之聖延登衆正共濟多艱
而臣受命以来半居病告造朝之際每荷優容蠲其下
拜之勤寵以給扶之禮唯知盡瘁以訖微生聖明之時
獨先隕越太平之業不逮落成沒身有銜報國無所伏
望太皇太后陛下明昭在位保佑有邦御六氣之中和
躋羣生於仁夀疇咨哲乂慮憲祖宗汔登濟於成功不
惑移於浮議臣雖終螻蟻之壤猶依日月之光永辭聖
朝無任瞻天戀聖哀切屏營之至
為司馬公休謝賜銀修碑樓表
臣康言伏蒙聖慈差管勾脩建先臣光碑樓入内供奉
官李永言齎賜臣銀二千兩充修碑樓支費者天恩遠
臨優賜下逮銜感泣血未知所報伏念先臣歴事四世
唯堅一心晩節遭遇得行所學是以夙夜盡瘁不敢愛
身勞心役精繼之以死恭惟皇帝陛下天地覆載日月
照臨深軫股肱之虧曲流泉壤之澤恤典之厚超越常
倫窀穸送終哀榮已極今豐碑之建復加頒賚矜念存
歿感格幽明重惟先臣儉約清貧未嘗畜積啓手之日
家無餘貲聖明燭知俾濟終事伏思前後罕此異恩非
臣隕身喪元所可上報待盡丘壟不知所言瞻望天庭
臣無任攀戀號殞激切屏營之至
為司馬植謝賜錢營葬表
右某言伏蒙聖恩差將作監丞張某催黃河運木就管
勾先臣康殯葬仍賜錢一千貫已於今月二十四日遷
葬了畢者忠如皦日痛親志之永沈德及幽泉戴君仁
之下逮伏念臣父康篤行成巳力學傳家二聖以似其
先人一旦欲加之顯任而頃因過毁已屬沈痾揜遺恨
而莫伸委深恩於不報自初告卧以至喪還賜藥賜珍
歸賻歸襚優命沓至常分已踰復因匠屬之鳩材俾過
家塋而視堋克襄大事無費秋毫此蓋伏遇皇帝陛下
禮遇臣工孝治邦國將為世忠良之勸豈獨臣父祖之
私往者不亡當有鬼神之結草微而含氣猶知鳥雀之
銜環
謝太皇太后表
致主之心已淪幽壤飾終之錫更躐舊章兆協卜之以
時恩殞身而莫報伏念臣祖光以德業名世嘗擢任於
宰衡臣父康以詩禮傳家亦登延於勸講而侈俗方改
哀楊綰之已亡太醫遽臨痛桓榮之未老無禄私室荐
罹鞠凶自啓手足之初至掩窀穸之際君命屢至賵賜
有加復因匠屬之鳩材俾過家塋而視堋殘喘何力秋
毫在官此蓋伏遇太皇太后仁深念功禮不遺舊將博
勸於士類豈曲私於臣門克意紹先獨自期於忠孝纏
哀待盡兩無報於君親
范太史集卷七
