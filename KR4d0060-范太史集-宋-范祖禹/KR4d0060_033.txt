范太史集卷三十三宋范祖禹撰
翰林詞草(樂語附)
大行太皇太后山陵掩皇堂祭奠祝文(九年二月七日)
八荒同軌虔奉夫事敬卜兹日將掩幽宫復土戒期終
天永慕尚饗
皇后謝賜御筵表本
妾言伏蒙聖恩特賜御筵者先后賓天壽原復土八荒
同軌萬旅獻功仰聖孝之感通獲神休之佑助屬當陪
扈莫展勤勞曲頒燕犒之私祇荷惠慈之厚顧無少補
深切愧懷
皇后謝皇太后賜茶藥及傳宣撫問表本
妾言某人至伏蒙聖慈特賜妾茶若干藥若干及傳宣
撫問者西陵先遠屬當扈駕之行長樂問安實切違顔
之戀睿懷所軫慈訓曲加仍頒茗劑之珍以慰道塗之
念欽承撫諭仰戴恩私
皇后謝皇帝傳宣撫問表本
妾言某人至伏蒙聖恩傳宣撫問者寢陵脩祔莫展於
勤勞道路安行屬當於陪扈荷睿懷之仁厚頒温詔以
丁寧仰戴恩私益深感惻
皇后謝皇太后傳宣撫問表本
妾言某人至伏蒙聖慈傳宣撫問者祇扈靈輿敢憚勤
於次舍近違禁掖徒結戀於晨昏特軫慈仁曲加勞問
仰荷寵綏之眷彌深感惻之情
皇后謝皇太妃問候牋本
妾言某人至特賜問候者祇扈靈輴暫違禁閤上體聖
神之仁孝居㤀道路之馳驅特軫温慈曲加勞問仰眷
存之至厚懷感惻以增深
皇后謝皇太妃送茶藥牋本
祇護行輴敢憚勤於道路暫違中禁實結戀於晨昏上
軫慈懷遠傳温旨屬春陽之在候頒珍劑以養和戴荷
所深名言㒺既
大行太皇太后山陵下事掩皇堂訖於隧道陵
治地為方壇上設五方五帝神位座鎮謝墓
法祝文
伏以因山制禮爰始鳩功復土告成迄終大事惟神敷
佑于役罔囏祗祓精誠肅陳明薦尚祈來顧申錫永寧
尚饗
大行太皇太后山陵掩皇堂訖九虞祭祝文第
一(七日)
伏以光靈在天體魄降地惟哀顯相夙夜不寧虔遵典
禮祇薦祫事謹以制幣柔毛剛鬛明粢薌合薌萁嘉蔬
嘉薦醴齊哀薦祫事尚饗
第二(八日)
伏以送形而往既襄大事迎精而返惟極孝思敬以柔
日哀薦虞事
第三(九日)
伏以其返如疑若有求而弗得以虞易奠惟至痛之無
窮明薦吉蠲神保是格
第四(十日)
伏以真馭賓天主車在道日脩虞事于以寧神瞻慕哀
恫㒺有終極
第五(十一日)
伏以成壙而虞日接於祔翟車近止將次都畿嘉薦普
淖惟以爰侑
賜山陵陵使吕大防茶藥兼傳宣撫問詔
敇大防先后在天新宫復土惟時冡相總率羣司䘏典
備成還車載道服勞大事興念不㤀宜有匪頒用昭眷
禮今差使臣沿路賜卿茶藥具如别錄至可領也
賜徐王高密郡王宗晟安定郡王世準觀察使
仲先世雄仲當仲損仲覽團練使孝騫茶藥
詔敕書
敕徐王躬侍靈輴徂安吉竁哀恫㒺極行役載勤宜有
匪頒用昭親睦
賜駙馬郭獻卿錢景臻王師約張敦禮曹詩王
詵韓嘉彦都大管勾張茂則防禦使吕真刺
史孟在光禄卿韓宗師衞尉卿趙令鑠少府
監陳絃内侍省都知劉有方茶藥詔敕書
敕師約肅護靈輴奄終吉窆屬陽和之紀月祇行役以
在塗宜有匪頒用昭眷渥
賜禮儀使李清臣鹵簿使胡宗愈儀仗使李之
純橋道使錢勰茶藥詔
敕清臣躬護靈游奄終吉窆眷使車之勤役陪虞輅以
言旋宜有匪頒以為慰勞
賜山陵諸司使副右司郎中承議郎以上内殿
承制崇班通直郎入内供奉官陳衍等茶藥
并傳宣撫問敕書
敇吳靖方因山修祔復土告成乃眷臣工服勞夙夜特
加頒賚以示恩私今差使臣沿路賜汝臘面茶七斤縳
子茶七斤藥物一銀合合重三十兩至可領也
賜知河南府安燾茶藥詔
敇安燾因山蕆事復土畢功眷密幄之舊臣守别都之
留鑰典司陵邑陪扈輼輿宜有匪頒以慰勤勩
西路祔葬皇親賜故魏王新婦譚國夫人王氏
以下茶藥并傳宣撫問詔敇書
敇故魏王新婦譚國夫人王氏躬護靈輿往安吉竁屬
陽和之紀月銜哀疚以在塗特有寵頒用昭眷禮今差
使臣沿路賜茶藥具如别錄至可領也
賜感德軍節度使同知大宗正事兼西路祔葬
敦睦宗室宗景以下茶藥詔
敇宗景以下喪期先遠祔禮告成時属暄和眷惟勤勩
特加珍錫用示渥恩今差使臣沿路各賜卿等茶藥具
如别錄至可領也
賜西路祔葬皇親監護葬使左朝散大夫守太
常少卿盛陶以下并祔葬魏王鄧國蔡國長
公主管勾等使臣茶藥并沿路傳宣撫問敇
書
敇盛陶以下肅駕使轓躬臨原兆涉塗良苦庀事尤勤
宜推勞賜之恩用示眷存之意今差使臣沿路賜汝臘
面茶五斤縳子茶五斤藥物一銀合合重二十兩内祔
葬鄧國蔡國長公主允弼新婦等管勾列端張禹偁竇
鐸脩墳宋良臣諸司張祜各賜臘面茶二斤縳子茶二
斤藥物一銀合合重一十兩沿路香火張師逸李綬并
袝葬故魏王沿路香火續燾各賜臘面茶一斤縳子茶
一斤藥物一銀合合重五兩至可領也
賜西路祔葬皇親敦睦宗室感德軍節度使同
判大宗正事宗景以下并監護葬使左朝散
大夫太常少卿盛陶以下茶藥口宣
有敇卿汝等爰協吉期克襄大事陽和在候夙夜良勤
宜有匪頒以為慰勞今差入内内侍省内西頭供奉官
劉友端賜卿汝等茶藥兼傳宣撫問想宜知悉
虞主回京雙調四曲
導引一曲
思齊文母盛德對皇天演寶祚千年卿雲復旦治功全
厭人世登仙龍輿忽掩三川綵仗屬車旋維清象舞告
英宣入詩頌歌絃
六州一曲
太平功擁佑帝堯聰歌九德偃五戎寰海被祥風車書
萬里丈軌同自南北西東耕田鑿井戱垂髫華髮躋仁
壽域變時雍大明方天中棄養東朝苦怱怱玉座如存
永隔慈容恨難窮崇慶空颷輪仙馭無蹤超宇宙駕雲
龍禕翟掩軒宫栢城王氣長鬱葱温洛照寒崧光靈在
上徽音流千古昭如日月麗層穹太任家邦隆彤史青
編永垂鴻清廟笙鏞奏假欽崇
十二時一曲
轉招摇厚陵迴望雙闕起岧嶤曉日麗譙金爵上干霄
風雨闋夜宫閉不重朝奉鸞鑣漸遥玉京知何處飛英銜
恤亂絮纏悲春路迢迢縹緲哀音發龍笳鳳簫光景同
慘澹度巖邑指河橋馬蕭蕭絡繹皇軺拂天容衛江海
上寒潮萬國魂銷追昔御東朝開鈿扇垂珠箔侍璫貂
寶香燒散飄手開仁燾域神孫高拱崑崙渤澥玉燭方
調一旦宫車晚旋歸泬寥九載初如夢次功得瓊瑤
虞神歌一曲
駕玉龍設初虞祭終前旌舉天回洛水路轉崧峯瞻寥
廓煙霏沖融杳無蹤震地鼓吹悲雄誰何羽衞重拂雲
旗幟眩青紅來漸來清塵灑道脩職百神恭回首蒼茫
霧雨吹風掩泉宫(闕)寰畿入山
川改容鼓鐘臨近次千官望拜涕淚衡從人如堵晨光
葱朧闕穹隆馳道禁水相通當年遊幸空皇儀事畢泣
重瞳哀未窮巍巍餘烈輝映簡編中億萬斯年覆載同功
虞主祔廟日中吕導引一曲
延和幄座臨御九年中往事已成空皇基固覆盂四海
本自太任功九虞初畢下西宫廟祏與天崇周家盛卜
年卜世萬祀永無窮
撫問鄜延路臣寮口宣
卿汝等夙以材能並膺選寄外勤邊要久效官成式厚
眷存俾加勞問今差入内内侍省内東頭供奉官陳嘉
言傳宣撫問想宜知悉
賜新除寶文閣直學士知成都府韓宗道辭免
不允詔
朕惟全蜀之寄實難其人卿以才猷歴位省府矧乃祖
叔父世守西南卿在先朝亦嘗奉使于兹三世出牧一
方必能宣布中和惠綏遠俗則朕無西顧之慮豈不休
哉褒加寵名厥惟常典其趣祇命無或固辭所請宜不
允
賜資政殿學士守吏部尚書胡宗愈辭免兼侍
讀不允詔
朕邇英訪道十年于兹方當博延儒臣總覽載籍卿純
誠懿學直諒有餘進讀于前渴聞嘉論勉膺新命無或
重辭所請宜不允
徐王改封冀王制
周尊公旦倚為四輔之師漢重王蒼位處三公之上及
我仁祖加禮荆王顧惟冲人敢後叔父誕敷明命播告
治廷皇叔永興鳳翔等軍節度管内觀察處置等使守
太尉開府儀同三司雍州牧兼鳳翔牧上柱國徐王食
邑一萬四千五百戶食實封四千九百戶賜詔書不名
顥禀訓英皇同氣神考仁義根於天性孝友冠於人倫
昔在先朝蚤膺異數迨宣后九年之政無愛子一豪之
私追惟崇慶之功㒺極昊天之報方畢太宫之祔饗莫
先尊屬之褒嘉是用登拜師垣仍聯使節徹彼徐土受
(闕)冀方内奬皇家外綏侯服進陪多賦衍食真封於戲並
建親賢實為社稷之衞益強藩屏用承祖考之休往膺
典冊之光永介壽祺之祉式昭令德無愧前人可特授
守太師依前開府儀同三司雍州牧兼鳳翔牧賜詔書
不名充永興鳳翔等軍節度管内觀察處置等使改封
冀王加食邑實封
賜新除守太師冀王劄子奏辭免不允詔
敕冀王省所劄子奏辭免恩命事具悉朕永懷先后圖
報無窮地近属尊莫如叔父宜有異數以先列藩遽攬
奏封力形謙避雖深嘉嘆難徇懇誠所請宜不允
賜冀王再上劄子辭免不允詔
朕以上公錫命莫若帝師之尊北土啓封莫如冀國之
大非予叔父孰冠宗藩其勉欽承勿庸遜避所請宜不
允
閤門賜冀王告口宣
卿親賢莫二屏翰所尊進秩帝師改封王國其承寵典
以副眷懷今賜卿告想宜知悉
賜冀王三上劄子奏辭免不允詔
卿秉德謙沖神明所相為善最樂宜得仁者之壽損疾
有喜當聞勿藥之瘳褒崇懿親兹率舊典朕命不易其
可以辭所請宜不允
賜安武軍節度使河東經略安撫使兼知太原
府韓縝再上表并劄子奏陳乞致仕不允詔
卿出入將相勤勞四朝古之大夫有不得謝況於股肱
之舊方膺蕃屏之寄志氣克壯卧護有餘宜深體於眷
懷其無拘於禮制請宜不允
賜永興鳳翔等軍官吏等示諭敕書
敇永興軍官吏軍人僧道百姓等朕以顥地親叔父位
冠宗盟追惟文母之深慈乃眷賢王之令德方畢升祔
宜先寵褒進秩維師增榮舊鎮大啓冀土永為宋藩想
聞渙號之頒益洽周邦之喜今特授顥守太師依前開
府儀同三司雍州牧鳳翔牧賜詔書不名充永興鳳翔
等軍節度管内觀察處置等使改封冀王加食邑七百
戶食實封三百戶勲如故故兹示諭想宜知悉將士等
各得平安好參佐官吏僧道耆壽百姓等並存問之遣
書指不多及
冀王顥布政牓
應永興軍管内官吏軍人僧道百姓等兹者奉膺制命
進位公師無改旌麾更分茅社奄受冀土作蕃皇家顧
有列於内朝莫獲臨於賜履惟兹多政厥有故常爰咨
文武之良深體聖神之寄務農重本先教後刑實倉廪
以賑貧窮修戎兵以遏寇虐庶成仁壽之俗上寬宵旰
之憂將校在和緇黃式化道雖云遠心不謂遐諸有尊
親亦附存問
改元御札
朕荷皇穹之眷命守列聖之丕基十年于兹四海用人
日聽外朝之治躬勤萬物之微𦕈若涉淵未知所濟顧
念祗承上帝誕保受民惟駿惠於先猷以纉隆於下武
乃稽仁祖之成憲思大文考之烈光其因盛夏之辰載
新元統之號庶導迎於景貺用敷錫於羣黎宜改元祐
九年為紹聖元年布告多方咸體朕意故兹札示想宜
知悉
坤成節教坊致語(八年)
臣聞後天申祝已稱内殿之觴湛露示恩爰有外朝之
燕使幣致北鄰之聘星躔開南極之祥會芾充庭慶千
載闊希之遇舞童成佾奉一時交際之歡恭惟皇帝陛
下膺受正符統臨神器昭哉嗣服承六聖之鴻休大矣孝
熙盡三宫之至養恭惟太皇太后陛下執思齊之道御
假樂之時用楫濟川始仰成於傅說斷鼇立極俄追配
於媧皇天地得以清寧草木遂其零茂食既充於四鬴
歌亦備於九功肆及誕辰具陳樂闋童冠紫袴稍依慶
善之文容寶鑑露嚢盡斥開元之侈事臣猥居法部叨
隸奉常冒凟天聰敢獻口號
口號
綵仗含風縹緲間神孫當宁燕千官太隂入夢祥初發
中嶽聞呼老更難諸夏豐年生詔令兩儀和氣入吹彈
下臣拜獻坤成樂長奉千秋萬歲歡
勾合曲
賓筵初秩觴行露酎之醇樂節克諧技奏鈞天之妙雲
龍在望魚藻恃時上奉宸歡教坊合曲
勾小兒隊
御香成蓋宫漏穿花霓裳羽衣方聽妙音之舉瑶環瑜
珥忽逄稚子之遊申以宫商教坊小兒入隊
隊名
浴沂童子詠獻壽老人星
問小兒
悸帶並趨抗霓旌而布武髧髦相顧應畫鼓以分行宜
露悃誠雍容敷奏
小兒致語
臣聞南北通觀必有豆觴之盛君臣飾喜亦資磬管之
和矧千秋載誕之期當萬寶惟成之始所以命大師而
奏雅延百辟以釃醇恭惟皇帝陛下至道生知英能天
縱日御金華而講藝間臨璧水以崇儒奠玉郊丘獲神祇
之昭答薦祧祖廟蒙祖考之歆安遊幸闕然會朝勤止
辰不動而星拱天何言而物生遂追釗誦之隆皆自姜
任之訓乃修故事以樂嘉時臣等猥以弱齡值兹華旦
躬緣薄技旅進廣除未敢自專伏候進止
勾雜劇
慶均天壤可無燕衎之私樂備古今斯有俳優之戲仰
祈天笑雜劇來歟
放小兒隊
音容秀整被服鮮華干羽初陳來謁舜階之下風雲既
闋却歸沛邑之中再拜天墀相將好去
勾女童隊
寶階三道取化國於逡廵力士五丁獻仙山於咫尺中
有驂鸞之侣來呈舞鳳之工鐘律方諧兩軍女童入隊
隊名
九重開舞地一氣結歌雲
問女童
翩若鵷鸞來自風塵之表璀然珠玉隨生謦咳之間詞
令必多雍容敷奏
女童致語
妾聞昔歲誕彌浴致九龍之瑞兹辰飲御舞騰百馬之
豪蓋以下伸臣子歸報之心上奉祖宗舉行之事藹頌
聲而並作鬱恊氣以横流恭惟皇帝陛下育德淵微收
功敏妙殆致邦刑之措數膺年糓之穰露效甘滋近在
禁嚴之地蠶呈異蠒自成組織之文至於三韓獻金匱
之書五嶺貢炎洲之布貺符既至氛沴自銷比置酒於
未央實廣恩於長信妾等家居京甸籍占梨園間雅奏
之發揚謹成班列瞻睟容之懌穆願奉歡愉未敢自專
伏候進止
勾雜劇
仰瞻魏闕横佳氣之鬱葱申命優臣示湛恩之汪濊少
停舞袂雜劇來歟
放女童隊
綴行孌娩步節虚徐璧月瓊枝暫相輝於宫闕朝雲暮
雨盍各返於山川再拜天階相將好去
范太史集卷三十三
