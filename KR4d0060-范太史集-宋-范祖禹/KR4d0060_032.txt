范太史集卷三十二宋范祖禹撰
翰林詞草
崇慶宫為大行太皇太后正旦設水陸道場齋
文(九年)
伏以飇馭賓天望珠𥜗而永遠星杓紀歲驚玉歷之更
新履濡露以摧心依真乘而追福崇嚴清供蠲潔至誠
仰祈妙覺之慈升濟仙游之路謹言
賜大遼賀正旦使副正月一日慰畢就驛御筵
口宣
卿等踐脩久好來會元正已將命於外朝宜肆筵於公
館昭予眷厚慰乃忠勤今差某官某賜卿等御筵兼差
某官某押伴想宜知悉
賜大遼賀正旦使副正月一日慰畢就驛酒果
口宣
卿等展幣執圭巳勤使事盈樽實篚加錫時珍用示誠
懷兹為眷禮今差某官某賜卿等酒果想宜知悉
正月五日賜不宴御筵口宣
卿等青陽肇節華隰講儀適當撤樂之辰就錫示慈之
燕勿辭既醉當體至恩今差某官某賜卿等御筵兼差
某官某押伴想宜知悉
正月五日賜不宴酒果口宣
卿等驂騑在館不㤀啓處之勤觴豆燕賓爰有芳甘之
錫式將厚意宜服渥恩今差某官某賜卿等酒果想宜
知悉
六日就驛賜大遼賀正旦使副朝辭訖御筵口
宣
卿等來修聘事已上謁辭惟信宿之少留將旋歸而言
邁宜頒燕衎用示恩勤今差某官某賜卿等御筵兼差
某官某押伴想宜知悉
賜朝辭訖歸驛酒果口宣
卿等奉辭文陛歸整華驂豈無置醴之優宜有加籩之
厚特頒芳旨用助燕私今差某官某賜卿等酒果想宜
知悉
相州賜大遼賀正旦使副回程御筵口宣
卿等抗旜歸路弭節近藩涉卉木之載榮念山川之云
遠宜頒飲御以慰賓勞今差某官某賜卿等御筵想宜
知悉
瀛洲賜大遼賀正旦使副回程御筵口宣
卿等聘圭復命使節(闕)關眷言行役之勤用錫燕私之
厚少留歸馭當醉湛恩今差某官某賜卿等御筵想宜
知悉
皇帝回大遼賀正旦書
正月(闕)日姪孫大宋皇帝謹致書於叔祖大遼聖文神
武全功大略聰仁睿孝天祐皇帝闕下歲歷更端導春
陽之發育鄰邦繼好馳使乘以皇華厚幣展儀信書致
問永惟㪟睦苐切感悰今泰州觀察使蕭禮等回謹奉
書陳謝不次謹白
賜五臺山十寺僧正省奇等進奉功德疏奬諭
敕書
省所進奉興龍節并新正功德疏事具悉誕辰頌壽元
歲祈祥誠修禁苑之儀疏上彤廷之貢覽其勤悃良用
嘆嘉今賜省奇等紫僧衣一對絹二十疋故兹奬諭想
宜知悉
賜知樞密院事韓忠彦乞降黜不允詔
朕聞先王作罰兄弟無相及之罪嘉彦之責卿何所疑
當體至懷復于而位所請宜不允
賜知樞密院事韓忠彦待罪不允批答
卿元勲之後登翊近樞歷年于兹一節匪懈嘉彦以卿
同氣為國懿親戚實自貽罪無相及抗章引咎深用憮
然當體眷懷勉綏厥位所請宜不允
賜尚書右丞鄭雍生日詔
日底營室月維孟春篤生良臣作我右輔用錫爾祉俾
壽而臧今賜卿生日羊酒米麪等具如别錄至可領也
故蔡國長公主奉先禅院啓攅於攅堂前開啓
資薦道場齋文
伏以娥皇慧質夙為降渚之游善逝法身普現隨方之
應爰因啓窆追薦往生覬憑妙覺之慈永濟超升之路
謹言
故魏王拆攅祭文
維元祐九年歲次甲戌正月癸酉朔十日壬午皇帝遣
某官某致祭于故魏王之靈維靈英宗愛子神考友弟
惟予李父敢㤀尊禮龜筮言吉菆塗告啓心焉孔疚侑
以肴醴尚饗
故魏王興靈前一夕夜祭文
先后上賓賢王從祔祖宗之原鞏洛之路靈輴嚴駕卹
典告具致此遣奠展予誠素尚饗
故魏王大葬前一夕夜祭文
惟靈秉德宗藩夾輔帝室自我不見于今七年從祔原
陵即安宅兆遠日之夕饋奠有儀尚饗
故魏王下事祭文
昔周成王追念叔父俾其子孫世祀于魯在漢章帝感
思東平處存人亡哀不勝情今予季父永歸窀穸奠以
送之義兼古昔尚饗
故鄧國蔡國長公主拆攅祭文
惟靈寶婺儲精璿源毓慶降年不永卜日有期爰啓菆
塗將歸宅兆侑以奠禮展予至情尚饗
故鄧國蔡國長公主興靈前一夕夜祭文
惟靈淑質幼成穠華夙隕將從先后往祔西陵明發啓
行奠觴以訣尚饗
故鄧國蔡國長公主大葬前一夕夜祭文
惟靈王姬之美未成肅雝帝妹之貴永違元吉厚陵從
祔日月告期爰稽舊章是用尹祭尚饗
故鄧國蔡國長公主下事祭文
金粟之原神皇是宅蒼梧之野帝子所遊永閟幽宫酹
觴告訣尚饗
故貴妃苖氏充儀陳氏拆攅祭文
爰命太史考卜吉辰乃啓菆塗即安宅兆式陳饋奠以
示哀榮尚饗
故貴妃苖氏充儀陳氏下事前一日祭文(六月)
遠日惟良䘏典告備將以明發適於幽宫魂而有知歆
此遣奠尚饗
故貴妃苖氏充儀陳氏下事祭文(七月)
爰備禮儀厚終襄事載寧體魄永固萬年酹此奠觴惟
以妥侑尚饗
崇慶殿開啓大行太皇太后發引前二日道場
齋文
伏以慈顔永遠真馭不留大事請期西階啓殯仰憑覺
力追奉靈游涓祓禁塗祇陳法會庶集無邊之妙善以
資不測之至神謹言
大行太皇太后靈駕發引皇太后日奉起居表
正月十七日
龍輴取道鳳翣戒行萬旅畢從百神來護恭惟大行太
皇太后厚德載物至仁代天正座臨朝已致九年之治
佳城卜兆遽臨七月之期攀慕無從哀摧罔極
十八日
幽宫恊吉已占龜洛之都靈駕祖行寖遠鳳城之地恭
惟大行太皇太后憂勤祖業燕翼孫謀成化始基方詠
周詩之雅流隂易度忍聞楚挽之悲引望光靈苐深悲
隕
十九日
路指漢陵巳隔旌旟之望風回魏闕空聞笳吹之聲恭
惟大行太皇太后德參二儀功冠千古聖如文母實隆
周室之基化若華胥俄返軒臺之馭追攀何及隕涕無
窮
二十日
金旌風轉畫翣星陳想六列之徐驅度三川而益遠恭
惟大行太皇太后接統千載臨朝九年日月之照無私
乾坤之功不有方專美于彤史遽上賓于白雲緬想行
輿尚陳哀牘
二十一日
曉日深沈掩衣冠於東殿春風惨愴咽簫鼓於西畿恭
惟大行太皇太后德茂塗莘功高任姒神罔恫怨家用
平康每懷勤政之憂未盡恤民之樂想安神駕惟極哀
悰
二十二日
輼車夙駕縞駟宵征悼日月之難居望山川之易遠恭
惟大行太皇太后儉追太古誠感至神瑞滿寰中俄列
羽仙之馭澤流方外豈惟椒殿之悲瞻想光靈益增悲
涕
二十三日
秘殿垂帷尚想衣紳之侍靈輿載路莫諧羽衛之陪恭
惟大行太皇太后知下勤勞躋民仁壽懷卷耳之深念
有比屋之可封方隆正始之基遽起送終之禮違離寖
久摧殞兼深
二十四日
六綍在塗正遥北闕八神陪扈將次西陵恭惟大行太
皇太后天覆無私坤載至静慈容可想悲深瀍水之涯
真馭莫回望極嵩峰之表尚馳哀訴莫盡孝思
二十五日
黼帷玉座奄棄東朝縞駟金車已臨西洛恭惟大行太
皇太后作配英祖載誕神宗象耕鳥耘將祔蒼梧之野
龍盤鳳翥永從金粟之原瞻望無窮悲號何極
大行太皇太后靈駕至陵所未掩壙已前皇太
后日奉起居表
二十六日
日月遄邁山川正遥緬惟車駕之行少駐寢陵之地恭
惟大行太皇太后疇咨前代啓廸後人神器既安遽返
賓天之御幽堂未掩猶瞻儷極之輝即遠難攀馳誠曷
既
二十七日
挽紼駐行屬車觧馭已就因山之制將申揜隧之儀恭
惟大行太皇太后德配姜任仁行堯舜始被六宫之教
遠繼國風終流四表之光實增帝典尚馳誠悃少述哀
悰
二十八日
自違祖載已即壽原雖亡道路之虞苐結几筵之戀恭
惟大行太皇太后公恕統下法令合人攀號非特於六
宫哀慕實同於萬國興言摧愴豈易敷陳
二十九日
去景易流悵金車之至止違顔已遠瞻玉座以如存恭
惟大行太皇太后治國以家視民如子時臻奠枕方同
萬國之歡禮就因山遽起九原之恨將臨引竁苐切摧
心
三十日
神明所宅扈蹕固嚴倏驚晦朔之更愈結晨昏之慕恭
惟大行太皇太后博施濟衆不廢困窮發政施仁必先
鰥寡宜享恤民之樂遽臨復土之期緬想無窮哀號罔
極
二月一日
桃華肇節籩鮪薦新將臨引竁之期彌切對時之感恭
惟大行太皇太后仁被草木信及豚魚動植何知自遂
勾萌之理音容永隔惟深哀疚之懷瞻望如疑誦言曷
既
二日
厚陵木拱正瞻儷極之儀慈殿雲垂尚想問安之禮恭
惟大行太皇太后籲俊尊帝養賢及民永隆千載之基
奄棄萬方之養將臨成壙苐切摧心
三日
宫陵在望月律更端屬蕆事於橋山苐纏哀於彤禁恭
惟大行太皇太后體坤持載並日照臨盛治難名方受
宜民之福流隂易失遽臨襄事之期攀嚮無從悲摧何
巳
四日
天序密移春陽載淑將畢送終之禮莫申報本之誠恭
惟大行太皇太后圖治憂勤檢身恭儉疎繒大練化巳
被於宫闈丹旐素帷悲莫陪於陵寢興言追慕豈易名
言
五日
諏辰恊吉復土有期正纏同軌之哀愈切中闈之慕恭
惟大行太皇太后明並日月德合乾坤朝無險詖之私
壽有憂勤之損永違大養罔極哀悰
六日
雲遶橋陵遽就因山之制星陳羽葆將臨成壙之期恭
惟大行太皇太后逮事仁皇嗣音慈后增光洪業率由
舊章方措世於泰寧遽興悲於先遠追攀何及隕涕無
從
七日
宫禁纏哀巳極違顔之恨寢陵蕆事遽當掩隧之辰恭
惟大行太皇太后脩已安人對時育物珠𥜗永閟與厚
地以皆安蘭殿增悲悵昊天之罔極尚申省問罔喻哀
恫
大行太皇太后神帛回程皇太后日奉起居表
本
八日
皇堂云揜絳闕初成屬祫事之戒期回祥車而載路恭
惟宣仁聖烈太皇太后治登九載仁覆羣生龍馭上賓
悼廞衣之永祕玉容如在佇黼座以來寧瞻望尚遥悲
摧無喻
九日
大暮無晨莫展寢門之問青陽在候言瞻吉仗之回恭
惟宣仁聖烈太皇太后擁佑聖孫奉答天命乾儀既判
難名太極之功雨澤既施莫見還雲之跡反虞將至哀
牘奚殫
十日
因山云畢載主以歸欽承六翟之來已次一圻之近恭
惟宣仁聖烈太皇太后以思齊之德垂燕翼之謀真馭
既安永隔壽原之遠慈容可想少安祕殿之嚴惟劇哀
恫尚祈降鑒
十一日
九虞將至萬旅畢還望悠遠於漢陵瞻光華於魏闕恭
惟宣仁聖烈太皇太后功流社稷德洽民人故物尚存
永結中闈之慕神游如在將升清廟之嚴哀戀徘徊精
爽飛越
永厚陵下宫告遷奉安英宗皇帝并大行太皇
太后御容道場齋文
伏以聖德在天攀號罔極佛乘應物微妙難思涓祓閟
庭具嚴法會覬憑神貺升濟靈游謹言
大行太皇太后陵所前一日夜祭奠祝文
龜筮協從禮儀既備將以明發遷坐新宫瞻望哀號終
天罔極尚饗
大行太皇太后陵所遷奠祝文
伏以真馭在天壽原卜宅揆此吉日適於英祖惟哀顯
相敬用吉遷尚饗
永厚陵上宫開啓大行太皇太后掩皇堂道場
齋文
伏以金粟壽原徽音永閟玉毫光相慧力長存即蒼野
之陵宫啓祇園之法會庶憑妙善少答慈恩升濟靈游
頓超覺路謹言
范太史集卷三十二
