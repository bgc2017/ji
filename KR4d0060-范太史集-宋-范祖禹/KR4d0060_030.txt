范太史集卷三十宋范祖禹撰
翰林詞草
班荆館賜大遼賀坤成節人使回程御筵口宣
卿等使華復命郊館留行臨遣近臣特伸飲餞勿辭既
醉用副眷懷今差内侍省内西頭供奉官董温之賜卿
等御筵想宜知悉
班荆館賜大遼賀坤成節人使回程酒果口宣
卿等徒馭旋歸山川悠緬抗旃首路柅轄頒恩加錫芳
甘式昭勤厚今差内侍省内侍殿頭王祺賜卿等酒果
想宜知悉
相州賜大遼賀坤成節人使回程御筵口宣
卿等壽辰展慶瑞節言歸聊息駕於近藩因肆筵於華
館式頒燕衎益示恩榮今差内侍省内侍殿頭梁敦賜
卿等御筵想宜知悉
賜資政殿學士守吏部尚書胡宗愈乞知揚州
不允詔
卿昔在先朝素推骾直廼者輔政未幾懇請守藩西蜀
宣布流聞甚美以卿舊德宜在朝廷入長天官民望攸
屬夫賢人進退繫國重輕而以私恤遽求外補春秋之
義不以家事辭王事姑安厥位以副眷懷所請宜不允
賜觀文殿大學士集禧觀使蘇頌乞致仕不許
詔
祖宗以來貴德尚齒鼎槐之老莫不眷留班于大廷表
儀百辟卿向由省轄進涖宰司深執勞謙懇求去位置
使祠館勉徇雅懷巳退處於丘園尚何殊於田里矧卿
筋力克壯聰明不衰中外所瞻足以重國體兹至意無
或費辭所請宜不許
不允詔
古者三公在朝三老在學或坐而論道或就而咨謀身
雖佚休不離王室降及後世則異於斯以蟬蛻軒冕為
高以屣遺禄位為潔卿多識前世之載雅意本朝之隆
君臣之交禮義相與乞身之請姑務少安所請宜不允
賜龍圖閣學士知瀛州曾布乞揚州不允詔
卿昔在先朝服休侍從宣力中外靡憚勤勞南臨長沙
實濟師役西控青海以威羌戎眷言老成付以北道疆
場無事使傳相望緩帶雅歌足以綏靖忽攬封奏欲求
便藩尚當勉留以副寄委所請宜不允
賜宰相吕大防上劄子乞罷不允詔
省所劄子奏重任久次今兹譴戒所加殆緣臣致伏望
獨罷事具悉朕恭聞仁宗皇帝因讀前史嘗諭侍臣漢
以災異策免三公莫若罪已以答天眚皇祖有訓禹湯
格言朕承宗祧敢不祇服卿位上宰歴年于兹乃以譴
戒之來獨祈罷免移過於下非予所聞勉思消復之宜
毋重朕之不德所請宜不允
賜宰相吕大防等為雨水乞降黜不允詔
省所劄子奏伏見雨水過常害及民物皆由充位無補
致此災譴伏望特賜降黜事具悉常雨為災歷時不已
雖竭精禱未蒙神休隂陽失和衆庶被害側席思咎殆
天儆予實頼左右輔臣交修不逮卿等躬任燮理志同
憂勞雖引責抗章義深懇惻而遽請避位予何倚毗惟
先格王飭已正事不聞歸罪股肱大臣當體至懷共圖
救政所請宜不允
賜蘇頌第二表乞致仕不許詔
昔衛武耋老猶聞箴儆之言方叔壯猷實繄顯允之德
卿巳謙避宰席退領祠宫以時造朝精力未艾黃髮在
位重於典刑雖嘉知止之風且異尚賢之意勉綏厥服
以副眷懷所請宜不許
不允詔
輔弼之任體貌所隆進退之宜輕重攸繫卿亮采三事
施勤四方圖任舊人久勞於共政賓禮故老尚頼於咨
謀而累抗封章願還印紱於卿為美非朕所安所請宜
不允
賜資政殿學士許將免知揚州乞便鄉一郡不
許詔
卿自仁皇之末首冠多士宣力中外服在近僚向觧機
務出分邊寄及此歸戍改藩東南而累抗奏封懇祈鄉
郡過家上冢雖懷桑梓之至情憂國㤀私宜體朝廷之
重委往即乃治無或故辭所請宜不許
不允詔
昔申伯于蕃用寧周室貢禹懷土終老漢廷盖邦家唯
欲得賢則人臣豈可自便卿入位丞轄出總戎麾身雖
侯方心在王室而近辭淮海遠請甌閩求之故常未有
此比祇服成命以副眷懷所請宜不允
賜皇叔徐王辭免乘檐子至下馬處不允詔
省所劄子奏許乘檐子至下馬處伏望特賜免罷事具
悉叔父秉德位冠宗藩入侍慈闈宜有優禮惟予沖人
方以孝愛順天下其敢弗欽肩輿造朝矧有故事深執
謙退當體眷懷所請宜不允
大相國寺大殿上開啓謝晴道場齋文(八月)
伏以常雨為沴下民其咨祇竭精誠仰祈妙覺天地斂
氣山川收雲清風時興白日顯照爰修法會庶答慈恩
上清儲祥宫開啓謝晴道場青詞
伏以常雨為災歷時不已肅將誠懇仰叩清虛隂沴廓
消離明廻照顧惟南畝尚有西成祇案真科用昭靈貺
又朱表
廼以霖雨害及下民夙夜不寧永思愆咎輙瀝誠懇仰
籲穹旻惟神降休時暘協應顧兹寡昧曷動高明祇建
清場上答鴻施
故贈開府儀同三司駙馬都尉李瑋堂祭文(十五)
(日)
惟靈章懿近屬仁祖副車王姬築館蚤膺選尚寵榮福
禄累紀於兹旌節在門以侯就第奄終壽考深用䀌傷
特設奠筵庶昭恩禮尚饗
又下事祭文
惟靈外戚藩侯奉車帝壻四朝寵遇遂擁節旄康寧考
終奄及襄事褒贈之典視秩三公侑以奠觴慰兹幽穸
尚饗
又舉靈前一夕祭文
惟靈位為戚藩居列主第富貴壽考哀榮始終訃音初
聞趣駕臨奠葬期奄至遣使護喪既啓菆塗將及祖載
侑以肴醴慰兹營魂尚饗
太廟逐室各津漏及滴濕神帳奏告僖祖皇帝
等祝文
伏以寢廟有嚴威神所宅歲時既久風雨寖隳攸司庀
工揆日祇事敢不虔告用昭孝誠尚饗
賜資政殿學士新除守戶部尚書李清臣茶藥
口宣
卿夙贊鈞衡久臨蕃屏已趨召節入長地官行涉暑塗
宜綏福履特加問賚當體眷懷今差入内内侍省内東
頭供奉官徐湜賜卿茶藥兼傳宣撫問想宜知悉
内外神廟開啓消災祈福道場祝文(二十三日)
伏以崇慶至仁溥天共戴勤勞成疚治療未平遍欵靈
祠仰祈休應所冀祓除災疾降集福祥永庇羣生益隆
萬壽尚饗
五嶽開啓消災祈福道場青詞
伏以天祚有德神享至誠太皇太后保佑眇躬焦勞庶
政偶嬰疢疾未底和平是以夙夜靡遑齋明歷禱惟神
望于秩典庇此生民其克相於慈闈永綏安於壽祉
太皇太后服藥消災祈福金籙道場青詞
臣夙以眇躬嗣膺大統實頼太皇太后保育冲菲扶持
囏危歷年于兹其德惟一至静能久大公無私天地之
所鑒知華夷之所愛戴焦勞遘疾治療未平臣冰淵戰
兢夙夜憂慄是用載涓秘殿申敕輔臣案金籙之真科
祈琁穹之寶命伏冀三清教父衆聖天宗敷佑宋邦介
福文母勿藥有喜獲濟於屯災無疆惟休永綏於壽祉
又朱表
上帝景命既申鍚於宋邦沖人眇躬實仰頼於文母自
總臨於庶政惟思濟於羣生無毫髮之私神天所鑒有
惻怛之愛億兆歸心久積憂勤屬嬰疢疾臣夕惕惟厲
啓處不遑是用請命皇穹呼窮元父仰惟福善助順棐
忱益謙拯其囏厄之虞降以康寧之吉
太皇太后服藥奏告天地宗廟社稷祝文
伏以太皇太后擁佑眇躬敉寧方夏勤勞遘疾治療未
瘳心之憂危靡所底告謹擇良日請命大神伏惟昭鑒
精衷曲垂靈貺庶有感格以速和平尚饗(皇地祇云請命大祇宗)
(廟云請命宗祊神社稷云請命于)
故贈永嘉郡夫人王氏堂祭文(二十八日)
惟靈服在内庭奉循法度祗勤夙夜靡有愆違遽殞厥
身乃加追命將殯之夕送以奠觴尚饗
又墳所祭文
惟靈序職宫闈其儀令淑生有禮秩沒有恩榮遣奠菆
塗致我誠惻尚饗
延福宫穆清殿開啓上祝太皇太后消災集福
道場朱表(九月)
上神孚佑降監孔昭洪造何言至誠必應顧惟眇質獲
奉丕基仰繄崇慶之仁大庇羣生之命偶乖和豫實自
勤勞是以惕厲薰心齋明滌慮告虔净宇薦信穹旻延
集福祥祓除譴咎所冀勿藥有喜遄底康寧無疆惟休
永膺壽考
賜諸道州府告諭敕書
敕真定府官吏軍員將校僧道百姓等上天降災九月
三日大行太皇太后奄棄四海道揚遺命顧念眇躬摧
毁荒迷未知所濟咨爾有衆務安厥常以副朕哀諭之
意故兹告諭想宜知悉
崇慶宫開啓大行太皇太后初七水陸道場齋
文(八日)
伏以功被寰區登真不返法周沙界應供無邊式陳哀
薦之誠大啓等慈之會冀憑妙界仰奉靈游
皇帝為大行太皇太后成服祭告祝文
昊天降凶四海喪妣攀號㒺極至痛無文初被縗麻式
陳哀薦以今日成服不敢不告尚饗
賜文武百僚請聽政第一表不允批答(九日)
旻天降禍大行太皇太后奄棄萬方朕以眇末之身嬛
嬛在疚充窮永慕未知攸為而公卿大夫遽以聽事為
請夫三年之喪方處苫廬未易縗服乃欲臨便坐見羣
臣其可得乎所請宜不允
賜文武百僚第三表請聽政不允批答(十二日)
朕遭家不造早失先帝實頼太皇太后保佑眇躬勤勞
囏難于兹九載大德未報奄及升遐悼心失圖銜恤在
疚卿等乃廹以遺誥奪其哀情雖一日萬幾理難久曠
而終天至痛力未能勝毋遽執於權宜庶獲專於喪紀
所請宜不允
大行太皇太后二七於崇慶宫設九幽醮青詞
(十五日)
伏以慈顔永隔飇馭不留欲報之勤追攀㒺極載嚴禁
宇祇建清場覬憑真聖之靈上濟仙遊之路願回昭鑒
深諒精誠
賜文武百僚請聽政第五表不允批答
昔高宗三祀亮隂不言滕文五月未有命戒朕自嬰荼
苦方此逾旬哀疚在心縗麻在體欲言國政所未忍也
而况三事大夫服勞夙夜百司庶尹率由典常官不易
方朝無廢事當少伸朕志毋奪喪焉所請宜不允
太皇太后山陵務從節儉詔
朕恭以大行太皇太后保祖宗之基命定社稷之永圖
德參二儀功冠千古憂民惨怛如肌體之有傷克已公
清無絲毫之自奉今普天喪恃四海同哀雖築陵高於
泰山備禮殫於萬物顧無以報亦未為多惟遵奉於訓
言益光昭於儉德以對在天之盛烈以揚愛物之遺仁
緣山陵非久脩奉深慮有司過有煩勞枉費人力不能
仰承遺誥務遵儉省之意其令尚書戶部斟酌轉移應
副毋得寬剩計置除京西路轉運司自合供辦其諸道
非特降毋得妄有進助咨爾中外當體朕懷
大行太皇太后殿菆祭告祝文(二十一日)
伏以音容永隔服御如存龜筮協從日月流速爰依正
寢祇設菆宫光靈在天攀號㒺極尚饗
賜文武百僚請聽政第七表俟終易月之制批
答
朕惟先王制禮稱情立文君子居喪與易寧戚以日易
月斷恩從權祖宗以來亦未遑改朕外遵遺訓内服通
喪雖三年不言仰企前哲而公除聽政抑有舊章卿等
叠抗奏封備殫懇欵朕承宗廟之重所不得辭強抑至
情興言摧切宜勉從來請俟終易月之制委有司定日
施行
崇慶宫開啟大行太皇太后三七水陸道場齋
文(二十二日)
伏以真馭不留慈顔永遠仰憑覺力追奉靈游祗祓禁
塗大陳法會庶集無邊之福用資不測之神
大行太皇太后大祥祭告祝文(二十七日)
創鉅難任終天永痛祥除奄及易月有期瞻慕几筵式
陳哀薦尚饗
十月朔資薦大行太皇太后於福聖禪院作水
陸道場齋文
伏以仙游永遠日御遄流履霜露以增哀想音容之如
在仰憑妙覺祗薦真靈恭即仁祠大陳法會庶緣勝果
用助遐升
皇帝逹大行太皇太后與大遼皇帝遺留書
十月一日姪孫大宋皇帝謹致書於叔祖大遼聖文神武
全功大略聰仁睿孝天佑皇帝(闕下)閔凶如昨茶苦至
深奉慈幄之遺言逹寶鄰之永信特馳使介往致物儀
今差龍圖閣直學士左朝散大夫土護軍河東縣開國
子食邑五百戶賜紫金魚袋吕陶西京左藏庫使兼閤
門通事舍人上騎都尉太原縣開國伯食邑七百戶郝
惟立充大行太皇太后遺留禮信使副其禮物具諸别
幅專奉書不次謹白
大行太皇太后遺賜南平王李乾德衣物示諭
敕書
敕南平王乾德昊天不弔崇慶上賓廼眷海邦世修藩
職奉諱之日銜恤所均申錫遺恩仰承先旨益肩忠順
庸副誠懷今大行太皇太后遺賜卿對衣金腰帶銀絹
鞍轡馬等具如别錄至可領也
賜夏國主告諭遺留詔
詔夏國主上天降禍大行太皇太后奄棄宫朝爾自纉
世邦早膺恩恤雖畫疆保塞久未訖於溝封然悔過上
章比已馳於使介仰承慈旨終軫嗣藩緬惟奉諱之辰
同切摧情之慕今差供備庫使曹譜齎賜大行太皇太
后遺留銀絹具如别錄至可領也
皇帝賀大遼皇帝正旦書
正月一日姪孫大宋皇帝謹致書於叔祖大遼聖文神
武全功大略聰仁睿孝天佑皇帝(闕下)歲歷更端方春
陽之發育鄰邦繼好宜壽祉之綏將善頌所深名言曷
既今差左朝散大夫守祕書少監上護軍河東縣開國
男食邑三百戶賜紫金魚袋吕希績供備庫使上騎都
尉贊皇縣開國男食邑三百戶李昌世充正旦國信使
副有少禮物具諸别幅專奉書陳賀不次謹白
賜文武百僚請御正殿第二表不允批答
朕嗣位以來仰恃崇慶同御便殿端拱蒙成不圖閔凶
遽失慈訓哀慕恍惚謦欬如存廹於羣言勉力聽政雖
終易月之制方執三年之喪前臨正朝實所未忍興念
及此心焉若摧所請宜不允
賜文武百僚請御正殿第四表不允批答
昔我仁祖神考追孝二后感格天地通於神明垂裕後
昆永錫厥類朕庶幾程式率而行之執喪致哀圖報㒺
極卿等雖志在家國其亦以禮愛君俾予一人無忝祖
考所請宜不允
范太史集卷三十
