范太史集卷四十七宋范祖禹撰
皇族墓誌銘
右武衛大將軍寧州團練使贈襄州觀察使襄
陽侯墓誌銘
侯諱令龜字君寶彰化軍節度使舒國公惟忠之曾孫
萊州防禦使東莱侯從恪之孫武寧君節度觀察留後
魯國公世規之子母涇陽縣君和氏初賜名補右監門
率府副率歴右監門率府率右千牛衛將軍右監門衛
大將軍右武衛大將軍代州刺史寧州團練使侯幼聰
悟不為兒童戲惟喜筆硯長而好學魯公愛之不使治
他務惟令奉賓客掌詞翰魯公薨未禫而涇陽夫人棄
養哀毁幾滅性執喪五年無違禮生長富貴深以驕奢
為戒志行修潔不蘄人知性仁愛不喜殺生婢僕有疾
必躬為拯療不邇聲色好學不倦宗室稱之元祐五年
九月庚午卒年四十有四娶梁氏封和順縣君八男曰
子囊右内率府副率早卒曰子買卒贈蘄州防禦使蘄
春侯曰子贄左班殿直曰子賀三班奉職曰子賢曰子
贊曰子質曰子賁六女長適右班殿直李宗彝次適左
侍禁劉和卿次適右侍禁路志行次適涇陽縣尉邢希
古二人在室孫男三人女三人九年二月已酉葬河南
永安縣銘曰
惟古邦君荒墜厥緒侯不驕溢以守貴富附以韓魏猶
貴欿然凡厥子孫視侯之賢
楚州刺史本州防禦使楚國公贈奉國軍節度
使諡良僖墓誌銘
公諱世恩字君貺曾祖楚康惠王德芳太祖第三子祖
英國公惟憲考榮安僖王從式母(闕)某氏初賜
名補太子右内率府副率歴右監門衛率府率右千牛
衛將軍右監門衛大將軍右武衛大將軍梅州刺史熙
寧七年神宗命公以潮州刺史楚國公主康惠王之祀
正拜袁州刺史景靈宫奉安祖宗神御禮成以康惠繪
像恩遷雅州團練使今上即位授楚州刺史本州防禦
使公幼有成人之量及長謙沖謹厚動循禮節居家孝
友與人愷悌榮王之喪三年不入寝室不飲酒茹葷元
祐元年兄崇信軍節度使世采卒公哀悼感疾二年四
月乙未薨年四十有七贈奉國軍節度使諡良僖夫人
宋氏封永康縣君八男曰令勔右武衛大將軍濠州刺
史次早卒曰令瓈右侍禁曰令㔦曰令覿皆左班殿直
曰令&KR0146;右班殿直早卒曰令珸左班殿直曰令剔右班
殿直早卒九女長適故右班殿直宋安國次早卒次適
左班殿直范湍卒次適陳州司法參軍吳瓌卒次三人
早卒次二人幼孫男十二人子裪三班奉職子禋右千
牛衛將軍襲楚國公子禨三班奉職子&KR0008;早卒子禄子
祾子球子禬子琰子禪未仕二人幼孫女十人四人早
卒六人幼九年二月己酉葬河南永安縣銘曰
太祖洪支追王楚邦爰暨良僖啓楚故封禴祠烝嘗薦
其苾香龍衮桓圭以對先王於皇神宗敦睦繼絶列聖
在天緜緜瓜瓞公多孫子仁孝之祉乃公乃侯世奉楚
祀
右班奉職妻安氏墓誌銘
君安氏開封人曾祖靖贈太子右内率府副率祖居簡
供備庫副使父巽左班殿直母馬氏歸宗室三班奉職
子瓔君在家孝于親順于長巧于女功及適趙氏事舅
如父母奉夫如長上内外親屬無不得其歡心平居下
氣怡聲未嘗忤物宗族每娶婦輒指為法式奉職官深
州君内治家事祭祀賓客必竭其力或捐脂澤奩具以
佐賙急故奉職入官未幾衆翕然稱之元祐八年十二
月辛酉卒年二十有五一男一女皆幼九年二月已酉
葬河南永安縣銘曰
婦無攸遂是職中饋克相其夫以濟外事宜夀而夭永
齎厥志
右監門衛大將軍贈博州防禦使博平侯墓誌
銘
侯諱令駰字希才永清軍節度觀察留後宣城郡公惟
和之曾孫寧國軍節度觀察留後宣城郡公從審之孫
右屯衛大將軍世仍之子母安福縣君潘氏初賜名補
右内率府副率歴右監門率府率右千牛衛將軍右監
門衛大將軍侯幼喪父號毁族人幾不忍聞當祭感薦
具之不豐約日費甘疏糲以奉先祀如其志乃語人曰
某之願足矣事母以孝聞從師受書易好學不倦為詞
章雅麗清新美風姿善筆札隸字尤得古法娶朝散郎
劉革之女先卒貴戚求昏預言資送鉅萬侯曰娶妻以
為宗祀非為利也將再娶妻之妹或曰彼貧而陋侯曰
貧陋而賢此吾所逑也將納采元祐二年四月丁亥卒
年二十有五一男曰子侃三班奉職一女在室九年二
月己酉葬河南永安縣銘曰
藝而有文宗子之秀天畀之明而嗇其夀惟其不享以
利厥後
右武衛大將軍舒州刺史贈明州觀察使追封
奉化侯墓誌銘
侯諱令愔字和叔彰化軍節度使舒國公惟忠之曾孫
武勝軍節度觀察留後韓國公從藹之孫均州防禦使
武當侯世宣之子母普寧郡太君張氏初賜名補太子
右内率府副率歴右監門率府率右千牛衛將軍右監
門衛大將軍右武衛大將軍舒州刺史性孝友厚重不
妄笑語居家謹嚴接人謙恭口不言人過失好讀書祁
寒盛暑不少怠為篇章操紙筆立成音律奕射之藝無
不通喜賙人之急屬疾普寧夫人每往視之侯恐貽母
憂雖至困強怡悦未嘗言疾苦元祐二年三月丙子卒
於顯仁坊私第年三十三娶王氏(闕)夀縣君七男曰子
勱三班奉職曰子威右班殿直曰子𨼆三班奉職曰子
奎子翬餘皆幼三女長適三班借職鄭燎餘在室九年
二月已酉葬河南永安縣銘曰
言不訾毁無辱身兮力疾自悦恐傷親兮君子之行宗
室信兮慶則有餘在後人兮
右武衛大將軍光州刺史贈明州觀察使追封
奉化侯墓誌銘
侯諱令壼字聖奥彰化軍節度使舒國公惟忠之曾孫
定州觀察使博陵侯從質之孫右屯衛大將軍世鎮之
子初賜名補太子右内率府副率歴右監門率府率右
千牛衛將軍右監門衛大將軍右武衛大將軍光州刺
史侯幼孤事母兄孝友性純儉治家如寒素者絶聲妓
之玩喜讀書為歌詩屢求試換外官不許元祐五年十
二月壬子卒年三十有六娶蘇氏封永安縣君一男曰
子伯三班奉職早夭五女長適三班奉職高去華次適
左侍禁劉佖餘在室九年二月已酉葬河南永安縣銘
曰
寵而能降富而能約惟孝惟忠必謂之學欲試其有訖
未及施用昭厥美刻此銘詩
右監門衛大將軍慶州刺史贈(闕)州(闕)使追
封遂寧侯墓誌銘
侯諱令剸字子思同安僖靖王惟正之曾孫同州觀察
使馮翊侯從讜之孫安化軍節度使世覃之子母武昌
郡夫人郭氏繼曰夀安郡夫人夏氏所生閻氏初賜名
補太子右内率府副率歴右監門率府率右千牛衛將
軍右監門衛大將軍元祐五年獻所為文召試有司入
等加慶州刺史六年五月丁丑卒年三十有三侯弱不
好弄澹然終日無所忤夙喪父哀毁如成人事嫡母及
所生無違禮友于兄弟處閨門雍穆上下無間言篤志
好學未嘗以聲色自娛月入俸度所費外皆以市經史
購祖宗御書前代筆蹟畜異墨竒硯盈於篋笥為人美
鬚髯善嚴飾進退雍容可觀娶安氏封德安縣君三男
曰子琥三班奉職曰子璪次幼三女長適假承務郎王
偃次在室次早夭九年二月已酉葬河南永安縣銘曰
玉隠于山珠潛于淵其美發外如人之賢惟侯之行不
晦亦顯刻銘于幽以勸為善
右監門衛大將軍贈登州防禦使追封東牟侯
墓誌銘
侯諱令賽字聖美同安郡王惟正之曾孫同州觀察使
馮翊侯從讜之孫安化軍節度使世覃之子母武昌郡
夫人郭氏繼曰夀安郡夫人夏氏所生閻氏初賜名補
太子右内率府副率歴右監門率府率右千牛衛將軍
右監門衛大將軍元祐六年五月丙戌卒年三十有二
侯夙喪父毁瘠如禮性沈毅寬厚寡言志樂清静無他
好燕居為小室聚書史圖畫躭玩無斁善威儀進退容
止可觀好施予得俸禄以濟貧窮施浮屠無所愛卒之
日家無餘財娶任氏封崇德縣君二男曰子凉三班奉
職次早夭四女皆在室九年二月已酉葬河南永安縣
銘曰
惟侯之生居養不移偃仰一室躭玩書詩自禔其身而
不耉老瘞詞于幽惟後之考
左班殿直妻吕氏墓誌銘
君吕氏開封人父師道東頭供奉官母張氏君年十七
適左班殿直士僅德州防禦之子事舅至孝宗族長幼
皆得其歡心勉其夫以學宫邸稱賢元祐七年六月丙
寅卒年十八生一男踰年亦夭九年二月己酉葬河南
永安縣銘曰
崧之下洛之滸藏諸幽惟永固
保寧軍節度觀察留後東陽郡公妻仁夀郡夫
人李氏墓誌銘
夫人李氏祖漢瓊彰德軍節度使父文昶供備庫使夫
人年十五歸于東陽郡公宗辦宜于家和于族人富貴
榮溢自視欿然尤好修身養性之術每閱儒釋書欣然
有所得常勉東陽公以學東陽由是力于文皇祐中為
舉首召試禁中獨中高選熙寧初薨夫人持戒絶葷茹
澹泊縞素若將終身訓諸子孫以學繼東陽之業諸子
孫服其教菲飲食躭經史寤寐勤勞數年之業成於是
仲綰仲瑝仲緘士獲繼登科第遷優秩宗屬改觀以相
勸勵魏邸文學之盛由夫人之訓也仁宗時嘗召燕宫
中夫人同命婦特髻見上顧之曰宗戚近屬有德者固
當異數若東陽家無宜碌碌以朝詔有司命改服自後
以包髻入當時榮之初封金鄉縣君後以夫貴封德安
郡君神宗時以積行之懿特封仁夀郡夫人元祐五年
五月丁亥薨年六十有八至今宫邸言婦德之美可以
為閨門軌範者以夫人為稱首男十六人曰仲富左率
府率幼亡曰仲尋故羽林大將軍黎州團練使贈鄆州
觀察使追封東平侯曰仲綰故台州防禦使贈武康軍
節度使追封崇國公曰仲瑝邠州觀察使曰仲緎右武
衛大將軍端州團練使曰仲汧右監門衛大將軍曰仲
琨右千牛衛將軍曰仲闓仲㲄並右監門率府率餘七
人皆早卒女十九人長適殿直張從懋次適供奉官李
仲正次適侍禁王鎬次適左藏宋安道次續侍禁王鎬
次適奉職高烈次適侍禁石繼承次適殿直李士宏次
適假承奉郎周剔餘十人皆幼亡孫男三十二人士獲
右武衛大將軍濮州團練使士託右武衛大將軍汀州
刺史士陸右監門衛大將軍士純士怤並右侍禁士伴
士舂士&KR0008;士泈並左班殿直士今士聰士琰士牽並右
班殿直一人未賜名餘十八人皆早亡孫女出適者八
人未出適者十二人餘皆早亡曾孫男二十二人不黨
右班殿直不諂不磷不溢不惑並三班奉職十二人未
名餘五人皆早亡曾孫女出適者一人未出適者十有
二人九年二月已酉從宣仁聖烈太皇太后之喪葬河
南永安縣銘曰
於穆夫人宗婦之賢有母之教蕃其子孫仁祖神宗異
禮錫命凡厥有家宜視其慶
右監門衛大將軍榮州團練使妻金華縣君石
氏墓誌銘
君石氏洛陽人曾祖繼遠贈太尉祖熙政贈右屯衛將
軍考中本供備庫副使兄中立參知政事君幼專静不
為嬉戲長適右監門衛大將軍榮州團練使仲奚入見
賜命服以夫貴封金華事舅姑孝接親族恭教育子孫
均一榮州好學所友多賢俊君具膳飲致饋遺未嘗少
倦榮州試學士院為第一君有助焉元祐三年正月丙
辰卒年四十有三八男曰士綴右監門衛大將軍曰士
矼右侍禁第六第八皆幼四人未名而夭七女長適右
班殿直馮安老次適右班殿直張采次適右班殿直楊
安惇第七尚幼餘亦早夭孫男九人曰不愠三班奉職
八人皆幼孫女五人皆夭九年二月已酉葬河南永安
縣銘曰
石氏自衛碏為純臣以及洛師世有顯人賢淑宜家宗
子之門克成其夫施于子孫
贈華州觀察使華隂侯永安縣君陳氏墓誌銘
夫人陳氏曾祖堯咨贈太師尚書令兼中書令祖榮右
衛尉少卿父知德尚書虞部員外郎母董氏今封仁夀
郡太君其先閬州人自高祖秦國公顯遂居開封今為
開封人夫人年二十二適宗室贈華州觀察使華隂侯
世瑞封永安縣君既嫁六年而觀察捐館除喪未幾長
子右屯衛將軍令騶亦卒奉禄亦薄殆無以養給夫人
安于窮約處之不憂鞠育幼子令郾盡其勤愛嫠居十
七年始終如一令郾既長以左班殿直監泰州税乃迎
侍之官夫人教子有素故居職見稱薦者甚衆元祐七
年七月戊戌卒於官舍年四十有五二子即令騶令郾
也孫男三人曰子惇三班奉職其二幼孫女二人適進
士陳元均高公肅九年二月已酉葬河南永安縣銘曰
陳氏大家奕世冠冕以及夫人在家亦顯終養于子少
報為善
右千牛衛將軍妻李氏墓誌銘
君李氏開封人曾祖應機贈戶部尚書祖咸熙贈衛尉
卿父昭嗣君年十五適右千牛衛將軍士註事舅姑孝
而謹接幼少和而肅千牛有美才善為文章尤通音律
君聞其講誦書史留意翰墨則喜稍習聲樂則終日若
有戚容千牛嘉其志悉屏他好自力于學試有司中高
選君有内助焉元祐已巳六月甲子卒年二十有一生
一子早夭九年二月已酉葬河南永安縣銘曰
關雎之詩以婦人勉夫以正為道化之行如君之少而
能如此是可嘉也已
右監門率府率妻劉氏墓誌銘
君劉氏開封人曾祖仁罕贈太子太師祖謙保静軍節
度使贈中書令考懷安供備庫使母長安縣君伊氏君
年十六歸右監門率府率仲軾率府不喜聲色而頗好
學君事舅姑夙夜不懈間斥奩具以佐率府與親賓遊
舅防禦病飲藥未愈君刲股肉為粥以進防禦服之翼
日而瘳上其事於宗正諸宫稱其孝元祐五年正月已
丑卒年二十有二男長未名而夭曰士鈒右班殿直一
女幼九年二月已酉葬河南永安縣銘曰
截髮教子陶氏之母割肌愈舅趙宗之婦千載之後過
者式墓
右千牛衛將軍贈左屯衛大將軍墓誌銘
公諱仲肩字聖稽漢恭憲王元佐之曾孫安遠軍節度
使同平章事密國公允言之孫巴州團練使祁國公宗
說之子初賜名授右内率府副率三遷至環衛官元祐
七年五月戊戌卒年三十有四贈大將軍公幼聰敏樂
詩書無富貴之習事上以恭接下以禮兄弟聚居雍睦
尤喜賑施急難皇族姻媾或非士族公常恥之父母察
其意及昏為求公族得楊氏故中書令崇勲之孫女公
既沒治家規範一不改其舊教諸子以善道宫中稱賢
六男曰士&KR0008;左班殿直曰士幰曰士䄌曰士□皆右班
殿直二人幼未賜名五女長適三班奉職張昞一在室
三早卒九年二月已酉葬河南永安縣銘曰
詩歌魯侯夀母令妻屯衛有室其德克諧公雖早世子
孫保之
右武衛大將軍通州團練使贈洪州觀察使追
封豫章侯墓誌銘
侯諱令琮字子竒太尉中書令冀王惟吉之曾孫武寧
軍節度使楚國公守巽之孫鎮寧軍節度使開府儀同
三司遂國公世該之子母李氏南陽縣君繼母李氏夀
昌縣君侯性沈厚方二三歲出語輒驚人有老成之風
初賜名授右内率府副率歴右監門率府率右千牛衛
將軍右監門衛大將軍右武衛大將軍常州刺史以大
將軍領通州團練使遭母南陽縣君喪粥飲不入口三
日毁瘠追慕事父盡孝親教諸弟以經史勉之以學由
是諸弟皆以文學試換多為文資見稱于人侯長于詩
書好論語孟子老莊雖閒燕非法言不道出居外第俾
諸子接朝士通世務效官知所守久之復還宫邸感先
人棟宇而哭元祐七年六月已未卒年四十有九娶董
氏封蓬莱縣君三子曰子球三班奉職曰子瑛右班奉
直曰子道三班奉職四女長適左班殿直焦通次適進
士劉希顔二幼九年二月已酉葬河南永安縣銘曰
曾孫侯氏惟忠與孝克顯克承祖考之教俾其後人永
有則傚
范太史集卷四十七
