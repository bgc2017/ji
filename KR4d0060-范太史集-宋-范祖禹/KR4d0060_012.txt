范太史集卷十二宋范祖禹撰
表(笏記附)
元豐六年賀正表(以下代文潞公)
伏以歷啓初正禮陳元會萬方畢賀億祉來同伏惟皇
帝陛下道冠百王化敷四表體乾坤之覆育品物不遺
並日月之照臨光明下濟春陽開泰寳祚延休臣服在
具寮歡同率土仰北辰而拱極效中嶽以獻觴
謝賜元豐六年歷日表
温詔俯臨遠猷誕告歲將更始歷乃惟新伏惟皇帝陛
下觀象九乾宣精百度致中和而育物納仁夀以躋民
紀以日星申飭羲和之職頒于方國大同正朔之文臣
祇守藩條奉宣時訓承休于下拜賜為榮
賀魏國長公主出降表
帝乙歸妹以貴而有行王姬穠華下嫁而成德人倫之
始邦國所興伏惟皇帝陛下色養慈闈恩均懿戚隆天
枝而制禮厚民俗以興仁啓魏國之大封築魯邦之外
館愛風所被率土同歡臣叨預列藩恭聞盛禮欣愉馳
戀實切愚誠臣限守留鑰不獲奔詣闕庭臣無任云云
乞致仕第一表(四月十三日)
臣竊以量能而授任者人君之綱也陳力而處位者臣
子之常也能不勝任則上不可以強使力不稱位則下
不可以苟居故既老則君必賜之休不能則臣當告而
止君臣之際所以全始終之義養廉恥之風也輒殫悃
愊上瀆冕旒伏念臣累年以來拜疏請老稠叠之懇備
簡聖明陛下每降異恩未從所請歲復一歲益加耄昏
譬如日薄西山駸駸向暮俄頃可待餘光幾何重惟遭
遇累朝無補聖化高位重禄四十餘年過則生災滿將
招損豈可鐘鳴漏盡行不知休違禮經進退之文老氏
止足之戒強顔於世臣獨何心伏望皇帝陛下深惻睿
衷曲迴宸聽閔臣篤老賜以殘年臣之許國義均休戚
雖居畎畆區區之忠猶在朝廷也惟陛下幸察
謝遣中使賜詔不允表
恩輝下曯使節俯臨載跪啓於詔函若親瞻於法扆仰
天威之咫尺荷聖訓之丁寧黃髮無堪尚縻留而不棄
皦日可鑒庶懇願之獲從誓畢餘生少酬洪覆
第二表
請老於朝歴年既久復煩詔旨未賜允俞雖父命子聽
當勉以順承而人欲天從必祈於迴照再三之瀆隕越
無從臣竊以禮之實者無外矯言之切者無飾詞今臣
年齒逾邁而懇請益堅陛下眷意愈隆而寵數彌厚臣
雖糜隕詎可報投况臣與國家義均一體非敢仰慕前
哲以辭榮肥遯為高苟有益於朝廷豈愛其犬馬之力
且進而不知退者易之明戒老而必致事者禮之大經
陛下縦矜而憐之未忍棄去而臣受禄已過其量引年
久越其期竊意四方之人備聞累歲之請必以臣貪為
誚不以臣退為疑在於聖明何所虧損俾臣冒處實有
愧懷今雖免於公言後必玷於良史伏望皇帝陛下察
由衷之至懇推佚老之深仁聽解藩垣許還印紱少優
游於聖日遂偃息於田廬乃心之忠惟在王室
謝遣中使賜詔不允表
輶軒入里温詔自天荷睿眷之優隆紆聖言之訓告載
循衰髦彌積兢榮未俯徇於懇祈仍曲加於寵數重煩
使指親諭德音唯竭涓埃之誠仰酬雨露之施
第三表
從心之年已過其八乞身之請復至於三敢罄竭於愚
誠期終迴於睿聽臣竊以自昔高賢辭禄哲士遺榮或
掛冠於都門或稱疾於家第無強勉以承命必勇果於
退身故疏廣乞骸即日不起魏舒告老舉朝莫知未有
如臣累數十章歴八九載未動凝旒之慮每紆賜札之
榮中外久聞衆庶共悉聖主之恩已極老臣之分難安
不有人言寧無鬼責伏望皇帝陛下穆清垂聽惻隠推
慈曲成始終俾遂休佚豈敢慕遊松子退傲羲皇堯野
黎民冀獲壤歌之樂虞庠庶老猶霑惠養之仁雖居畎
畆之中敢忘天地之施
謝遣中使賜詔不允斷來章表
宸暉下燭使驛載馳囊奏屢聞瀝懇誠之切至綈封三
賜荷眷禮之優隆仍煩謨訓之言俾斷來章之請恩榮
所被啓處不遑益堅匪石之心庶動惟天之聽誓殫晚
節圖報鴻私
第四劄子
臣近以屢抗封章仰干旒扆頻蒙賜札未聽引年伏念
臣改領居留已涉三載連乞歸老于今九年豈惟罄竭
於愚誠亦已多煩於睿訓况臣衰篤上簡聖明加疾疢
之災生在筋力而禮廢朝夕貪於餘景視聽異於曩時
豈可強整殘骸猶尸厚祿伏望皇帝陛下垂乾坤之覆
育迴日月之照臨降鑒丹誠閔勞黃髮俯伏以俟俞允
是期情迫於中志守不奪
賀皇子佖授山南東道節度使封儀國公表
帝庭敷命天屬啓封書軌所臻人祗同慶伏惟皇帝陛
下紹休景祚登治太寧忠厚以布淳風吉蠲以修明祀
三靈眷祐多子儲祥爰卜休辰併推異數建旄南土錫
爵上公特疏茅土之封遂荒江漢之域親賢並建蕃屏
維強盛典昭融羣生鼓舞臣外司宫鑰阻覲宸庭仰麟
趾之實蕃詠鳬藻而載躍
賀上仁宗英宗皇帝徽號表
尊嚴祖考昭假神明祇薦隆名顯揚徽冊照臨所被鼔
舞相歡伏惟皇帝陛下天縦睿文日躋聖孝纉戎下武
駿惠先猷虔宗廟之威靈荷皇穹之顧諟薦勲二后教
愛萬方丕顯丕承揚文武之謨烈不嚴不肅觀政教之
治成盛典欽崇含靈慶悦臣屬居藩守阻預班趨瞻望
闕庭無任云云
又賀皇太后表
二聖在天威靈降格太宫奉册功烈誕章慶始宸闈歡
同海㝢伏惟皇太后殿下孝嚴宗廟德庇生民恭儉以
奉先猷吉蠲以薦明祀形容盛美遹駿鴻名對揚丕顯
之休昭示彌文之典教風所被黎姓咸欣臣屬西洛之
居留阻東朝之慶覲無任云云
賀四后升祔表(七月十二日)
(孝章皇后淑德皇后)(孝惠皇后章懷皇后)
德厚者其流光禮盛者其文縟登于先后對越宗祧鉅
典欽崇溥天欣慶伏惟皇帝陛下虔膺駿命肅奉精禋
纂隆列聖之基秩禮百王之典本生民而尊祖廣大孝
以寧神有侐閟宫載嚴於祼獻於穆清廟升合于烝嘗
報重德于坤儀刑愛風于海宇含生之品知教之隆臣
外守留都阻陪慶列無任云云
又賀皇太后表
徽音如在容典惟新四室奉祠萬方均慶伏惟皇太后
殿下宣慈母道效法坤儀薦明德之馨香達至誠於上
下瞻閟宫而侐祀嚴先后之赫靈升合宗祧增隆孝治
臣限守留鑰阻預宮庭無任云云
賀冬至表
伏以黃鍾應候南日迴躔陽德初升剛道浸長惟一人
之有慶底萬福以攸同伏惟皇帝陛下乾健統臨離明
廣照茂對時而育物大報本以事天升燎泰壇達精禋
於上帝迎釐宣室冒丕祉於羣生適當亞歲之辰永固
如山之夀臣謬塵近列親際昌期無任云云
賀皇子佶授鎮寧軍節度使封寧國公表
宸闈錫祉天序升榮盛典惟行羣生胥慶伏惟皇帝陛
下荷天眷佑濟世純熙下武繼文丕承五聖之烈詒謀
燕翼誕受多男之祥爰卜休辰特推異數建旄近屏永
壯於王畿畫壤大邦用加於公衮洪枝擢秀磐石維強
臣限守留都阻陪慶列無任云云
賀南郊禮畢表
祗見昊穹即郊丘而展采誕敷大號罄海㝢以均禧書
軌所臻人祗同慶伏惟皇帝陛下欽明稽古虔鞏臨民
馨德升聞至仁丕冒損益百王之典緝熙列聖之文練
日候時御羣龍而順動配天尊祖薦騂犢以昭誠上帝
居歆百神受職福祥分委禮樂備成然後迴御中天之
闈大覃率土之惠巽風鼓舞兑澤沖融塞休氣於九清
動歡聲於萬域肖翹之品茂遂惟均臣外守留都獲班
寬詔竊慶逄辰之幸阻修肆覲之儀臣無任云云
謝賜生日禮物表
宸眷俯臨天休茂對祗荷光寵伏切兢惶臣竊以朝廷
優禮近僚垂記生日特加慶賜以表渥恩示我至仁降
之遐福臣久備將相無補聖明受恩累朝拜賜三紀爰
從壮歲以及耄期豈無他人預被此賜惟臣無状竊幸
居多器服每陳於私庭幣馬常出於天府子孫銜命閭
里生光仰惟便蕃何以報稱此盖伏遇皇帝陛下仁如
天覆惠浹陽春紀其載育之辰厚以下流之澤日月之
照雖㒺間於幽遐雨露所私尚生榮於枯朽誓殫微力
少答深慈
謝男及甫賜緋表
臣某言得臣男及甫報今月九日以職事随本曹長官
於垂拱殿奏事蒙聖恩特賜臣男及甫緋章服并詢及
老臣者文陛對揚清光俯照曲迴天睿特錫身章仍紆
顧問之私重示記存之旨伏以臣男及甫早蒙朝選獲
預郎曹曾無報稱之能遽被褒嘉之寵惟慈宸之念老
俾弱息之增榮親奉邇顔載承温語此盖伏遇皇帝陛
下勵精政治申飭官常收一介之微臣及二宗之末品
赤芾不稱知席寵之有因黃髮猶詢見在心之所簡衰
悰感慰私室光輝共誓糜捐仰酬覆育
賀正表
伏以天地交泰品物維新日月相推歲時更始伏惟皇
帝陛下穆清居位濬哲在躬體皇穹覆育之仁順青帝
發生之德三靈薦祉萬夀膺期臣獲齒近班親逢華旦
無任云云
辭免轉太師充兩鎮節度使致仕表
乞身之請屢凟於清衷賜几之榮曲加於舊物推恩絶
等曠世罕儔命出非常義難虚受伏念臣素惟頑薄仰
會亨嘉無數器以兼人唯一心而許國秉均二府被遇
三朝曾無補於明時已過貪於厚禄雖誓畢生而永報
顧當陳力以無堪自及從心之年累伸乞骨之懇愚誠
備竭宸聽莫迴九載于茲四方具委天矜民而從欲聖
念老以俾休豈圖進秩維師兼榮二鎮益封井賦命作
册書詔示殊恩併加槁質矧乃出綸溢美褒衮過優眷
禮備於始終龍光照乎今古幸蒙得謝敢玷懋官伏望
皇帝陛下特迴睿思俯鑒精懇聽輟已行之命免貽非
據之災重念臣位冠三公年垂八十載循涯分深戒滿
盈豈宜叨極品以歸田擁雙旌而就第非惟濫處實懼
疾顛願守舊官祗承明命寳藏謨訓榮示子孫言則由
衷恩期報可所蒙聖恩除臣守太師及兩鎮之命乞賜
寝罷止令臣守本官致仕仍乞貼麻處分臣無任云云
第二表
君恩佚老身則至榮天寵殊常義難苟默不遑啓處敢
避瀆煩臣竊以帝師之官人爵最極為臣及此自古幾
希矧乃並建節旄兼領方鎮惟懿親而可授非列辟之
敢當伏念臣已忝上公甫周三載今雖退老詎可復加
往者懇避殊榮嘗蒙矜允誓堅晚節敢易初心况臣常
戒滿盈素知止足公槐亢極之位豈有屢遷將鉞駢聮
之名無容虚受方當謝事曷可冒榮匪惟興朝野之譏
實懼獲神明之譴伏望皇帝陛下清衷日照洪造天垂
俯鑒精誠特追異數俾守舊秩即安故廬則臣永荷始
終之恩猶圖隕越之報
第三表
臣近以告歸得請霈澤過優繼上封章仰祈旒扆乞收
異渥祗守舊官載錫詔函未奉俞旨虔瞻寵答荐被華
褒忝冒益深震惶無所臣竊以乞骨而歸田里乃人臣
之始終安車以示子孫實儒者之榮幸固已上還於印
紱豈宜濫假於器名唯當解其所處之官致其所職之
事方且追隨野老祝頌堯封而乃寵以袞衣繡裳加之
虎符犀節在丘園而曷稱豈蓬蓽之所施一已非宜二
焉安可况臣常守止足之戒實懼滿溢之尤殊異之恩
崇隆之禮敢以死請誓於懇辭伏望皇帝陛下昭鑒危
衷特垂可報重久虚之職秩寢不世之龍光俾拙分之
少安庶餘生之未促如以臣既諧請老必欲推恩即乞
止授維師之官聽辭兩鎮之命過貪榮遇深負靦顔宸
睠下臨恐違天而有咎精誠必照恃簡帝之在心期於
獲從守不可奪
謝辭免兩鎮節度批答不允表
天言俯諭宸檢載頒命出非常未從於報罷恩加無状
益愧於便蕃誓竭精衷仰回睿聽冀慈仁之矜允俾耄
齒之保全庶畢桑榆之年少酬天地之施
辭免冊命表
吕望維師勉奉承於休命史佚作冊曷仰稱於隆榮輒
瀝悃悰重祈俞允伏念臣妨賢茲久告老獲從荷神聖
之誤恩陟宗公之極品末容懇避終愧冒居儻煩法扆
之臨軒復受明庭之備禮匪惟僣越實懼顛隮伏望皇
帝陛下俯徇物誠特迴天聽罷涓辰之故事停賜冊之
盛儀庶安止足之心免招過溢之咎
謝授守太師致仕表
再加兩鎮五拜三公為臣有終舉世莫比雖獲辭於將
鉞猶袛寵於帝師受命以還撫躬無措伏念臣早塵顯
仕徒罄樸忠乏經世之遠謀屬代天之重任仁祖恭默
守道垂拱責成委秉洪鈞再登上宰英皇纂嗣聖政始
初召自外藩入長衡弼陛下大明出震盛德承祧協同
神人翊載日月極三朝之榮遇冠羣后之邇聮及茲休
退之辰重被褒嘉之典惟是父師之位首乎天秩之崇
官惟其人君豈虚授唐虞之際一二蔑聞夏商之間闕
遺靡記周則公旦繼乎吕望畢命出於康王漢唐以來
職位多闕雖或器名之假匪由勲德而居國朝唯趙普
以佐命元臣太宗特優禮舊相其後久虚此職垂及百
年夫何老臣乃忝異數此盖伏遇皇帝陛下至仁勤施
洪造曲成總攬英髦不遺耉老委容輝於蔀室哀盡力
於壯途特全始終俾遂休佚極臣鄰之位號隆體貌之
寵光擊壤而歌將優游於卒歲循牆而走唯俯僂以益
恭雖居畎畝之中誓答乾坤之施
謝遣男吏部員外郎及甫賜誥命并傳聖旨宣
諭表
嘉命自天殊恩不世師垣進秩里第居榮俾愚息之言
歸備皇華而出使奉將宸澤親諭德音恭承謨訓之撫
存若對威顔之咫尺誓畢桑榆之景仰酬雨露之私
謝遣使賜詔許入覲表
王人遠降天詔俯頒眷惟耉老之臣入謝龍光之渥重
辱訓辭之厚特紆召節之嚴言不宿家仍載馳於使傳
行無俟駕將趨造於宸庭瞻周道以忘勞望堯雲而孔
邇
笏記
蒙恩特授臣守太師致仕依前開府儀同三司河東節
度使太原尹加食邑實封者進秩師垣歸榮里第禮全
終始恩許佚休顧慙衰槁之姿備極褒嘉之寵謹當身
居畎畝心在朝廷庶畢餘生上酬洪造
謝男貽慶等轉官表
恩容謝事退老家庭賞異及勞霈霑子姓莫遑懇避唯
切兢榮伏念臣早遇聖時久妨賢路過被不貲之寵每
懷知足之誠而位即臣隣方還印紱慶流宗族並襲簮
裳静言忝冒之多敢有干祈之請雖愚誠之備列終睿
澤之靡迴典謁未能亟擢陞於近職析薪克荷咸甄叙
於榮階此盖伏遇皇帝陛下明與日升仁如天覆眷秉
均之舊物推延世之隆恩俾私室之光輝示本朝之信
厚生馭其福既祗服於寵休仕教之忠誓共圖於報塞
范太史集卷十二
