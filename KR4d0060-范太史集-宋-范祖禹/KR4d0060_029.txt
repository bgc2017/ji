范太史集卷二十九宋范祖禹撰
翰林詞草
中太一宫真室殿開啓謝晴道場青詞(八年五月二十)
(日)
伏以中春以來常雨為沴是用精禱夙夜不寧山川收
雲日月舒照農殖嘉榖尚有西成惟神之休敢不昭報
又朱表
積雨累月下民其咨仰祈皇穹萬物父母側身思咎震
懼靡寧惟神降鑒在兹旻閔有衆時暘來應隂沴廓消
祇案真科上答靈貺
後苑華景亭開建謝晴齋文
伏以苦雨數來嘉生不殖仰祈妙覺廻鑒精誠大明顯
融六合清霽虔修法會昭報慈恩
賜資政殿學士知定州許將知真定府李清臣
夏藥口宣
卿鎮臨邊閫宣布藩條適當憚暑之辰宜慎頤生之理
特頒良劑用示眷懷今差入内内侍省内侍殿頭黃彦
賜卿夏藥兼傳宣撫問想宜知悉
賜新除龍圖閣直學士權知開封錢勰辭免不
許詔
開封郡國之首四方所則尹正之任盖難其才卿治行
尤異見於巳試吏畏民愛于今稱之是以輟自地官再
領天邑進職内閣增華近班實允師言大從民譽藉卿
之重毋或憚勤所請宜不許
不允詔
仲尼有言觀過知仁卿昔尹京邑期于刑措今兹新命
盖多前功宜體眷懷往祇舊職矧卿政事文學當及孔
門必不使趙張三王專美漢世也所請宜不允
賜新除守戶部侍郎范育辭免不允詔
邦國大計本於地官卿貳之聯實難其選以卿分閫於
外扞邊有勞以治軍旅之餘而當金榖之問足以優裕
副兹簡求毋為過辭勉服成命所請宜不允
除皇弟偲制
寶玉展親愛莫先於兄弟車服彰德命用錫於公侯朕
稽古昔之大猷奉祖宗之成憲推恩同氣孚號在廷皇
弟武成軍節度使檢校太尉祁國公偲禀慶仙源承華
寶萼孝悌得於天性聰哲見於夙成均愛東朝方勝衣
而趨拜請肄外傳已敬業而樂羣是用仍秩上公視儀
三事以重本支之勢俾兼將相之榮因右輔之節旄加
爰田之井賦於戲親之欲貴雖有國之舊章位不期驕
乃先王之明訓爾其務學時敏作德日休知稼穡之艱
難永思克儉守富貴於長久自牧以謙尚有令聞對兹
嘉命可特授依前檢校太尉開府儀同三司祁國公充
武成軍節度使加食邑實封
賜龍圖閣直學士知成都府蔡京乞移東北一
郡不允詔
朕惟祖宗以來視遠如邇全蜀之寄尤難其人自非望
實兼允不以輕授卿服在侍從一紀于兹邦畿浩穰邊
閫要重巳試之效衆庶所知是以輟自關中付之劒外
朞年報政西土用寧何疑上書求易便郡昔文翁以循
吏之教為學者師王襄有中和之詩稱盛德事治迹可
想流風尚存勉企前哲寬予西顧益務綏靖以副眷懷
所請宜不允
賜皇弟偲辭免恩命不許批答
卿席慶先朝啓封北國就傅之始好學有聞視秩公台
作藩帝室唯益勤於成德以茂對於嘉休往即欽承勿
為固避所請宜不許
不允批答
朕褒崇天屬屏翰皇家因使閫之旌麾加輔臣之印綬
匪予私愛乃國舊章延告誕敷師言允穆往祇成命毋
或固辭所請宜不允
賜皇弟偲辭免恩命不允批答口宣
寵加懿戚位列宰司兹為至公靡有虛授朕命不易其
往欽哉今差入内内侍省西頭供奉官李祁賜卿辭免
恩命不允批答想宜知悉
撫問成都府利州路臣寮口宣
卿汝等逖矣西土簡在朕心眷言官師宣力夙夜特加
勞問以慰忠勤今差東頭供奉官趙某傳宣撫問想宜
知悉
賜皇弟偲上第二表辭免恩命不許批答
昔周之子孫並建蕃屏實由任姒之教以致成康之隆
今吾端處宸闈共熙庶政覩先帝之幼子從諸兄而雁
行是惟宗廟之靈國家之福也褒陞之典何足多辭所
請宜不許
不允批答
諸侯制節故高而不危君子勞謙故卑以自牧雖再命
而傴深嘉爾誠而懷德惟寧實為予輔序進以位夫復
何辭所請宜不允
賜皇弟偲第二表辭免恩命不允批答口宣
王者慎用名器不以假人選建親賢固無幸位宜膺懋
寵勿復來辭今差入内内侍省東頭供奉官鄭居簡賜
卿辭免恩命不允斷來章批答想宜知悉
賜捧日天武四廂都指揮使沂州團練使充熙
河蘭岷路馬步軍副都總管王文郁進奉賀
南郊禮畢馬敕書
朕躬執圭幣祇見神祇百禮備成萬方來賀眷予禦侮
之任爰有修貢之儀言念恪勤不㤀嘉嘆
賜端明殿學士兼翰林侍讀學士守禮部尚書
蘇軾乞越州不允詔
昔汲黯願拾遺補過漢武帝終出之淮陽魏徵每犯顔
諫争唐太宗不使之一日離左右後世視武帝太宗之
得失豈不相遠哉卿望高一時名滿四海正直之節冠
於本朝方以道學輔朕不逮乃亟欲引去兹所未諭也
所請宜不允
賜觀文殿大學士知潁昌府范純仁茶藥口宣
卿夙秉國均久勞藩服特馳使指往諭詔音宜有寵頒
用昭眷禮今差入内内侍省内東頭供奉官勾當御藥院
李倬賜卿詔書銀合茶藥兼傳宣撫問想宜知悉
賜端明殿學士兼翰林侍讀學士守禮部尚書
蘇軾乞改知越州不允詔
昔齊之臣有黔夫者使守徐州則燕人祭北門趙人祭
西門齊王寶之重於照乘之珠楚之臣有左史倚相者
能道訓典以朝夕獻善敗於君使無㤀先王之業楚王
寶之重於白珩夫以區區齊楚猶以賢臣為寶豈朕獨
無其人哉卿侍經席日陳法戒眷吾北圉雖無一日之
虞而中山巨屏實難其帥藉卿之重姑輟以行雖失倚
相於中庶得黔夫於外以越為請非朕所望也所請宜
不允
賜尚書左僕射吕大防生日詔
崧嶽降神傅巖肖象為時柱石秉國鈞衡土王在辰門
弧紀慶特加頒賚以介壽祺今賜卿生日羊酒米麫等
具如别錄至可領也
賜尚書左僕射吕大防生日禮物口宣
卿論道冡司代天真宰間於二社式是百僚禀昴宿之
元精應台階之上象用錫爾祉俾壽而臧今差卿男右
宣義郎景山賜卿生日禮物想宜知悉
賜皇弟大寧郡王佖生日禮物口宣
履武發祥復記初生之旦展親備物莫先同氣之恩往
致壽昌宜膺寵數今差入内内侍省東頭供奉官勾當
御藥院李倬賜卿生日禮物想宜知悉
賜皇叔徐王顥生日禮物口宣
叔父秉德佑我邦家大路啓封眷親賢之莫二左弧紀
慶宜福禄之無疆臨遣使華往綏眉壽今差翰林學士
左朝請郎知制誥兼侍講國史院修撰兼知院事兼修
國史范百禄賜卿生日禮物想宜知悉
西京無畏三藏開啓祈晴齋文(六月)
伏以苦雨累月積潦害田麰麥不登巳失三農之望禾
稼既病將謂艱食之憂寤寐永嘆穰祈未弭載馳使傳
遠即靈祠祇建清場薰修淨供覬時暘之協應俾隂沴
之廓消尙有西成以蘇羣品
除范純仁制
朕嗣宅丕后若昔大猷勞於求賢職在論相眷言舊德
還涖宰司乃頒命書播告在位觀文殿大學士太中大
夫高平郡開國公范純仁秉心直諒履道坦夷寬閎出
於天資忠義本於家學始終一節出入四朝向觧鈞衡
久臨藩屏介圭修覲喜見儀刑公衮言歸益隆體貌是
用延登右弼仰應中台寵進文階增陪井賦於戲高宗
恭默思道得傅說以代言康王垂拱仰成有畢公之正
色惟賢能俊傑盡其用則隂陽寒暑得其和外鎮四夷
内附百姓非至公不能成庶務非一德無以底丕平其
殫乃心無替朕命可特授通議大夫守尙書右僕射兼
中書侍郎加食邑實封
賜新除尚書右僕射范純仁三上劄子詔
宰相代天理物坐而論道安危治亂繫於其人斷自予
衷圖任舊德深謀遠慮將倚老成蚤衰多疾亦惟常理
勉起就位毋或過辭所請宜不允
賜新除尚書右僕射范純仁三上劄子辭免不
允詔
卿夙以人望嘗居宰司今兹還朝復踐舊位朕嘉與良
弼共圖康功勉紓賢猷以輔予治尚體注意勿為費辭
所請宜不允
賜新除尚書右僕射范純仁上第二表辭免恩
命不許斷來章批答
昔周召之相成王實為左右平勃之輔文帝繫其安危
若游大川必得舟楫若作巨室必勤垣墉卿名譽之隆
洽聞遠邇謀猷之益夙罄忠嘉同寅協恭屬在耆德成
命不易無勞執謙所請宜不許仍斷來章
不允詔
人主之職在於任相宰相之職在於擇人權衡無私故
不可欺以輕重冰鏡至静故不能㒺以妍媸朕夙寤晨
興學于古訓思得賢佐同底丕平以卿老成復畀大任
其佑乃辟無事於辭所請宜不允
賜新除尚書右僕射范純仁辭免恩命第二表
不允斷來章批答口宣
卿鼎槐舊德柱石時才已頒渙恩誕告中外往欽厥職
毋復固辭今差入内内侍省東頭供奉官李永言賜卿
辭免恩命不允斷來章批答想宜知悉
白溝驛賜大遼賀坤成節人使御筵兼傳宣撫
問口宣
卿等肅將瑞節來慶壽辰方暑在塗入疆授館特先迎
勞當體眷恩今差某官賜卿等御筵兼傳宣撫問想宜
知悉
雄州撫問大遼賀坤成節人使口宣
卿等載馳使隰首次邊藩徂暑在辰嚴程趣駕特伸勞
問以示眷懷今差入内内侍省内侍殿頭秦肅之傳宣
撫問想宜知悉
趙州賜大遼賀坤成節使副茶藥口宣
卿等遠奉鄰歡來修慶禮適當炎燠言念勤勞頒賚惟
優眷恩斯厚今差入内内侍省内東頭供奉官江洙賜
卿等茶藥想宜知悉
就驛賜大遼賀坤成節人使銀鈔鑼唾盂等口
宣
卿等跋歷畏途憩休賓館飾精金之用器製文錦之寢
衣以慰勤勞式昭寵渥今差入内内侍省内侍殿頭裴
絢賜卿等銀鈔鑼唾盂盂子錦被褥等想宜知悉
賜大遼賀坤成節使副生餼口宣
卿等命圭申信慶幣講歡式將館粲之儀往致饔牢之
餽以紓勤勩宜佩寵私今差入内内侍省内侍殿頭馮
說賜卿等生餼想宜知悉
玉津園使大遼賀坤成節人使射弓例物口宣
卿等圭璋修聘既已展儀弓矢延賓亦將觀德宜有珍
華之錫用旌審固之能今差入内内侍省内侍殿頭王
端賜卿等弓箭例物兼差殿前副都指揮使武康軍節
度使劉昌祚伴射想宜知悉
賜泰寧軍節度觀察留後李珣以下罷散坤成
節道場香酒果口宣
卿等共修法供仰祝壽祺以迄告成無㤀嘉善特伸寵
賚用示眷私今差内侍省内侍殿頭王道賜卿等香酒
果想宜知悉
賜馬步軍都指揮使以下罷散坤成節道場香
酒果口宣
卿等帥乘協恭人天修供祝南山之永壽集西竺之勝
因乃眷忠勤爰加慶賜今差内侍省内侍黃門王備賜
卿等香酒果想宜知悉
賜皇伯祖彰化軍節度使判大宗正事宗晟以
下罷散坤成節道場香酒果口宣
卿等惟予懿親與國同體修等慈之妙供祝難老於誕
辰嘉此告成均其慶賜今差内侍省内侍高品陳温之
賜卿等香酒果想宜知悉
賜知太原府韓縝進奉坤成節金酒器并馬詔
覽所進奉坤成節金酒器一副馬六匹事具悉載誕紀
辰于蕃致貢心馳魏闕禮奉壽觴器陳三品之金馬備
六閑之駿眷言誠悃良用嘆嘉
賜外任臣寮進奉坤成節功德疏勅書
省所進奉坤成節功德疏一軸銀軸頭事具悉誕彌紀
節遐邇獻誠眷惟臣工心在王室集人天之德善祝海
嶽之壽祺載省忠勤良深嘉歎
賜外任文武臣寮進奉坤成節馬勅書
覽所進奉坤成節馬一匹事具悉載誕紀辰眷多方之
來慶右牽修貢充上乘以思臧言念恪勤不㤀嘉嘆
賜五臺山十寺僧正省奇等奬諭勅書
勅五臺山十寺僧正省奇等覽所進奉坤成節功德疏
等事具悉節紀誕彌慶均漙率眷名山之寶刹祝萬壽
於華封言念精勤不㤀嘉嘆今賜省奇等紫僧衣一對
絹二十疋故兹奬諭想宜知悉
後苑華景亭開啓祈晴道場齋文(二十八日)
伏以孟秋之月苦雨數來農失豐登民興咨怨仰憑覺
力祗建清場庶竭精誠遄蒙嘉應時暘來若年穀順成
賜徐王罷散坤成節道場香酒果口宣
卿親賢莫二忠孝實兼祝萬壽於慈闈集百祥於法會
特加頒賚以答精勤今差内侍省内侍高班黃昪賜卿
香酒果想宜知悉
范太史集卷二十九
