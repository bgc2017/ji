范太史集卷二十八宋范祖禹撰
翰林詞草
賜翰林學士承旨蘇軾乞郡不允詔(元祐六年七月二十)
(二日)
省所劄子奏近者四次上章乞除一郡至今未蒙指揮
伏望早賜施行事具悉卿文學為時宗工名譽為國重
器剛直之節足以消沮羣邪仁勇之謀足以折衝萬里
召自藩守入長禁塗譬如猛虎之處山林祥麟之在郊
藪豈惟獻納之益實有榮懷之光而書筵未開坐席不
煖奏封屢上引疾力辭中外所觀進退豈易且用賢則
如轉石非朕所聞玉音而有遐心亦卿之戒姑安厥位
深體至懷所請宜不允
賜新除宣徽南院使檢校太傅依前太子太保
致仕張方平辭免恩命不許詔(二十四日)
卿逮事仁宗蚤服近僚被遇先朝進司大政眷惟舊德
久謝塵紛加徽省之隆名示里居之優寵矧安車就第
嘗參置使之華今行馬在門尚有乞言之禮兹為懋典
毋或過辭所請宜不許
又不允詔
朕惟五帝憲老三王乞言尚齒之風逹扵天下尊賢之
禮簡在王庭以卿㤀正服勞耄期稱道眷言夢寐想見
儀刑領使内徽惟卿舊秩魯侯多祉以介于夀臧考父
益恭尚勤于循走勉服休命毋為固辭所請宜不允
西嶽開啓祈雨道場青詞(二十九日)
伏以自陜以西失時不雨旱苖將槁粒食且囏惟神嶽
之配天主油雲之降澤載馳使傳申飭祠宫祇薦精誠
仰祈休應俾三農之望歲無爽于西成庶八蜡之記方
益欽于明祀
撫問資政殿學士知永興軍李清臣口宣
卿早陪機政出守价藩時屬商秋宜綏吉履特加問賚
以示眷懷今差入内内侍省内東頭供奉官張稹傳宣
撫問兼賜卿茶一銀合想宜知悉
賜外任臣寮進奉坤成節功德疏詔敕書
覽所進奉坤成節功德疏一軸銀軸頭事具悉節紀誕
辰慶均率土集真乘之妙教演寳梵之洪音式將臣子
之誠同罄人天之祝眷惟忠恪良用嘆嘉
賜太師文彦慱辭免温溪心馬不允詔(八月五日)
省所奏伏蒙詔書温溪心欲以馬一匹送與卿巳敕邊
吏答賜所直其馬今以賜卿臣恐有異故常特啓新例
伏望特寢巳行之命事具悉種羌獻誠屬我大老雖異
康侯蕃庶晝日三接以彰裴度勲德名聞四夷兹豈故
常奚煩謙避所請宜不允
賜宰相呂大防辭免弟大臨除秘書省正字不
允詔
省所劄子奏伏覩敕命除弟大臨充秘書省正字弟巳
兩次辭免未蒙開允緣臣冒居重位遠方傳聞必以臣
私扵其親不能為國求士伏望特許辭免事具悉古之
賢相簡拔人才内不避親外不避怨心若權衡之設物
無輕重之私此朕所望扵卿卿宜自任以此大臨學行
之美士夫所稱進職書林非緣親授勿為嫌避宜體眷
懷所請宜不允
賜新除樞密直學士提舉萬夀觀趙彦若辭免
乞齊州一任不允詔(七日)
卿再世淳德一時名臣以學行侍經帷以文章登翰苑
比攬奏封之引咎聊從易地以示恩尚不遑寧力祈外
補免冠席藳知卿省過之深加膝墜淵非朕遇臣之意
往服成命毋為固辭所請宜不允
賜交阯南平王李乾德敕書
敕南平王乾德省所差人進奉馴象五頭象鈎五柄装
象銅鐸連鐵索五副朱装纏象藤五副事具悉卿世奉
聲教鎮守封陲遠自海邦來修貢職載惟忠恪良用嘆
嘉今特賜卿國信物等交付差來使副李延恩等具如
别錄至可領也
賜外任臣僚進奉坤成節馬詔敕書
覽所進奉坤成節馬一匹事具悉誕彌紀節萬國傾心
方貢在庭諸閑收駿眷言恭恪良用嘆嘉
召翰林學士范百祿入院口宣
卿學問淵博文章粹純訪對西清復竚謀猶之益延登
中禁還追典誥之風宜服寵嘉以副眷遇今差待詔秦
訓就第召卿入院充學士想宜知悉
賜新除翰林學士兼侍讀范百祿辭免恩命不
許詔
卿以學行陪經席以文章登禁林京邑劇繁已聞治效
承明嚴近方竚嘉謀再入之榮公議惟允率由舊服奚
以辭為所請宜不許
不允詔
卿在英祖之時以直言奉大對當神考之世以正論居
諫垣逮朕纂承参華侍從進陪經席入直禁林眷言浩
穰之勞方竚論思之益祇率舊職毋為過辭所請宜不
允
賜寳文閣直學士新除權知開封府李彦純辭
免不允詔
卿出守全蜀有中和宣布之風入貳冡卿有銓綜公平
之美眷言郡國之首實難尹正之才特擢老成庶從民
譽往欽厥職毋費扵辭所請宜不允
賜新除天章閣待制守吏部侍郎趙君錫辭免
不允詔
卿有潁封人之純孝可移扵君以正考父之滋恭不懈
扵位御史執法天官亞卿圖任實均服寵惟舊仍兼華
扵延閣尚虚竚扵嘉謀其往欽承毋為固避所請宜不
允
就驛賜交州進奉人使朝辭御筵口宣(十一日)
汝等來貢闕庭言歸藩服特賜賓筵之餞載嘉王事之
勤示我惠慈慰爾行役今差入内内侍省東頭供奉官
李稷臣賜汝等御筵想宜知悉
賜夏國主生日禮物詔
詔夏國主世修藩職聿來䞇幣之儀日紀誕生乃眷忠
誠之美爰加慶賜用示渥恩益介夀康永綏福祉今差
供備庫副使安侖賜生日禮物具如别錄至可領也
賜夏國主中冬時服詔
詔夏國主眷彼西土世為外臣述職以時旅庭有實方
屬戒寒之候爰頒旌禮之衣宜服寵嘉益懷忠恪今差
内殿承制閤門祗候劉程賜中冬時服具如别錄至可
領也
賜同樞密院事韓忠彦生日詔(十二日)
惟乃顯考功格皇天篤生良臣翊我樞近用錫祉福以
昭寵光今賜卿生日羊酒米麫等具如别錄至可領也
醴泉觀感通等殿疎漏翻修奏告青詞(十七日)
伏以瑶闕琳宫奉威神之來下震風凌雨宜棟宇之載
嚴有司庀工揆日衹事敢伸昭告庶妥明靈
賜新授龍圖閣學士知潁州蘇軾辭免賜銀不
允詔(二十日)
省所劄子奏辭免撰及書上清儲祥宫碑賜銀一千兩
不敢祇受事具悉作宫于東降監在下克成先帝之事
奉答皇天之休宜得宗工發揚鴻烈非卿文翰莫造精
微過魏徵之九成兼世南之五絶勒之金石炳若日星
爰有匪頒用昭眷奬義所當受禮無費辭所請宜不允
賜中大夫新除試御史中丞鄭雍辭免不允詔
朝有正色之士則精神足以折衝國有司直之臣則讒
說不能殄行風憲之長綱紀所持必得清忠乃稱骨鯁
卿自居諫省即以直聞今求其人莫若考實斷自朕志
無以易卿表正羣司公論所屬勉思報稱無或過辭所
請宜不允
賜張方平再辭免恩命不許詔
昔元老壯猷遂興周室四臣為輔實定漢邦卿望重累
朝名高四海雖君子戒之在得而盛王未有遺年宜視
輔臣之崇仍兼帝傅之重豈特鄉閭之寵乃惟邦國之
光其勉欽承毋煩固避所請宜不許
又不允詔
祖宗之臣遺我後嗣朕宅丕后圖任舊人顧瞻在廷㒺
或耆夀詢謀黃髮尚有望焉養桓榮扵辟廱雖存其禮
延管寧扵東序莫致其人加使徽猷視儀近輔矧由舊
服何足多辭所請宜不允
賜皇弟武成軍節度使祁國公偲生日禮物口
宣
卿常棣聮華孟侯啓國當仲秋之令序紀彌月之嘉辰
宜有匪頒用綏福祉
西嶽開啓謝雨道場青詞
伏以千里亢陽三農失望是用精意祈于有神山川出
雲休應如答槁苖復起比屋咸蘇祇案真科用伸美報
仰憑靈貺尚有豐年
又朱表
關輔之間旱暵為虐焦勞西顧夙夜不寧神享其誠天
降之澤勃然嘉榖粒此烝民庶修蠲潔之儀上答高明
之施
閏八月旦日景靈宫起居宣祖皇帝至神宗皇
帝表
伏以少昊司秋歴官紀閏居王門而告朔瞻原廟以寧
神恭惟(某)諡號皇帝陟配在天詒謀垂世功光簡册如
日月之照臨慶佑基圖與乾坤而久大永惟感慕曷究
名言
起居昭憲皇太后慈聖光獻皇后表
伏以歴正仲秋月更閏朔瞻閟宫之有侐侔厚地以無
疆恭惟(某)諡號皇后德並姜任功高馬鄧流徽音扵億
載返真馭扵九霄時律徂遷孝思永結
閏八月旦日諸陵起居仁宗英宗神宗表
伏以秋成萬物閏正四時履霜露而惨悽瞻原陵而感
慕恭惟(某)諡號皇帝紹天立極流澤庇民蔵弓劒扵橋
山游衣冠扵原廟寤言興念哀結增深
永昭陵起居慈聖光獻皇后表
伏以璇樞紀候適屬扵閏秋園寢寧神載更扵月朔恭
惟(某)諡號皇后登翊二聖覆育羣生功冠古以無儔神
在天而逾遠永言瞻慕彌切悃悰
閏八月望日景靈宫起居宣祖皇帝至神宗皇
帝表
伏以天序後秋正四時而閏定月行在望想七廟之神
游恭惟(某)諡號皇帝德厚流光仁深澤遠天開千歲之
統民畏百年之威對越如存孝思㒺極
起居昭憲皇后至慈聖光獻皇后表
伏以中秋歲閏瞻斗建扵兩辰先寢時思悵月行扵幾
望恭惟(某)諡號皇后道光彤史訓紀東朝覩禕服以如
存仰飈輪之益遠永懷慈範增結深誠
就驛賜于闐國進奉人進發御筵口宣(閏八月十六日)
汝等遠服化風來修貢職眷言行役及此旋歸宴勞有
加渥恩斯厚今差入内内侍省内侍高班史平一賜汝
等御筵想宜知悉
賜宣徽南院使檢校司空充中太一宫使馮京
再上表乞致仕不許仍斷來章詔
卿昔在先朝再登近弼讜言正論具載册書久均逸扵
侯藩宜協輔扵王室豈敢煩以官職蓋將備扵諮謀德
齒天下之逹尊愷悌神明之所勞矧卿年雖耆艾身則
康彊宜體至懷難徇來請所請宜不許仍斷來章
不允詔
股肱舊臣與國同體耆老俊德惟民所瞻尚頼謀猷俾
朝朔望雖蚤知止足欲追老氏之訓言而尊禮夀祺庶
及周家之忠厚勉留輔朕毋或憚煩所請宜不允
賜馮京乞致仕不允詔(十七日)
省所劄子奏陳乞致仕事具悉古之大夫有不得謝尊
賢貴老三代所同惟我祖宗優禮耆哲著扵史册前後
相望卿以直道事君乃心王室是以先帝召自西蜀入
長近樞逮朕纂承眷求舊德從容經幄方覿儀形班扵
羣公足以重國遽欲引去義所未安其體至懷勉綏厥
位所請宜不允
賜張方平辭免恩命允詔
省所劄子奏伏奉詔書以臣三上表辭免恩命不允仍
斷來章竊以宣徽使為待材用之宅臣既退老多年今
非復任用之人虚受無名伏望特垂降鍳庶扵朝廷大
公之體粗有補扵涓埃事具悉朕夙寤思賢眷求耆德
徽猷置使循用舊章卿身退而志愈謙年高而節彌厲
以祁奚請老之久有衛武自儆之防力抗奏封深陳至
意載嘉素守是用曲從足以敦厚邦風垂榮史牒益綏
夀嘏庸副眷懷所請宜允
賜資政殿學士新除守吏部尚書王存赴闕詔
(十九日)
卿夙陪機政丞轄中臺再易麾符蕃宣近服天官之長
人望所同其趣造朝毋久虚位已除卿守吏部尚書詔
書到日卿可依條交割公事訖乘遞馬疾速發來赴闕
賜馮京再乞致仕不允詔
老成之德重扵典刑是以先王尊禮不聽其去卿自還
朝闕纔歴三時耆俊在廷中外所望遽欲謝事人其謂
何卿雖至誠在朕未可體兹諄諭勿復有云所請宜不
允
合祭天地詔
朕聞五帝不相沿樂三王不相襲禮世有損益因時制
宜惟我祖宗嚴奉郊廟當遣官攝事皆考合扵前文唯
奠玉親祠自裁成扵大禮每以三歲對越二儀咸秩百
神大賚四海迄先帝元豐之末講方丘特祭之儀蓋將
補一代之闕容振百王之墜典朕惟菲德嗣守丕基列
聖已行謹當遵奉先朝未舉懼不克堪是以昔歲仲冬
竭誠大祀神祇饗答祖考燕寧前詔有司再加集議猶
欲資度諸儒之論稽参六藝之文然理既不疑則事無
可議斷自朕志協于僉言祇率舊章永為成式今後南
郊合祭天地依元祐七年例施行仍罷禮部集官詳議
賜溪峒知龍賜州彭允宗等進奉賀坤成節溪
布敕書
覽所進奉賀坤成節溪布一十五疋事具悉汝世守遐
域心在本朝爰屬夀辰遠修貢職永言恭順良用嘆嘉
賜彭允宗等進奉賀端午節溪布敕書
省所進奉賀端午節溪布一十五疋事具悉汝地居邊
陲世服聲教時屬盛炎之月遠輸任土之儀言念忠勤
不㤀嘉奬
趙州賜大遼賀坤成節大使茶藥詔
卿祇役使華會朝慶節眷言勤瘁特有匪頒宜體渥恩
無憚煩暑今差入内内侍省内東頭供奉官江洙往趙
州賜卿茶藥具如别錄至可領也
趙州賜大遼賀坤成節副使茶藥詔
卿介紹展儀星言在道時方畏暑行靡憚勞併有恩頒
用彰眷遇今差入内内侍省内東頭供奉官江洙往趙
州賜卿茶藥具如别錄至可領也
趙州賜大遼賀坤成節使副茶藥口宣
卿等遠奉鄰歡來修慶禮適當炎燠言念勤勞頒賚惟
優眷恩斯厚今差入内内侍省内東頭供奉官江洙賜
卿等茶藥想宜知悉
賜尚書左丞梁燾乞退不許批答
輔弼之臣與國同體進退之際海内所瞻卿正色直言
歴踐臺省沈謀遠慮乃心朝廷是以擢自禁嚴入陪廟
論曾未朞歲方觀猷為乃以宿疢時作抗章去位此非
吾所望也所請宜不許
不允批答
昔舜有五臣而天下治周有十亂同心同德朕日勤典
學上嘉先王惟股肱之臣共圖庶政虞周之盛蓋有望
焉卿服在近僚進陪輔朕歴日未久遽以疾辭夫心平
氣和何恙不已姑安厥位無或多云所請宜不允
賜梁燾乞退不允批答口宣
卿丞轄中臺輔政未久乃以疾告形扵奏封尚當勉留
以副眷倚今差入内内侍省内東頭供奉官王綬賜卿
乞退不允批答想宜知悉
賜梁燾第二表乞退不允斷來章批答
昔汲黯多病臥治淮陽魏徵久疾参議朝政朕以漢武
帝之待汲黯不如唐太宗之用魏徵卿雖足疾未宜云
也所請宜不允仍斷來章
不許批答
詩曰無競維人四方其訓之今闕政猶多恊氣未應民
力凋敝羌戎不庭方與衆賢共圖至治而卿引疾求去
豈其時乎所請宜不許
賜梁燾第三表乞退不允斷來章批答口宣
卿疊抗封章懇辭機政難徇來請宜體至懷方賜告休
竚聞藥喜今差入内内侍省内東頭供奉官李永言賜
卿乞外郡不允斷來章批答想宜知悉
賜梁燾乞除東北一郡不許詔
省所劄子奏實以素有足疾比來發動殊甚雖漸獲安
愈而未能趨拜乞除授東北一郡事具悉人君勞扵求
賢佚扵任人進之惟艱則退之豈易朕嘉與疑丞輔弼
若昔大猷方將恭巳以仰成豈可引身而亟去姑務安
養體兹至懷所請宜不許
不允詔
卿廸簡在庭圖任共政雖難進易退乃事君之常而有
始無終亦用賢之戒矧遄聞損疾之喜加有賜告之優
其康乃心以輔予治所請宜不允
范太史集卷二十八
