范太史集卷三十四宋范祖禹撰
啓狀
回知洺州張朝奉賀啓
右某近奉命書進升左史寵靈非次惕厲靡容力抗封
章願收綸綍方旁求於俊彦宜不假於器名禄勝已則
近貪聲過情而有恥荷聖神之迴聽察孤賤之由衷乾
坤之仁曲垂於從欲日月之照下逮於容光獲寢過恩
還祇舊職豈謂伏蒙知郡朝奉至誠樂善厚義敦風初
傳命於置郵遽占書於記室遠詒慶問仰服勞謙拜貺
尤深銘藏無斁下情不任感荷之至
回陜西都運葉待制謝啓
伏審光奉命書近升法從付兵民之大計總關陜之奥
區慶典惟行僉言允協恭惟某官天資彊敏行表方嚴
以才猷結主知以儒雅飭吏事優游餘刃揮發壯圖朝
廷倚之以豐財士論期之於亮采仲山將命曾無吐茹
之私孟博登車漫有澄清之志暫擁旄於方面俄易節
於外臺吏自不欺服劉晏精明之智軍無絶餉推蕭何
轉漕之功上寬顧憂時所資仰未遑修慶遽辱貽書瞻
令德以惟勤奉謙光而載惕其於感頌曷罄敷宣
回喬學士謝啓
伏審祇膺宸綍進直書林伏惟慶慰竊以人文化成莫
先於典籍古訓是式實頼於賢才恭惟祖宗以來尤重
館閣之設詳延天下方聞之士討論上世帝王之書所
以昭雲漢之文章盛乾坤之德業凡居是職即踐清途
自非卓有異能曷稱妙選恭以侍講學士瑚璉妙器杞
梓天材漸游夏之淵源兼卿雲之華藻景行推於鄉黨
清名聳於縉紳領袖一時蓍龜後學宗藩朱邸久頼於
敷經䒦閣蓬山復留於校籍大任兹始輿論所歸側聞
褒升尤切忭蹈未馳慶牘先枉謝緘載研蕰藻之文益
仰謙冲之德誦言無斁永光篋笥之藏佩服殊深更甚
瓊瑰之賜制拘出謁禮阻造門謹奉啓陳賀兼謝
回孫舍人謝啓
伏審光膺宸綍進直掖垣伏惟慶慰竊以内史之贊宰
司邇臣之與國論兹任尤重得人為難詔見王者之心
詞鼔天下之動賞罰號令之所自出典謨訓誥於是乎
成發諸朝廷沛若江河之决書之方策炳若日星之垂
自非傑異之才曷稱光華之選恭以中書舍人行成坊
表學造淵源蚤以方聞入奉大對忠言切於利行直節
見於當官出處歸潔其身夷險不易其操迨夫訪落倚
以䋲愆霜簡所加朝紳自肅諫垣鯁議深沃清衷蜀宇
宣風久勞外使繇螭塗之近列陟綸閣之清班黼藻訓
詞方發揮於賢業謀謨王體實參贊於鴻猷公論所歸
柄任兹始欽聞成命竊慶登賢未遑剡牘之儀先辱貽
書之貺感誦無斁敷述奚殫
回顔舍人謝啓
伏審祇膺帝制進直綸闈伏惟慶慰竊以内史之贊宰
司邇臣之與國論兹任尤重得人為難詔見王者之心
詞鼔天下之動賞罰號令之所自出典謨訓誥於是乎
成發諸朝廷沛若江河之决書之方册炳若日星之垂
自非潤色之才曷副光華之選恭惟中書舍人行為坊
表學造淵源蚤由直道之行進被先朝之遇宣風使部
有仲山之將明分職郎曹見公孫之潤飾論經王府載
筆(闕)廷益隆當宁之知顯奉試言之召越從左史序進
西垣矧令養賢而及萬民籲俊以尊上帝欲圖庶政之
人實頼近侍之良惟出入起居㒺不欽故左右前後無
非正交修后德時亮天工延登哲人協慰公論益觀遠
業光輔鴻猷某久以庸虛幸同陪侍欽聞成命竊忭私
懷辱貺長言過形謙德感頌激切不任下情
回館職謝啓
伏審祇奉宸綍進直書林伏惟慶慰竊以人文化成莫
先於典籍古訓是式實頼於賢才恭惟祖宗以來尤重
館閣之設詳延天下方聞之士討論上世帝王之書所
以昭雲漢之文章盛乾坤之德業歷觀前哲皆踐此塗
自非問望之隆曷副高華之選恭惟學士幾深藴識德
性存誠由孔孟之門墻入淵騫之壼奥居今之世與古
為徒宜進登於天朝久退避於公府上庠講道師表儒
紳庶子治官典司宗籍逮兹德舉允協僉諧東觀校讎
尚有留賢之嘆西清顧問行膺側席之求欽聞褒升尤
切喜忭特紆傾盖重辱貽書仰謙眷之過隆拜嘉貽而
已厚制拘出謁禮阻造門感悚之深不任下懇
回孔舍人謝啓
伏審祇膺帝制進直綸闈伏惟慶慰竊以内史之贊宰
司邇臣之與國論兹任尤重得人為難詔見王者之心
詞鼔天下之動賞罰號令之所自出典謨訓誥於是乎
成發諸朝廷沛若江河之决書之方册粲若日星之垂
自非潤色之才曷副光華之選恭惟中書舍人系承聖
裔學號儒宗實有力於斯文屢先鳴於多士令德中積
英聲四馳册府著書虞庠教胄經帷勸講㒺非堯舜之
談詞掖代言式是商周之體越從左史序進西垣矧今
養賢而及萬民籲俊以尊上帝欲圖庶政之人實頼近
臣之良惟出入起居㒺不欽故左右前後無非正交修
后德時亮天工延登哲人協慰公論益光遠業久輔鴻
猷某久以庸虛幸聫陪侍忝預交遊之末獲聞風義之
詳昔參賜第之榮今遂同朝之願欽聆成命竊忭私懷
辱貺長言過形謙德感頌激切不任下情
回陳舍人謝啓
伏審祗膺帝制進直綸闈伏惟慶慰竊以内史之贊宰
司邇臣之與國論兹任尤重得人為難詔見王者之心
詞鼓天下之動賞罰號令之所自出典謨訓誥於是乎
成發諸朝廷沛若江河之决書之方册粲若日星之垂
自非潤色之才曷副光華之選恭惟中書舍人才通倫
類學造淵源懿文為吾道之表儀高行乃諸儒之凖的
先鳴多士獨擅英聲布武青雲久淹高步初慶郎曹而
分職旋聞柱史以記言侍咫尺之天威雖膺妙選出絲
綸之帝制乃副僉言矧今養賢而及萬民籲俊以尊上
帝欲圖庶政之人實頼近侍之良惟出入起居㒺不欽
故左右前後無非正交修后德時亮天工延登哲人協慰
公論益觀遠業光輔鴻猷某久以庸虛幸聫陪侍忝預
交游之末獲聞風義之詳昔參賜第之榮今遂同朝之
願欽聆成命竊忭私懷辱賜長言過形謙德感頌激切
不任下情
回知郡周承議賀啓
比者叨奉命書進升講席固辭弗獲居寵惟憂伏念某
學古迂疎受才譾薄誤參華於法從遽召直於禁林祇
率舊章懇祈散秩初謂一麾而出守終膺三接之延登
執帙經帷特復久虚之職紬書史觀俾成傳信之文顧
省衰疲詎勝眷委此蓋某官至誠樂善厚義敦風過有
奬成廼容冒處曲垂慶問益仰謙勤感誦所深喻言奚
悉
回賀翰林學士狀
比者祇奉綸言進陞禁直久玷露門之講復塵浴殿之
班盖奬飾之有初致寵光之誤及特䊸慶問深切感悰
謝訪及狀
伏蒙尊慈特垂寵訪拙疾為梗造謁未遑感悚之深不
任下懇
回知全州王左藏賀冬啓(永州)
伏以書雲紀瑞測日迎長是為建子之正宜享自天之
佑伏惟某官膺時納慶與國均休阻修賓謁之儀特辱
音書之貺感頌之切敷述奚宣
回知道州秦承議賀冬啓
(上同)伏惟某官懿文博古厚德庇民聊敷政於方州竚
告猷於宸扆逢時之吉受祉無疆(下同前)
回縣令以下賀冬狀
亞歲令辰特煩慶問感佩之至但切下情
回鄰州通判啓(賓州)
謫居湘浦已仰高風遠徙邊州復鄰治境伏窮閻而念
咎通記室以不遑豈意謙光復垂書問載披華藻如佩
芬蘭伏惟通判宣德世濟忠嘉天資明哲孝友施政愷
悌宜民出貳名藩久洽聞於輿頌入朝宸扆行峻被於
寵章厚義所臨瞻言尤切永惟銘感曷罄叙陳
納采啓
夙仰慶閎願修嘉好某第二子温樸愚粗立日訓義方
賢女令淑有聞尚勤姆教已協宜家之卜敢先納采之
儀欣幸所深喻言奚悉
代資政公回司馬諫議言定狀
某啓積善之家有慶正卿之世其昌特紆用雁之儀奚
取食魴之美第五十三姪孫女未閑姆教尚在冲年令
姪承務蚤服義方已親外傅遽示問名之禮俾修合姓
之歡嘉命所臨固辭弗獲愧無以喻言不能宣
代富公回豫章郡王狀
伏念退老田廬久違朝闕沐雲天之澤幸偃息於太和
仰邦族之仁徒詠歌於信厚惟筋骸之難勉致牋問之
靡通逖想光儀坐馳勞素屬園陵之展事承騶馳之在
途緬惟跋履之勤倍協保綏之妙恭以大王慶源鍾粹
景行推高懷德惟寧用強於周道為善最樂有美乎漢
風分寳玉以隆恩錫脤膰而異禮表儀藩后屏翰天朝
實資夾輔之賢永底變雍之盛敢圖謙眷俯逮衰殘特
垂貺於緘縢頓生輝於蔀室其於銘荷曷罄敷宣
代王宣徽北京謝兩府啓
比者祇膺中詔再鎮北門撫全魏之封畿總元戎之節
制偃藩之始思職為憂伏念某官閥雖深事功匪立視
秩二府久塵徽省之班歷守三都屢掌帝宫之籥間祈
安逸越去近嚴爰領使於殊庭幸息勞於私館属合宫
之蕆事祗召節以陪祠肆覲威顔具瞻衡弼俄奉中天
之命復叨朔部之行言念衰遲豈勝寄委此盖某官斟
酌元化登翼大猷率同羣后之心光輔一人之治顧惟
舊物嘗預僉諧特於戶牖之間曲加甄藻之賜致兹樗
散被乃帝俞敢不寅亮敦誠勤勞宣力庶禆毫髮仰答
坏陶
代司馬公回趙龍圖啓
伏審祗膺宸渥榮總藩條還内閣之禁嚴委中軍之節
制淵衷所簡僉議允諧恭以經略龍圖敏智為資公忠
秉節出逢亨會自結眷知領使外臺遠邇想聞其風績
臨戎極塞朝廷倚頼其籌謀屬王旅之徂征驅傳車而
西邁勤勞夙夜經畫始終惟隴右之故區乃關中之外
屏往宣廟略必得珍才果膺推轂之行復峻登壇之拜
折衝禦侮從容樽俎之間柔遠安邊弭息烽燧之警欽
聞成命方切欣悰猶稽慶問之儀遽辱華牋之貺興言
感忭曷罄敷陳
與集賢相公啓(以下代文潞公)
伏自一别光儀十踰稔歲仰熒煌之星座久曠音書荷
坱圠之化鈞屢分符竹屬因山而蕆事承整駕以在塗
載惟跋履之勤懋協保綏之勝恭以某官中和秉德密
勿告猷發揮經濟之文登翊昌明之運天工時亮帝載
惟熙(闕)品物無不茂遂自宫闈之遏密及
龜筮之告期特輟宰司遠護仙駕萬方同軌共嚴聖后
之喪三事登車實總橋山之禮某留司管籥祗奉陵園
夙夜惟勤雖殫於拙力期會所廹實懼於闕供仰繫庇
頼之私獲免曠瘝之咎將候迎於公衮增系望於心扃
更冀上為廟朝精調寢餗云云
岐王嘉王先狀
伏以聖后賓天因山制禮賢王扈蹕整駕在塗仰惟跋
歷之勞仍盡哀摧之感神明所佑寢餗惟和某居守都
畿祇事陵邑阻伸慰覲苐切瞻馳
曹侍中先狀
伏以聖后賓天橋山卜壤特倚戚藩之重遠陪仙蹕
之儀恭惟夙駕之勤仍盡哀號之感即諧展慰預切
馳誠
山陵集賢相公
伏以聖后賓天橋山卜壤特委宰司之重遠陪仙馭之
儀跋履封圻勤勞夙夜神明佑助寢餗康和仰惟哀慕
之餘無爽節宣之勝即諧參覲預切瞻依
禮儀使以下先狀
伏以聖后賓天橋山卜壤特委侍臣之重遠陪仙馭之
儀即遂披承預深瞻跂
回隨靈駕皇親先狀
伏審肅駕行軒遠護仙蹕俯臨近甸特枉緘縢感佩之
私不任下悃
謝兩府啓
比者祇奉渙恩俾司洛宅觧北門之筦鑰畫西土之封
畿荷寵惟優偃藩兹佚伏念某久塵上衮素乏異能出
入三朝勤勞四紀自避繁於樞府旋改鎮於魏都再奉
命書七更歲籥引年甚懇陳力無堪累叩天閽未迴宸
聽屬合宫之蕆事趨召節以陪祠肆覲威顔具瞻衡弼
期盡還於印紱獲歸老於田廬不圖寵進上公禮優羣
后莫容謝事猶委分符任隆周召之勲庸榮極甫申之
褒賞帝宫居守私室就安此盖某官登翼大猷斟酌元
化勤收舊物廣厚羣倫秉國論以僉諧贊上心之簡在
致兹衰朽叨被恩榮惟修屏翰之勤庶答陶鎔之賜感
銘至切敷叙奚殫
謝章參政啓
近奉詔書特賜詩序眷恩隆厚麗藻鋪宣君都臣俞戴
若太山之重聖作明述寵踰華衮之褒參政太中藴嘉
謀猷有大手筆親膺睿旨渙發英詞臯陶颺言乃贊襄
於舜帝吉甫作誦實歸美於宣王載觀叙事之工益慶
逢辰之極刊之琬琰永為不朽之光飾以青黃俯愧無
庸之質感佩之切不任下情
與兩制啓
某近膺召節入侍祠宫宸眷曲加便蕃渥澤逢辰之幸
衰朽極榮伏蒙軒車訪臨垂慰欣企奉别如昨瞻懷實
勞欲丐雅章以寵行色少煩藻思永為蔀室之光也附
答布懇幸惟悉察不宣
謝兩制寄詩别啓
伏蒙英私垂貺佳什寵賁衰質發揮榮遇言贈之美穆
如清風誦詠于再感服無斁當令琰刻永為家寳奉啓
述謝一二不宣
答蔡參政别啓
伏蒙寵示先公太師誌文發揮潜德薦慰幽壤論譔之
美光於無窮積善餘慶信為不誣顯親掦名何以尚此
眷私之厚雅故不遺循覽再三感服無斁叙謝之懇言
不能宣
謝史館王相公别啓
昨蒙聖恩賜詩寵行繼以上宰賡歌盛作二府諸公併
䊸雅製固已焜耀為榮無窮今復蒙送示兩制館閣羣
賢之詩文采相輝增諸琰刻遂使私室上有聖神雲漢
之章次有舉朝公卿大夫清風之誦求之近古盖所未
聞此豈獨衰朽之光亦足以見邦國風化之厚也苟非
上恩隆異深眷優禮同德協贊上承下率為之寵數殊
於等倫何以致兹盛事乎幸甚幸甚奉啓叙謝言不能
宣
謝執政啓
向緣謝事入覲威顔特辱撝謙俯臨僻陋玉津賜宴瓊
林寵行同醉堯觴共飽周德聖作物覩兩承天漢之章
君都臣俞疊委宗工之製卿雲比爛華衮垂褒臯陶賡
歌盖奉惟幾之命吉甫作誦皆貽孔碩之詩焜燿歸塗
輝光蔀室永惟榮幸實罕比倫仰宸眷之曲私見邦風
之篤厚言旋里閈方遠台閎感戀增深銘藏至切
與兩府賀冬狀
伏以書雲紀瑞測日迎長挺萬物之幽萌亞三朝之元
會恭惟某官氣鍾英粹道契亨嘉師尹庶工式協具瞻
之望燮和元化宣膺助順之祥阻伸慶謁之儀徒切傾
依之懇
曹郡王
某官慶承勲閥望重戚藩兼馬鄧之寵榮大許申之土
宇升陽介祉並國延休歡頌所叢名言㒺既
元資政
某官懿文華國令望端朝夙推職衮之功日奉經帷之
對升陽届序視履延祥慶頌所深名言㒺既
賀樞密孫知院啓
伏審奉膺廷誥進長天樞伏惟慶慰恭以某官沈正秉
彛惠和廸哲登于廊廟益隆當宁之知委以鈞衡遂冠
本兵之任阻修慶謁苐切歡悰
賀樞密吕正議啓
伏審祇膺明誥進位中樞伏惟慶慰恭以某官問望端
朝誠明體國經綸之學已參翊於洪機啓沃之忠更倚
毗於近輔欽聞嘉命深切歡悰
賀樞密韓太中啓
伏審祇奉命書進登樞府伏惟慶慰恭以某官時推問
望世濟忠純簡在上心久贊襄於機政擢居近輔爰登
翊於聖謀聞命以還歡言豈叙
賀都承旨張客省啓
伏審祇奉制恩總承樞筦伏惟慶慰恭以某官通才成
務敏誠造微密勿帝猷久司於宣納彌綸機政進貳於
疑丞欣忭所深名言豈叙
回熙州苖團練謝啓
伏審祇膺温綍就領价藩撫隴右之故封分閫外之隆
寄折衝禦侮久欽名將之風柔遠安邊遂總中軍之政
威懷殊俗宣布上仁承協嘉時已臨盛府遽貽芳訊備
識冲規感佩所深喻言奚既
賀北京王太尉啓
伏審光膺綸綍寵建旌旄進登上將之壇再領留都之
鑰帝心妙簡輿論均歡恭以留守太尉夙冠時英遍參
法從奥學本乎經濟賢業發於盛明出入三朝蕃宣四
國撫封畿於全魏壯屏翰於神都樽爼折衝方倚老成
之碩畫詩書謀帥乃揚休命於外廷懋典傳聞欣悰交
切阻修慶謁倍積瞻馳
回謝北京王太尉啓
近者伏審留守太尉顯奉命書榮分將鉞敢圖謙眷首
墜緘縢國朝革五季之弊風重三軍之節制元戎之寄
必屬名儒舊德之求乃登上將矧踐揚之滋久惟問望
之素隆僉謀所諧寵拜宜渥鎮魏都之巨屏護朔野之
列城幕府初開藩閫增重遽煩記室遠示書筠感忭交
深喻言奚既
賀王太尉啓
伏審光膺帝制進陟將壇榮擁節旄再司宫鑰伏惟慶
慰恭以留守太尉英名高世碩望端朝遍參法從之華
升翊大猷之美清衷妙簡僉議攸歸全魏撫封方倚安
邊之略中軍制閫爰加授鉞之崇開府云初偃藩增重
欽聞誕告實切歡悰阻伸望履之儀苐極瞻風之素
回熙州趙龍圖啓
比審祇膺宸渥榮總藩條伏惟慶慰經略龍圖夙以才
升自結主眷外臺領使風采著聞極塞臨戎方略屢上
復峻齋壇之拜還登内閣之華竚觀遠猷益對來寵方
開幕府首墜書筠感忭所深喻言奚既
賀韓樞密知院啓
伏審奉膺廷誥正位天樞伏惟慶慰恭以某官世濟純
忠時歸碩望延登廊廟益隆當宁之知進秉鈞衡遂冠
本兵之任壯邦家之柱石宣帷幄之籌謀翊贊聖明鎮
服中外阻修慶謁苐切歡悰
賀安副樞啓
伏審祇膺帝制進位天樞伏惟慶慰恭以某官沉正秉
彛惠和廸哲訏謨足以經遠厚德足以鎮浮法從參華
宣忠勞於内外地官領計隆問望於弼諧允當夢卜之
求升贊璿璣之政淵衷妙簡輿論僉諧阻伸慶謁之儀
苐切瞻依之至
賀留守韓相公啓
伏審光膺帝制榮鎮洛師伏惟慶慰恭以某官厚德明
謨純誠亮節再登上宰協贊太平領使殊庭聳具瞻於
四海陪祠泰畤祇顯相於一人寵建節旄出司宫鑰眷
求元輔分正成周先十乘以啓行冠諸侯而述職某乞
身得謝交政預榮將覿高風倍欣勞素
謝兩府狀
祇奉命書獲觧宫鑰恩容就第寵冠在廷雖辭兼鎮之
隆尚忝維師之拜搢紳聳嘆閭里光榮竊念某被遇三
朝服勞累紀迭居二府歷拜五(闕)駢珪組以褒崇慙鼎彛
之勲伐自縱心而請老無虛歲以告歸荷異禮之眷留
示至仁之厚賜賜詔盈几軺軒接塗以及耄期始諧夙
志天惟從欲俯矜一物之誠相亦有終遂繼前人之美
極臣鄰之榮遇實今古之罕倫此盖某官登翊皇猷布
昭元化人惟求舊義不㤀勞䊸廊廟之矢謨贊聖神之
軫慮閔其衰篤許遂佚休猥以華顛膺兹殊渥方棲僻
陋退屏塵紛荷德至深誦言奚既
謝外任前兩府啓
某官左右王家緝熙帝載夙贊鈞衡之化嘗䊸廊廟之
言致此衰遲獲遂休佚復膺殊渥不廢舊勞感幸所深
喻言奚既
兩制
某官勵翼帝猷參華法從允諧僉論交贊清衷(以下同)
曹郡王
某官望重藩垣地兼勲戚贊襄上德柔惠邦風(以下同)
北京王太尉
某官望重本朝任隆羣后敦風兹久樂善有初(以下同)
回謝孫觀文啓
祇奉制函俯從懇請恩容就第寵冠在廷伏念某被遇
三朝服勞累紀久塵上衮無補鴻猷早聞知止之風備
竭告歸之懇上仁篤厚眷禮縻留已寖廹於耄期始聽
還於官政惟寵光之絶異非涯分之可安此盖某官左
右王家緝熙帝載夙冠鈞衡之任嘗紆廊廟之言致此
衰遲獲全終始方力辭於天寵將退託於里居幸謝塵
紛即安休佚鄰封密邇慶問先臨仰懷求舊之私益見
敦風之美永惟感佩曷罄敷宣
范太史集卷三十四
