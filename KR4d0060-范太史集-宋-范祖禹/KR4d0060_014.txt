范太史集卷十四宋范祖禹撰
奏議
乞罷開樂宴劄子(六月二十一日)
臣伏見今月一日以後羣臣累拜表請聽樂所請愈數
而批答愈緩以此見太皇太后陛下皇帝陛下仁心孝
性深遠無窮發於至誠有所未忍今已批答允許臣竊
恐有司請置宴開樂不敢不先言之臣愚以為居喪則
行喪禮在吉則行吉禮除喪之後如遇吉禮即可聽樂
不當特置一宴以開樂為名君子之於喪服以為至痛
之極不得已而除之若以開樂故特設宴則賜除服而
慶賀非君子不得已而除之之意也臣伏請雖至七月
其開樂宴亦更不作唯因事則聽樂庶合先王禮意取
進止
貼黃如以臣言為然乞候有司奏請只作聖旨指
揮
論農事劄子(七月十日)
臣近蒙賜告暫至許昌竊見畿内已苦雨潦詢之村民
皆云鄉村安静公私少事無呼召煩擾唯是年歲未得
豐熟不旱則水民嘗艱食夏麥既薄或全不收秋苖雖
茂唯憂澇損臣竊惟陛下哀矜百姓賑恤鰥寡德澤所
及可謂至厚然猶和氣未應隂陽隔并欲修政事以應
之願陛下推其心而已矣夫天道不遠在君心所以感
之人君愛民則天亦愛人君愛民者在知其勞苦而恤
其困窮天下之人至勞苦而常困窮者農民是也周公
作無逸戒成王以先知稼穡之囏難又言商之逸王不
知稼穡之囏難不聞小人之勞唯躭樂之從夫稼穡之
囏難與小人之勞人君不可以不知天生時而地生財
自一粒一縷以上皆出於民力然後人得而用人臣之
禄受之於君故不可不報君人君之奉取之於民故不
可不愛民天子者合天下之力而共尊養之凡宫室車
馬服食器用無非取於天下皆百姓之膏血也其作之
也甚勞其成之也甚難安而享之不可不思其所從來
思其所從來則愛之而有不忍費財之心憂之而有不
忍勞民之心以此之心行此之政而天下不安者未之
有也天下之大生民之衆唯繫於一人之心君心静則
天下静君心不静則天下亦不静朝廷唯躬儉節用無
所營為常恐煩百姓則天下安息先王豈能人人而食
之人人而衣之哉推其仁心修其仁政以及天下則所
被者廣矣臣願陛下當食則思天下有飢而不得食者
當衣則思天下有寒而不得衣者凡於每事莫不皆然
唯推至誠以召和氣庶幾皇天報應降豐年之祥使百
姓家給人足則太平矣昔漢昭帝耕於鉤盾弄田其事
至微史臣書之盖以昭帝欲知稼穡之囏難與周公戒
成王之意同也周世宗留心農事嘗刻木為耕夫蠶婦
置之殿庭欲見之而不忘國朝祖宗以來尤重農穡太
宗嘗謂近臣曰耕耘之夫最可矜閔春蠶既登併功紡
績而繒帛不及其身田禾大稔充其腹者不過疏糲若
風雨乖候稼穡不登將如之何真宗於内殿植稻麥臨
觀刈穫欲知田畆之勞至今遵之惟陛下深留意於農
政而常以保惠小民為先則天下幸甚取進止
乞留無逸孝經圖劄子
臣竊以無逸者周公之至戒孝經者孔子之大訓陛下
嗣守祖宗鴻業方以孝治天下二書所宜朝夕觀省以
益聖德昔仁宗皇帝初建邇英閣即書無逸於屏間其
後歲久而敝又命知制誥蔡襄書之仁宗曰朕不欲背
聖人之言乃置之左右又諭侍讀學士丁度取孝經之
天子孝治聖治廣要道四章對為右圖命侍讀學士王
沐書之又命學士承旨王拱辰為二圖序亦令襄書之
仁宗尊崇經訓如此陛下宜以為法今邇英閣止書圖
序於屏間而無逸孝經二圖不復張列臣欲乞指揮所
司檢尋如舊圖尚在乞置之左右如已不存即乞特命
侍臣善書者書之其蔡襄所書圖序從來置在御坐之
後昨因修展邇英閣方徹去却書於屛間此圖乃祖宗
舊物臣竊惜之伏乞依舊張掛三圖並列如仁宗朝故
事以彰陛下欽明稽古仰遵先烈之意取進止
貼黃邇英閣兩壁見有前代帝王事跡畫圖如置
到無逸孝經二圖只乞重上張掛别不換動即無
所妨
十月二十九日上此奏十一月一日邇英進講三
圖皆張掛無逸孝經仁宗朝舊圖王沐書無逸蔡
襄書孝經此云襄書無逸沐書孝經乃據實錄之
誤兩朝寶訓與實錄不同據圖則寶訓是也
乞不限人數收養貧民劄子(十二月二十日)
臣伏見陛下以今冬大寒異於常年聖心憂軫救恤小
民無所不至近又出禁中錢十萬貫以賜貧民此誠博
施濟衆堯舜之仁也禮記曰財聚則人散財散則人聚
臣知此財一散而人心皆聚於朝廷矣古之聖人未有
不矜恤孤窮者堯命舜舜命禹皆以四海困窮為託書
稱不虐無告不廢困窮惟帝堯能之盖置而不恤則是
虐之矣棄而不養則是廢之矣伊尹稱湯曰先王子惠
困窮周公曰文王懷保小民惠鮮鰥寡孟子曰文王發
政施仁必先鰥寡孤獨夫聖人養天下之民使貧者不
至失所則不貧者自安是故古者為政必先恤困窮之
民國朝祖宗以來惠恤孤貧仁政非一每遇大雨雪則
放公私房錢以至糶米賣炭散錢死者則賜錢瘞埋惠
及存歿近日朝廷無不舉行而又發内帑之錢降非常
之恩德澤之厚無以加矣陛下勤恤小民如此而臣忝在
左右竊思有可以少補聖政之萬一者忍默而不言哉
古者鰥寡孤獨廢疾皆有養既養之則不至於凍餒而
死朝廷自嘉祐以前諸路有廣惠倉以救恤孤貧京師
有東西福田院以收養老幼廢疾至嘉祐八年十二月
又增置城南北福田共為四院此乃古之遺法也然每
院止以三百人為額臣竊以為京師之衆孤窮者不止
千二百人又朝廷每遇大冬盛寒則臨時降旨救恤雖
仁恩溥博然民已凍餒死損者衆夫救饑於未饑之時
先為之法則人不至於飢死救寒於未寒之時預為之
備則人不至於凍死今每歲收養與臨時救濟二者等
為費用不若多養之為善也臣愚以為宜於四福田院
增盖官屋以處貧民不限人數並依舊法收養委左右
廂提舉使臣每至冬月多設方略救濟或給米豆設糜
粥不必專散見錢其使臣存活到人數書為課績量與
酬奬死損多者亦立殿罰如四廂使臣提舉難徧即委
吏部臨時更選差使臣四員相兼提舉量與添給仍理
為重難短使存活死損殿最亦依四廂使臣法其天下
廣惠倉竊慮州縣不以為急乞更申明成法每歲以時
舉行委逐路監司丁寧行下所屬州縣及因廵歴案視
或於逐州别差官點檢使知朝廷掛意令官吏用心振
恤須要實惠及貧民不得輕易以為末事畿内諸縣亦
乞令擘畫官屋依京師收養無令遠者聚於都下重立
條禁以絶主掌支散之人減刻之弊如此則物不虚費
而所活益多矣國家冨有四海每歲用係省錢一二萬
緡於租賦之入無異海水之一勺而饑窮之人日得食
錢之資升合之米則不死矣此乃為國者所當用王政
之所先也况朝廷幸不惜費唯更增修舊法推廣祖宗
仁政以副陛下慘怛愛民之意夫何難哉臣竊惟陛下
近日所行萬萬於此而臣之所陳事乃至微然古之聖
人莫不以此為先務所以拯生民之性命其法不可不
備也如臣言稍有可采伏乞詳酌施行取進止
貼黃臣竊見四福田院條制逐院每年特與僧一
名紫衣行者三人剃度推恩至厚而所養人數不
多今若增添人其恩澤亦乞詳酌立定分數每存
活若干人即與剃度一名如死損及若干人即減
剃度一名所貴各務存養人命
進經書要言劄子(三年四月)
臣近於邇英閣進講嘗指陳尚書要切之語望陛下因
習筆札書之以置座右臣退而伏思古之人君雖在閒
燕之中出入起居必存儆戒左右前後動有箴規所以
正心修身自彊於德以舜之聖而益戒之曰㒺失法度
罔遊于逸㒺淫于樂禹戒之曰無若丹朱傲湯有盤銘
武王於席之四端為銘於几杖為銘於衣帶為銘於履
屨為銘於觴豆為銘於戶牖為銘舜湯武王其自修如
此而况於後世之君乎今陛下纂承累聖日勤問學若
於翰墨之際不出聖人之經略舉要言以為明鑒置之
左右朝夕觀省與夫舜禹之戒湯武之銘其揆一也臣
職在勸講無補毫分苟有愚見不敢不盡謹節略尚書
孝經論語切要之語訓戒之言得二百一十九事以備
聖札所冀陛下手書之目觀之心存之庶可以少助進
德之萬一臣不勝拳拳之愚干冒宸嚴臣無任惶懼之
至
進古文孝經說劄子(八月二十日)
臣伏覩國史章獻明肅太后嘗命侍讀宋綬擇前代文
字可以資孝養補政治者以備仁宗觀覽臣職勸講雖
不足以跂望前人之髣髴然區區忠益敢不盡愚竊以
聖人之行莫先於孝書莫先於孝經孝經有古文有今
文今文即唐明皇所注十八章古文凡二十二章由漢
以來唯孔安國馬融為之傳自餘諸儒多疑之故學者
罕習仁宗朝司馬光在館閣為古文指解一卷表上之
臣竊考二書雖不同者無幾然古文實得其正故嘗妄
以所見又為之說非敢好異尚同庶因聖言少關省覽
伏惟陛下方以孝治天下此乃羣經之首萬行之宗儻
留聖心則天下幸甚其古文孝經說謹繕寫為一册上
進干冒宸嚴臣無任惶懼之至
勸學劄子(二十二日)
臣不侍經席已踰兩月陛下深居閒燕聖學日勤然臣
等無由罄竭愚短補助萬一昔唐憲宗不對學士兩月
李絳奏曰為臣等竊禄偷安之計則便矣其如陛下何
今臣之愚竊欲陛下以學為急故敢略陳一二惟陛下
留聽臣聞孔子曰學如不及猶恐失之揚雄曰學之為
王者事其已久矣堯舜禹湯文武汲汲孔子皇皇其已
久矣夫學者所以學治天下王者之事也故自堯舜禹
湯文武之君皆汲汲於學仲尼雖聖亦皇皇有所不暇
此聖人所以不可及也後世繼體守文之君生而驕逸
不能務學忘其祖宗之艱難累世之勤勞徒見天下無
事以為禍亂無從而生或荒躭于酒或盤于遊畋或窮
奢極侈或輕用民力諂䛕日親忠正日疎人心離貳遂
亡其國其所行之迹後世視以為戒自古以來治日常
少亂日常多推原其本由人君不學故也天下治亂皆
繫於人君之心君心正則朝廷萬事無不正故天地順
而嘉應降隂陽和而風雨時古者三公太師太傅太保
論道經邦燮理隂陽無他術焉唯正君心而已保保其
身體傅傅其德義師道之教訓皆所以正君心也如欲
心正未有不由稽古好學而能致也臣竊考之前世揆
之當今恭惟本朝累聖相承百有餘年四方無虞中外
底寧動植之類蒙被涵養德澤深厚遠過前世皆由以
道德仁義文治天下人主無不好學故也太祖皇帝以
神武定四方創業垂統日不暇給然而晚年尤好讀書
嘗曰宰相須用讀書人陛下試思太祖此言宰相既用
讀書人則自餘執政侍從之臣臺諫之職必皆文學之
士然後可用外至州縣亦必由進士出身乃可委以親
民刑獄之任是朝廷之士皆不可以無學也然則天子
豈可以獨不知學乎太宗嘗謂近臣曰人君當澹然無
欲形見於外則姦佞無自而入朕年老無他欲但喜讀
書用鑒古今成敗耳真宗之時益修太宗之業仁宗在
位四十二年問學未嘗少廢今邇英講讀乃仁祖之成
規也英宗神宗皆遵守仁宗之法稽古好學陛下所知
不幸先帝早棄四海累聖已成之業任大守重傳付陛
下陛下嗣位於今四年幸賴太皇太后以至仁盛德母
臨天下陛下垂拱無為海内晏然當今之務莫如學問
之為急也陛下今日學與不學繫天下他日之治亂臣
不敢不盡言之陛下如好學則天下之君子皆欣慕願
立於朝以直道事陛下輔助德業而致太平矣陛下如
不好學則天下之小人皆動其心欲立於朝以邪諂事
陛下竊取富貴而專權利矣君子專於為義小人專於
為利君子之得位欲行其所學也小人之得位將濟其
所欲也用君子則治用小人則亂君子與小人皆在陛
下心之所召也凡人進學莫不在於年少之時陛下聖
質日長龍德進升數年之後雖欲勤於學問恐不得如
今日之專也臣竊為陛下惜此日月願以學為急則天
下幸甚論語記聖人言行之要修身治國之道無不在
焉尚書言帝王政事人君之軌範也論語雖已講畢望
陛下更加詳熟尚書未講者亦望陛下先熟其文臣等
以次講解及之則陛下聖意已先有得矣臣不勝拳拳
之愚
薦講官劄子(十一月十七日)
臣伏聞仁宗天聖初嘗詔天下訪求講說之士今陛下
方嚮學問宜博選正人置之左右臣誠愚陋承乏於此
大懼無以少補聰明苟有所知不敢不言臣伏見前校
書郎司馬康年三十九篤志好學行如古人資性端方
克肖其父臣昔與司馬光修資治通鑑康為本局檢閱
文字與之相接近十五年備覩其人操守如一尤長於
講說使之執經必能稱職質於公論皆以為宜臣竊以
光之忠直簡在聖心如康之賢陛下必自拔擢今臣止
言其所長伏望陛下知察而巳取進止
貼黃臣聞先朝舊置講官四員今孫覺在寬假臣
與顔復輪講委是闕官臣與司馬光相知衆所共
悉今之所言非敢私於知巳輒薦其子實以康之
學行可備勸講臣受陛下厚恩唯欲得人以助聖
學故不敢畏避嫌疑密入此奏伏乞留中特自聖
意處分(二十二日司馬康除侍講)
進尚書說命講義劄子(四年正月七日同崇政殿說書顔復上)
臣等近進講尚書說命竊以為君治天下國家欽天稽
古修身務學任賢立政至言要道備在此書誠能法之
可為堯舜昔太宗皇帝嘗曰尚書主言治世之道說命
最備特詔孫奭講此三篇伏望陛下詳覽深思必有啓
迪聖學之益臣等雖罄竭謏聞講解於前謹輒記錄所
言編寫成册以備尋繹或賜顧問庶幾少助聰明之萬
一其說命講義三册謹具上進取進止
點論語劄子
臣等昨進講論語伏見舊本點句差誤不少臣等雖逐
受改正尚未能盡竊慮御前見用本亦有誤點欲乞降
付講筵所臣等參詳改正進入以備温覽取進止
貼黃或乞下國子監别取一本點定進呈取聖旨
范太史集卷十四
