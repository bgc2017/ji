范太史集卷八宋范祖禹撰
表狀
慰太皇太后梓宫發引表(以下代富韓公)
真馭不留慈顔莫覩奄及祖庭之禮永違夀殿之居恭
惟皇帝陛下感創至深哀號難處儼龍輴之將駕攀鳳
翼以無從凡在食毛同增隕涕臣退居田里阻覲闕庭
瞻望宸極臣無任悲哀隕越之至
慰皇太后表
山陵備禮儀衛啓行祖載及期真遊永遠恭惟皇太后
殿下孝思罔極號慕難居瞻服御以如存望輜軿而不
返凡在臣庶同切哀惶臣退老田廬久違京闕不獲奔
詣宫庭無任悲殞哀越之至
慰梓宫掩皇堂表
昊天罔極率土同哀遠日有期因山制禮掩玉衣於栢
寝閟金殿於泉扃恭惟皇帝陛下號慕難居孝誠備至
痛慈闈之永隔哀真馭之不還億兆之心感涕斯切臣
身居田里心在闕庭瞻望宸極臣無任悲戀殞越之至
慰皇太后表
神山祔卜從先帝以上賓真宅言歸與厚坤而同久恭
惟皇太后殿下奉嚴宗廟致孝皇姑想真馭以如疑痛
徽音之永遠臣退居田里阻詣宫庭臣無任悲隕之至
慰祔廟表
三殿問安音容永隔九虞畢祭廟貌惟新恭惟皇帝陛
下孝極奉先感深追遠天長地久蒙休佑以無窮春禘
秋嘗惟時思而匪懈伏願節哀順變調膳御宜仰奉宗
祧俯安區㝢臣阻陪慰覲徒切悃誠
慰皇太后表
仙仗徐還容衣長掩升靈清廟合食宗彝恭惟皇太后
殿下追慕增深哀懷罔極惟春秋之孝享感雨露以時
思臣不獲奔詣宫庭無任悲殞之至
賀同天節表
伏以朱火司辰薰風應律當真聖挺生之旦乃皇家累
洽之期罄海宇以傾心望帝宸而獻祝恭惟皇帝陛下
躬膺駿命寅御寶圖體乾健以當陽嚮離明而布治流
虹紀慶甲觀誕祥文軌所臻華夷胥抃臣叨塵三事親
際千齡退老故廬阻趨魏闕處陶唐之俗豈知帝力之
深效華封之民但祝聖人之夀
乞免赴明堂大禮陪位表
合宫蕆事將嚴宗祀之儀宸檢頒恩俾預駿奔之列顧
惟衰耄實切兢惶恭惟皇帝陛下聖孝日躋慈仁廣被
秩百王之盛典因四海之歡心對越上靈陟配昭考執
籩在列拱侯甸以同寅鳴玉造庭儼臣工之率職何圖
求舊亦齒陪祠伏念臣自處田廬久嬰疾疢步趨多梗
拜伏為囏懼殞越以無堪顧恪恭而難勉徒荷乾坤之
施曲廻日月之光唯同擊壤之氓預享寧神之福心摇
魏闕莫申顯相之容夢想鈞天阻聽我將之頌臣以老
疾不獲依詔奔詣闕庭無任瞻天感聖戰汗激切屏營
之至
謝詔書允所乞表
昭事上神特降陪祠之召閔勞黃髮復推從欲之恩祗
荷寬優伏增榮悸伏念臣久塵爵位無補聖明雖退老
於故廬實繫心於魏闕尚紆宸眷洊沐恩波將嚴享帝
之儀俾預造庭之列虔奉自天之命豈當俟駕而行俯
念殘年素甘多疾奏囊封而懇惻望宸極以踟蹰莫克
駿奔惟懷惕厲伏遇皇帝陛下至仁廣覆大德兼容知
其筋力之衰既難為禮免其道路之苦俾遂養痾頒温
詔以撫存荷清衷之矜允禮加舊物風厚寰區冀畢餘
生仰酬鴻造
賀明堂禮畢表
五室奉祠嚴祖宗而陟配諸神受記祚邦國以流光熙
事備成普天同慶恭惟皇帝陛下虔恭寶位駿惠先猷
澤浸羣生化孚四表建大中而順帝茂馨德以事神載
謀載惟祗率精禋之典我將我享式隆孝治之風物采
備陳福祥紛委御中天而發號宥率土以均恩書軌所
臻動植咸遂臣退居田里阻覲闕庭徒傾就日之誠莫
預稱觴之列
辭免轉司徒表
明緡忽降寵數併加内自省循交深震慄伏念臣本由
孤進仰會先朝擢居三事之崇謬處衆賢之列當仁祖
御圖之久唯英皇毓德之初於時執政之臣肇啓建儲
之議計安社稷乃惟報國之宜力贊聖明是亦秉均之
職九廟威靈以在上慈闈保佑以居中景命有開大統
終集實由天啓諒非人謀敢伐善以稱功期抱忠而沒
世年踰二紀事歴三朝退安田里之居俯廹桑榆之景
豈意故臣之奏議仰紆當宁之覽觀特簡淵衷遽形褒
詔敷聞華夏震聳縉紳渙大號於明廷霈鴻恩於私室
發自睿斷匪由僉諧特遷五教之司益重三階之秩顧
兹衰朽敢冒寵榮且既往之功復何足錄而非常之澤
義所當辭伏望皇帝陛下俯亮丹誠慎行過賞聽輟出
綸之命免貽據蒺之災重念臣早玷近班素安拙分年
將及耄寵則踰涯已竊位於公槐仍兼華於將鉞當知
止之日豈饕榮之時雖蒙虞帝之念功曷稱武公之善
職由衷之請報可是期
謝明堂加恩表
世室奉祠明庭渙號鴻恩俯被黃髮為榮伏念臣素乏
異能早逢亨會荷三朝之眷遇秉二府之鈞衡徒膺體
貌之隆豈有涓埃之補迨引年而遂請蒙佚老之推慈
獲偃息於故廬幸優游於聖日伏遇皇帝陛下講求國
典親饗明堂對越上靈嚴配昭考受皇天之篤祐擁宣
室之蕃釐麗澤豐融羣生鼓舞薦紳蒙福朽枿回春顧
惟殘槁之姿均被厖鴻之渥矧更新於官制特序正於
文階圖鼎餁之前勞形贊書之厚奬衰悰感槩舊蓽光
華雖居畎畝之微敢忘天地之施
謝轉司徒表
渙汗難收末由懇避宸章申答重荷褒嘉祗受以還震
惶無措伏念臣早緣末學進齒清朝誤蒙仁祖之知擢
備宰司之位迨英皇之嗣服長樞府以秉均曾無補於
聖猷遂出修於藩職熙寧初載睿哲統天入居論道之
司重辱改容之禮屬嬰疹疾靡效毫分幸賴曲全始終
久遂休佚豈意登儲之請仰關當宁之懷特追念於前
勲俾對揚於休命顧臣何力冒此殊榮此蓋伏遇皇帝
陛下駿惠先猷纂隆下武推至仁而求舊舉懋典以記
功上昭神祖之明丕承文考之志不遺耄齒猶錄微勞
雖貪天之功古有明戒而惟帝之念敢不奉承當仁寧
負於靦顔追孝實彰於睿德昔為羽翼之助者隠不復
顯書龍蛇之詩者死而後知逢時之榮在臣何幸顧廹
桑榆之景曷酬天地之仁
謝男受閤門祗候表
有命自天延賞于世祗奉宸旨弗獲懇辭俯念衰遲豈
勝感慰伏念臣本興孤族幸守素風惟忠孝以傳家非
公侯之繼世致位上宰席寵三朝何圖退老之時猶被
褒功之典中台進秩弱息預榮斷自清衷加於私室此
蓋伏遇皇帝陛下天臨萬㝢子育黎元追先帝之升儲
眷輔臣之定策以為固社稷者猶將宥其十世詔爵禄
者所以馭於羣臣體虞帝之寬仁法周家之信厚特推
懋賞以及貳宗因垂勸於將來故深矜於舊物臣敢不
知恩所自重義於生雖典謁無能益勵教忠之訓儻析
薪克負俾酬及幼之仁
辭免册命表
君牙拜命祗聖訓以奉承史佚贊辭在臣工而曷稱輒
殫悃愊上冒高明伏念臣起自諸生謬塵三事乏代天
之遠用竊浮實之隆榮眷求輔政之初嘗有登儲之請
因推懋賞追錄微勞矧惟告老之人當避涓辰之禮伏
望皇帝陛下特廻睿聽俯徇私誠罷法扆之臨軒寝明
庭之發冊庶安止足之分免昭過溢之尤
慰慈聖光獻太皇太后大祥表
再朞之喪三代所共禮制有限聖情無窮適臨祥事之
辰深切永懷之感伏惟皇帝陛下奉先思孝追遠厚民
體高宗之宅憂同大舜之終慕上尊祖統虔遵服重之
文仰法天時俯就立中之制淵衷軫念率土同哀臣以
告老不獲奔詣闕庭云云
遺表
臣竊以天地者生成之本故物終必復其初君父者倫
類之先故人死不忘其報垂沒之懇泣血以陳伏念臣
夙以薄材起於孤族思有為於當世竊志學於古人進
會休明寖躋華顯奉使方強之敵馳身不測之淵仰憑
宗廟之靈復繼先皇之好仁皇帝以臣粗知忠義嘗冒
險囏擢自諸生俾司大政英皇纘服慈后臨朝入長天
樞助宣聖化陛下大明繼照濬哲統臨祗遹先猷眷求
舊物延登三事委總萬機任遇不殊於兩朝優禮實冠
於羣后而臣拙謀無補衰疾有加乏期月之成功辜帝
心之妙簡守藩無狀報政蔑聞俄得請以告歸俾養痾
而自便曲全終始許遂退休間者聖孝奉先皇明燭隠
尚忝策勲之拜特遷掌教之司而臣沈瘵日侵頽齡愈
廹蓋桑榆之向盡非藥石之可瘳重念臣歴事三朝辭
榮一紀年登八十位正三公進則光顯於朝廷退則安
佚於田里在臣揣分何啻踰涯故雖喘息之僅存唯抱
忠誠而不已臣常思竭股肱之力繼之以死徇國家之
急奮不顧身苟蹈義而可為雖沈族而不悔今乃幸終
牖下獲盡天年將歸窀穸之墟莫效糜捐之節顧瞻白
日睠戀明時受恩不貲圖報無所伏望皇帝陛下欽承
寶命光宅慶基養氣志以如神憲聰明而作后臨下以
簡守位以仁躋俗雍熙之期納民富夀之域臣雖瞑目
猶生之年臣永辭聖世無任瞻天戀聖激切屏營之至
代范堯夫辭給事中兼侍講表
右臣準閤門報已降告命除臣給事中兼侍講者臣竊
以門下封駁之職實惟出納之司苟非公忠正直之人
無以振舉綱條論議得失選任所重實難其才伏望陛
下日親儒臣啓發聖學勸講帷幄敷陳典訓必得經術
行誼之士厚重端方之臣緝熙光明陪侍左右臣久去
朝廷待罪外官識智闇淺記問涉獵加以衰遲心神耗
廢學憂不講經患不明將何以供奉禁密仰承訪逮兼
是二職皆非所堪聞命震慄靡所自容又臣與司馬光
舊為姻戚臣隸左省義亦有嫌伏乞天恩聽許引避亟
收誤寵遴簡衆賢必得時髦以副眷委所有告命不敢
祗受
代楊中散遺表
臣聞生則盡忠乃人臣之常守沒猶有戀惟君父之難
忘輒陳忍死之言仰瀆蓋高之聽伏念臣早由科舉進
齒仕途慎守詔條悉心民政惟謹廉而潔已(闕)勤恪以
在公未嘗枉道以事上官附勢而取高位宰司五邑典
守三州雖無可紀之能薄有見思之愛徒積勞於歲閥
遂升秩於卿曹洛邑分臺蓋免守麾之責祠庭領職益
懷尸禄之慙伏遇宗祀熙成鴻恩普被更新官制敷錫
臣工特易文階仍疇封邑而臣頽光已薄衰病内侵杳
杳重泉將歸於幽壤昭昭白日永謝於明時顧無論報
之因徒切哀鳴之懇伏望皇帝陛下御中和於六氣同
長久於二儀聚會百祥覆庇四海臣雖瞑目猶生之年
重念臣自歴官途踰五十載未嘗被監司之刺舉煩朝
憲之譴訶内揆始終實無愧悔猶希漏澤俯及微宗輒
瀝悃誠敢援故實臣今有孫男某粗承家訓未齒官榮
伏望聖慈特賜於文資内安排臣永荷及泉之恩敢忘
結草之報臣無任瞻天戀聖激切屏營之至
代唐通直提點利州路刑獄謝上表
中宁頒恩外臺領使載驅傳遽已案部封祗荷甄升伏
增震悸伏念臣材資最下術業無聞徒服教於義方遂
策名於士路備員冗吏絶意榮階蒙召對於燕閒獲親
聆於謨訓會有嶠南之役俾為湖外之行唯罄忠勤懼
辜選使擢參公掾旋屬家艱起哀疚之餘生貳轉輸於
外計猥惟孤進盡出淵衷當右輔之劇煩顧小材之綿
薄一塵官次三換歲華曾無奏最之能宜被黜幽之典
敢期易地仍委案刑叨任使之寖隆荷寵靈之下矚惟
岷梁之舊域邇庸蜀之奥區封壤雖遐獄訟素簡俯容
策勵分職糾虔此蓋伏遇皇帝陛下剛健博臨高明廣
照總覈英髦之效不遺疎遠之臣特收轉餉之微勞進
備宣條之乏使臣敢不上體欽恤志期肅清俾山谷之
遐氓識朝廷之惠澤益殫犬馬之力圖報天地之私臣
無任云云
代楚待制謝再任崇福宫表
宸扆頒恩琳宫分職載循衰朽祗荷寬優伏念臣世緒
單平天資闇淺誤膺煩使寖履榮塗曾無尺寸之長諒
乏涓埃之補延登天閣久塵侍從之班委總价藩荐被
干城之寄自戌歸於外閫獲退領於祠庭屢易歲華坐
糜禄廩及兹滿秩輒復冒聞敢期從欲之仁特遂庇身
之請此蓋伏遇皇帝陛下至仁天覆大德海容無一物
之遐遺俾羣生之咸若故雖蒲柳之質猶霑雨露之私
冀竭微誠仰酬洪造
代忠文公遺表
臣聞生也有涯卒隨於物化人之將死尤切於情言易
簀以正其終視壙而知所息敢忘忠懇仰列睿聰伏念
臣起自孤生出逢華旦蚤備諫垣之職誤膺仁祖之知
入三朝之禁林侍二帝之經席堅一心而事上冒萬死
以進言荷山海之兼容返耕桑而自樂伏遇陛下大明
出震盛德承祧延登正人眷求舊物錄臣初議進陟峻
班遠追尚齒之風特降邇英之召而臣已不任於筋力
阻趨覲於威顔既獲懇辭復遂休佚竊惟禮樂之大實
繫國家之隆臣在先朝嘗陪末議是敢輒伸所學猶惜
餘生克諧金石之音仰備廟堂之奏方志願之永畢廹
年齡之已頽儻聖作明述之有成則朝聞夕死而無憾
伏望皇帝陛下日躋聖敬時憲聰明畜德新其輝光典
學念於終始刑孝風於四海冒仁澤於羣生追堯舜之
隆名揚祖宗之大烈臣雖瞑目猶生之年臣永辭聖世
無任悲戀激切屏營之至
上太皇太后表
臣聞自古有死乃前聖之訓言君子曰終亦先賢之志
願啓手足而知免視丘原而與歸猶陳垂沒之誠上逹
蓋高之聽伏念臣本由孤進素乏異能被遇仁皇擢居
諫省期於死職不敢愛身暨蒙英祖之知再入禁林之
直神宗皇帝召從近輔復寘邇聯唯堅一心如事二帝
辱賜骸骨許歸田廬荷天地之兼容戴丘山而莫報犬
馬之齒踰八十年麋鹿同遊幾二十載伏遇陛下翊扶
真聖保佑丕基登進羣賢眷求遺老錄至和之初議加
祕殿之華資仍推延世之恩以及負薪之息召陪經幄
起領祠宫特矜枯朽之餘再遂佚休之請得以攷正鍾
律之法講明禮樂之原莫獲造庭克諧奏御方同百獸
之舞未覩三雍之成而臣年已廹於桑榆疾無瘳於藥
石將歸黃壤難戀明時方今天人和同夷夏歡悦功莫
高於任姒俗將躋於成康儻制作之有期雖隕越而無
恨伏望太皇太后陛下深惟廟社之重仰對祖宗之休
澄宸慮於繁機納天和於沖氣加膳玉食頥神法宫永
庇烝民之生益隆萬夀之祉臣永辭聖世無任悲戀激
切屏營之至
代吕正獻公遺表
臣竊以死不忘君乃人臣之常節窮則反本惟生物之
大情雖餘喘之至微猶孤忠之未泯伏念臣早由末學
進備邇聯重膺累聖之知克紹前人之烈材力不逮豈
期位列於三公氣血早衰敢望年踰於七十伏遇陛下
踐盛德之阼擁無疆之休思庶政之惟艱圖舊人而共
濟給扶以登文石之陛特班以拜大昕之朝顧未能致
主於唐虞躋民於仁夀慚無補衮之效已廹首丘之期
伏望皇帝陛下思先帝之緒以遺大投艱奉文母之訓
以永世克孝不替詢謀於黃髮勿忘視戒於丹書作德
日新務學時敏無為以守至正好問而察邇言崇成聖
功永對宗祏臣沒而不朽尚依日月之末光死者有知
雖為泉壤而受賜臣無任瞻天戀聖激切屏營之至
上太皇太后表
臣聞學不羨生古皆有死惟歸全而知免乃得正以告
終敢忘垂絶之言上冒蓋高之聽伏念臣夙聞前訓早
服近僚席累世之弓箕備六朝之鼎鉉升降相與休戚
是同伏遇陛下思齊任姒之功誕保成康之聖延登衆
正共濟多難而臣入侍經帷進陪冡席獨膺一相之任
愧乏三年之成屢陳請老之言歴罄避賢之懇重辱改
容之禮特躋論道之司同軍國之謀謨參師保之輔導
尚貪天寵往踐世官唯高位之疾顛矧羸軀之多病僅
存殘喘猶抱孤忠雖深軫於慈宸訖無瘳於眩藥伏望
太皇太后陛下儲神蠖濩澄慮穆清疇咨哲乂之良顧
諟祖宗之憲納民仁夀躋俗雍熙則臣雖委骨於重泉
猶銜恩於永世臣無任瞻天戀聖激切屏營之至
范太史集卷八
