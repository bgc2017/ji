范太史集卷十一宋范祖禹撰
表
西京謝上表(以下代文潞公)
偃藩全魏獲解兵符分正成周復司宫鑰祗荷寵渥伏
切兢營伏念臣被遇三朝秉均二府任極代天之重才
無經國之能辱體貌之兼隆竭涓埃而何補頃從踐土
往鎮北門俾總護於將壇遂七周於星紀自越從心之
歲累輸乞骨之誠叠奉宸章莫迴睿聽比膺召節入對
邇顔奉陪宗祀之儀克謹駿奔之職忽奉告庭之命復
乖謝事之期進秩上公居留西土拜封章而懇避祈印
節以並還靡收絶等之恩終莅撫封之政此蓋伏遇皇
帝陛下至仁守位大德記功責實衆賢深矜舊物改容
加禮將申勸於臣鄰佚老示慈許漸還於里舍曲全終
始尚委蕃宣臣敢不上體眷懷乃心王室勉企壮猷之
效粗修述職之勤冀畢餘年仰酬洪造
謝加食邑實封表
慈仁圖舊慶典策勲祗服寵私交深榮悸伏念臣早塵
異選進履亨衢誤膺仁祖之知擢處冡司之任洪惟英
考命自帝庭仰當付畀之心俯協謳歌之望登儲有請
實為輔相之宜衛社竭勞敢期爵賞之報荷皇明之燭
隠頒天詔以褒功仍稽進律之文亟發告庭之號節旄
並建井賦兼增幸獲遂於懇辭猶曲加於麗澤此蓋伏
遇皇帝陛下懋昭明德祗遹詒謀永懷追孝於前文故
特眷求於舊物功慙丙吉增大博陽之封寵越韓侯奄
開北國之土誓竭糜捐之節仰酬覆育之仁
謝男安道授承事郎表
公朝懋賞私室叨榮懇避無從感抃兹極伏念臣早塵
列爵幸克有家服采先朝備位上宰奉詢謀於大議同
登翊於元儲何圖神聖之知荐被褒嘉之典甄收弱息
齒預周行篤前勲而不忘慙舊德之可食此蓋伏遇皇
帝陛下睿明稽古信厚記功俯覃及幼之恩敷錫馭臣
之福賞延於世既祗服於寵私仕教之忠誓共期於報
塞
謝賜詩序表
宸眷俯臨天言誕布拜受之始服寵若驚臣聞昔者帝
舜作歌申勅天命推功臣下爰及股肱臯陶拜手颺言
其事周之成王諸侯助祭遣之於廟亦歌臣工列於詩
書著為典訓而未有褒優黃髮甄敘舊勲昭神祖之明
述文考之志然則聖作之美獨冠古今必得鴻儒碩學
之臣序而紀之天旨示慈輔臣奉命復頒温詔賜以表
恩榮遇之極曠古莫比顧臣無狀何以克堪此蓋伏遇
皇帝陛下神質天縱聖學日躋制作參於造化惠澤涵
於動植以臣被遇三朝服勞四紀簡在扆宁錄其涓埃
體貌過隆宴犒加等親紆睿藻寵其行役竊惟聖哲之
言夐越風雅當傳示永久與天無極今序述之作又所
以宣昭發揚譬如日月之光捧以卿雲之氣璧琮之采
薦以繅藉之輝蓋將聳勸於後来豈獨照臨於私室謹
當刻之金石傳之子孫對揚洪休焜燿朽質非常之寶
居有神物之護持不世之恩誓畢微生而報效
進御製詩碑狀
睿藻惟新鐫功甫畢非特一時之寵乃為萬世之傳在
臣之榮何以過此伏惟皇帝陛下聰明文思齊聖廣淵
言成典謨體備風雅雖天文下照萬物咸覩方冊所載
億祀不刊然臣受藏寶章負荷聖訓唯刻金石可圖永
久末學淺陋無能敷述蒙被恩光不勝感遇謹為之記
附於其下詔書詩序别刊琬琰凡為二碑立之私室家
廟之右御書閣下榮及祖考傳之子孫顧兹異渥曷以
報稱唯殫忠力仰答鴻造其刊石摹本謹隨狀上進
留司慰太皇太后小祥表
伏審今月二十日慈聖光獻太皇太后小祥者坤儀永
謝天序不停奄及諱辰俯臨祥祭伏惟皇帝陛下孝誠
罔極聖感難居瞻風木以興悲嘆隙駒之倏過練冠始
御勉遵禮制之文廟祏猶新哀薦時思之享凡在臣庶
同切憂惶臣等伏限官守不獲奔詣闕庭無任云云
乞致仕第一表
黃髮殘年過忝公圭之貴成周京邑猶司宫鑰之嚴仰
祈從欲之仁俯遂乞身之請伏念臣頃居朔部累貢需
章雖備列於危悰尚莫迴於宸聽寵禄既極筋骸益衰
將耄及以無堪顧職思而難勉况聖朝念老賢相辭榮
如臣之年謝事已久輒復(闕)於前懇冀獲保於餘生伏
望皇帝陛下深軫睿慈恫矜舊物全其終始許以歸休
庶偃息於故廬少優游於聖日未就溝壑敢忘朝廷
謝遣中使賜詔不允表
使軺傳命宸檢頒恩荷異寵之眷存撫微躬而榮懼引
年有請顧未遂於私誠佚老推慈冀終迴於睿聽誓竭
衰殘之力仰酬覆幬之仁
乞致仕第二表
危衷上列高聽未迴仍頒深厚之訓言重荷褒優之寵
數敢再殫於愚懇冀終奉於俞音伏念臣猥以薄材謬
當大任備將相踰於三紀竊名器冠於羣臣仕以易農
望豈及此内自循省實已滿盈爰從累歲以来荐有乞
骸之請宸聰屢瀆私志莫從既久越於常期復將加於
耄齒犬馬之力雖戀於主恩乾坤之仁宜息於老物伏
望皇帝陛下曲迴睿睠俯徇微誠閔其蒲柳之衰賜以
桑榆之景俾還印紱退處田廬上以全君父始終之恩
下以安人臣止足之分帝閽延首得請是期
謝遣中使賜詔不允表
王人遠降天詔俯頒如瞻咫尺之威仰戴便蕃之寵禮
加舊物猶曲示於縶維日廹殘年顧難勝於強力重煩
使節親諭德音惟銜雨露之私更竭涓埃之報
乞致仕第三表
連年請老已屢瀆於宸聰累詔申恩尚未從於私欲荷
寵章之至厚循愚分以難安敢冒重誅復殫危懇竊以
華實既落物性必歸其根筋力或衰聖人不及以禮兹
乃天道亦惟人常伏念臣學以入官固有致君之意出
適逢世本無經國之能分珪爵不為不多被眷遇不為
不久形神弊竭齒髮凋殘數年以加八十斯至難勉從
於官政當退伏於里居伏望皇帝陛下洪造天垂至明
日照念其周旋四紀出入三朝雖無補於毫分嘗服勤
於夙夜閔兹篤老賜以殘骸則臣永荷生成之恩猶圖
隕越之報
謝遣中使賜詔不允斷来章表
訓言深厚渙發於嚴宸使傳光華俯臨於蔀室仍昭異
渥俾絶来辭荷睿旨之丁寧撫愚悰而震悸然人臣之
義退豈忘於盡忠君父之恩老或容其謝事雖居畎畝
猶在朝廷顧衰朽以無堪復滿盈之是懼分當知止久
已過期終冀哀矜曲從誠請頻煩詔諭感極涕零唯誓
糜捐仰酬覆育
第四劄子謝遣中使賜詔不允斷來章表
四馳使節叠奉詔書仍煩聖言復斷来請君父之恩過
厚人臣之分難安仰天聽之至高懼物誠之多瀆恭承
寶訓永鏤丹衷顧潦倒於桑榆久涵濡於雨露誓知止
足可質神明冀終閔於衰殘幸早垂於俞允唯竭已疲
之力少酬下逮之仁
慰慈聖光獻太皇太后大祥表
恩厚者其服重故極於至隆痛甚者其愈遲故久而後
釋中月而禫告民有終伏惟皇帝陛下取法二儀宅憂
三祀考先王之制禮服天下之通喪誠孝兼隆情文備
至感歲時之變易履霜露而慘悽奄及祥除益深哀慕
臣限守留鑰不獲奔詣闕庭云云
又慰皇太后表
真馭不留慈顔永遠祥除奄及禫祭俯臨伏惟皇太后
殿下孝感難居哀誠罔極奉宗祧之先祀思文母之徽
音禮制有終喪期無過宸闈追慕率土同哀臣限守留
鑰不獲祗詣宫庭云云
又留司慰表
徽音如在追仙馭以無從中制有期遵聖經而俯就伏
惟皇帝陛下典禮象乎天地至行格乎神明哀慕廓然
孝誠顒若日月遄邁驚歲律之再周霜露荐臻惻宸哀
而增感臣等限以官守不獲奔詣闕廷無任云云
謝賜生日禮物表
至仁垂眷多物分頒荷寵若驚撫躬無措伏念臣材非
秀世業昧經邦夙備位於冡司寖躋榮於極品沐雲天
之澤踰分無涯依日月之光歴年斯久未遂歸休之志
猶塵居守之榮迨此周星蔑聞報政適屬始生之日復
叨行慶之私此蓋伏遇皇帝陛下厚禮優賢寶慈御極
深眷股肱之舊曲加體貌之隆俯記微生特推異數篚
盈賁帛器備精金仍蕃錫馬之恩曷逭維鵜之刺纘戎
于祖慙山甫之將明受祉既多俾魯侯之燕喜載循瑣
質若蹈深淵敢不俯竭精忠仰祗休寵庶效糜捐之節
用酬覆育之仁
賀鄜延路奏米脂川大捷表
神武有征鋪敦河右王旅無敵震叠海隅亟奏膚功大
屈羣醜臣聞苖民弗率舜帝所以徂征昆夷不賓文王
所以肆伐蠢兹羌虜盗彼朔方恭惟皇帝陛下稽謀自
天受命于祖式遏亂略爰整六師如飛如翰始維揚于
我武于疆于理將即敘於西戎告捷九重騰歡萬㝢臣
限守留鑰阻預慶班瞻望闕庭無任云云
賀瀘州奏破蕩乞第巢穴班師表
鬼方負險王旅濯征燀以天威渙如冰釋伏惟皇帝陛
下誕敷文德載纘武功撫荒服以来王冒海隅而率俾
蠢爾小醜敢扞大邦爰興采芑之師式舉渡瀘之役殱
其種落靖我封疆臣限守留都阻陪慶列
再乞致仕第一表(四月十六日)
請老連年詞情既竭賜詔盈篋恩禮過隆敢冒慈宸重
列丹懇伏念臣自塵守鑰載越周星愈廹頽光猶居重
任力不能而當止耄將及以奚為臣之所以事君必知
進退之分上之所以待下貴全終始之宜俾其佚休是
謂仁厚伏望皇帝陛下大明委照洪造曲成深軫衰遲
特垂開可庶託乾坤之施尚延犬馬之年偃息以觀太
平優游以樂終歲雖在畎畝敢忘朝廷
謝遣中使賜詔不允表
使驛載馳有光於原隰詔凾捧對如邇於威顔顧衰朽
以無堪尚采收而不棄恩榮斯過志願未從重辱王人
遠傳天詔誓竭涓埃之力仰酬雨露之私
乞致仕第二表(五月四日)
臣近上封章願還印綬詔書俯諭天聽未回雖大君之
命當從而匹夫之志難奪期於俞允敢避瀆煩臣竊以
七十致事著於禮經臣今行年七十有七昔伊尹告歸
于亳周公退老於豐伊周聖賢老亦謝事况臣何人敢
竊高位貪重禄而不知止乎雖聖主慈仁篤厚優寵老
臣後世其謂臣何又國朝以来宰相致仕者不可悉數
未聞有如臣之年而不得謝者豈先朝薄於雅故之臣
乎乃所以厚之也伏望皇帝陛下閔臣衰篤察臣懇誠
賜以殘年遂其夙志使之含哺鼓腹行歌放言為華胥
之民樂堯舜之世豈獨臣之幸亦足見國家忠厚安佚
老者之至於斯也陛下幸而許之臣不勝大願無任祈
天俟命激切屏營之至
謝遣中使賜詔不允斷章表
星使俯臨天言荐降恩惟求舊特昭示於優隆志切引
年尚未俞於悃愊顧循殘槁蒙被眷存雖殫螻蟻之微
誠曷報丘山之大賜
乞致仕第三表(二十四日)
臣近以囊封繼上綈檢重頒雖荷渥恩未諧懇請罔避
再三之瀆深懷隕越之憂庶動聽卑必期報可伏念臣
受材頑薄逢世明昌甫越壮年亟躋近列任隆二府久
親日月之光位冠三階何補乾坤之德自叩閽請老覲
闕輸誠獲解兵符復更宫鑰俾從優佚許漸歸休瞻依
松楸息偃蓬蓽非不知萬鍾厚禄保之足以豐家極品
崇資居之惟當報國其如形神弊竭心識耗昏生亦有
涯老當知止矧屬朔方用武隴右開疆使傳之所往來
川塗之所交會惟是劇繁之地必資彊敏之才使臣旅
力方剛勤勞敢憚深憂曠怠上累保全伏况陛下旰食
九重勵精庶政憲章前古董正治官百度惟新衆材並
用將責實效以趨懋功尤非老者惰偷之時鄙夫尸素
之日固當自省何待人言伏惟皇帝陛下光被四遐仁
育羣品曲迴照鑒深軫睿慈念臣自及從心請無虚歲
特加衰老許以乞身歸印紱於有司納節旄於故府優
游畎畝歌詠唐虞仰戀聖時貪延暮齒庶未填於溝壑
獲退老於丘園臣之至情實盡於此無任祈天俟命激
切屏營之至
謝遣中使賜詔不允斷来章表
奏牘剖誠屢干天聽封軺繼軌三錫宸章仍煩諄誨之
言俾絶後来之請荷寵榮之甚渥循涯分以難安疲駑
無堪雖切君軒之戀倦飛欲息唯求枝木之依重辱使
華親傳睿旨冀竭餘生之力仰酬鴻造之仁
第四劄子(六月十五日)
臣近以頻上封章屢塵日月聖恩優厚眷遇曲私叠馳
使軺累賜詔札雖古有勲勞於國寵數或未之聞况臣
無禆補於朝耄昏何以當克下拜隕越伏思震惶臣位
極三公年垂八十苟有毫分之益敢遺力於聖時既加
齒髮之衰願休老於私室伏望陛下天地父母哀而許
之臣緣詔旨令斷来表不敢復具章奏以煩聖聰直布
懇誠仰祈報可無任惶恐俟命之至
謝四遣中使賜詔不允表
忱辭屢貢深瀆穆清温詔俯頒重煩謨訓祗服自天之
寵曲加如地之容惟眷禮之過優顧懇祈之未遂遺簮
不棄尚蒙取采之至仁駑馬已疲曷報生成之大施
賀生皇子表
帝庭敷佑天屬挺生告慶中宸騰歡萬㝢伏惟皇帝陛
下虔膺駿命寅御寶圖丕承五聖之烈光誕受三靈之
景貺宜本支之蕃衍昭福祚之熾昌獻祝堯封覩聖人
之多子作歌周室緜瓜瓞於無疆宗社降休人祗共喜
臣限司宫鑰阻覲闕廷無任瞻天望聖歡呼抃蹈激切
屏營之至
謝男及甫授吏部員外郎表
天官之屬人爵是司選授惟難寵擢非次伏念臣男及
甫早蒙慶澤獲齒仕途移孝為忠粗服義方之訓聞詩
及禮每虞牆面之譏已塵東觀之榮敢覬中臺之職伏
遇皇帝陛下更新百度登進羣材體芃棫之能官過卷
阿之求士顧惟孤族簡在清衷黃髮無堪久玷上公之
隆器愚息何算驟叨選部之華資仰銜延世之恩益勵
教忠之志儻析薪而克荷庶横草以效勤
賀皇子(哲宗舊名)進封延安郡王表(八月)
敷誥大庭推恩上嗣兹為盛典允屬昌辰臣聞周德昭
天茂本支于百世漢邦稽古建藩輔於諸侯所以對揚
祖考之休並倚親賢之助伏惟皇帝陛下穆清居位濬
哲在躬命式九圍光被四表重熙累洽纘隆列聖之基
燕翼詒謀誕受多男之慶帝庭錫祉天序飛榮仰尊宗
廟之靈宜疏茅社之寵啓封河右遠荒西旅之區維翰
皇家永固丕天之祚瑞發之象歡震華戎凡在有生率
同大賚臣外司留鑰阻預慶班瞻望闕庭無任云云
賀皇躬痊復曲赦畿内表(九月十五日)
勿藥有喜自天降康宗社殊休生靈大慶伏惟皇帝陛
下儲精蠖濩受命穆清祖述憲章日慎萬微之慮欽明
文思大凝庶績之熙乙夜觀書昧爽待旦夀域既勤於
躋俗大庭微闕於怡神旋清明而復初宜福禄之亶厚
中天發號幽圄霑恩乾健離明光於海表雲行雨施惠
此京師戴湯后之寬仁歌周王之夀考臣遠違法扆外
守别都徒傾就日之誠阻預奉觴之禮與萬物而鼓舞
同四海之歡欣
謝賜生日禮物表
清衷俯記慶賚曲加祗服寵章伏增愧汗伏念臣賦材
無取竊幸何多生遘亨期久塵顯仕秉鈞宰府曾無寅
亮之功守鑰留都蔑有保釐之效榮階已極治績無聞
適當生育之辰復荷便蕃之澤此蓋伏遇皇帝陛下仁
惟求舊道在寶慈推馭福之至恩示改容之異禮惟衣
在笥錫馬既蕃仍加器幣之珍并厚龍光之渥設弧于
左劬勞之感增深拜賜於庭咫尺之威下矚顧循朽質
荐被鴻休惟竭涓埃之勤仰酬雨露之施
賀生皇子表
乙鳥祠禖天垂景貺維熊占夢神告嘉祥伏惟皇帝陛
下濬哲在躬慈仁守位保兆民而如子與萬物以為春
宜膺帝祉之休自協螽斯之慶邦家響祐海㝢同歡臣
外守留都阻趨宸闕無任云云
謝奬諭表
伏蒙聖慈以臣開濬漕河了當特降敕書奬諭者明緡
俯逮華衮過榮祗荷寵私伏增愧汗伏念臣智非周物
材不兼人謬居申畫之司曾乏保釐之效惟成周之帝
宅有清洛之天津而漕運多囏舟航靡逹考諸圖牒因
其故道之存相彼郊畿實有通川之便得請於上不日
而成為利雖多奏功殊寡伏遇皇帝陛下至明日照大
德天臨考實記勞不遺於微小首公成務深簡於穆清
眷言溝洫之勤亦被贊書之奬顧兹毫末豈稱褒嘉敢
忘夙夜之忠仰答聖神之遇
賀景靈宫奉安祖宗神御禮畢表(十一月)
即真仙之境茂對鴻禧考列聖之宫肇稱休享靈心宴
喜熙事備成書軌所臻人祗交慶伏惟皇帝陛下睿文
天縱聖孝日躋至誠感於神明馨德格于上下眷殊庭
之毖祀仰真蔭之炳靈思覲祖宗之烈光裁成祼獻之
縟禮采漢家原廟之制放唐室太清之文闢琳殿以崇
隆合睟容而妥侑載涓吉日祗奉嚴禋儲精垂思極齋
明而合莫産祥降嘏昭福祚之無疆發大號於中天霈
鴻恩於寰㝢億兆蒙祉蠢息懷仁臣外守别都親逢華
旦阻預鳬趨之列徒傾岳抃之誠
又賀皇太后表
殊庭展采原廟落成真馭来迎嘉祥紛委伏惟皇太后
殿下母臨宸極婦事宗祧首風化於二南教孝恭於四
海顧瞻先寝祗奉神游載嚴翬翟之儀將潔蘋藻之薦
闢上真之琳闕合列聖之睟容允協帝心用成邦禮宜
三靈之降祉享萬夀以無疆臣久荷國恩幸逢聖旦無
任云云
范太史集卷十一
