范太史集卷四十二宋范祖禹撰
墓誌銘
安康郡太夫人胡氏墓誌銘
夫人胡氏故寶文閣待制通議大夫彭城開國錢公諱
暄之配也其先居婺州之永康曾祖瀫大理寺丞祖承
師尚書吏部郎中贈禮部侍郎父賁右班殿直母朱氏
夫人幼失所怙世父尚書公則愛其容德有異親鞠育
之尚書為三司使徙家開封遂為開封人彭城公吳越
忠懿王之孫英國文僖公之子少以文學有聲場屋間
英國夫人尤所鍾愛慎擇昏姻聞夫人之賢遂委聘焉
錢氏宗族盛大夫人入門内外莫不贊賀從姑入見仁
宗面賜冠帔彭城公陞朝封文安縣君夫人孝於姑順
於夫和於娣姒待上下親疏皆適其宜性寬裕凝重雖
燕必莊未嘗有疾言遽色閨庭自肅彭城公不殖財産
累官列卿而家甚清約夫人能安之稱家之有無以遇
親賓教諸子有法度故皆謹飭自立熙寧中仁宗女周
國大長公主將下嫁神宗擇主壻欲得士之敏秀而文
者夫人之子景臻在選中帝見其名氏曰此大勲之後
忠孝之家當無以踰矣召見大悦即詔以景臻尚主擢
彭城公少府監進封夫人同安郡君入謝禁中帝勞問
甚渥顧謂近侍曰温厚若此宜其有令子也再錫命服
彭城公出守南陽夫人入辭帝見所進名猶稱郡君詔
封永嘉郡夫人是日三宫幸後苑因留侍宴在鄧得風
痺疾大長公主遽入面請遣其子景升省疾詔乘驛以
往彭城公還朝賜第於苑城之北與主第相望初神宗
詔陳國長公主等行見舅姑禮及大長公主出降中書
請如故事帝曰大長公主朕宫中每見必拜雖皇太后
亦敘姑嫂之儀不可與朕諸妹等也宜依兗國公主之
禮然大長公主天性孝恭每見夫人親執婦道旨甘温
凊唯恐不至夫人春秋既高恬愉安養十有餘年歲時
家人獻夀綵服戲膝下孫曾滿前未始以貴盛自驕嘗
謂人曰吾何以致之此自錢氏德澤長遠爾吾敢忘平
昔乎今上祀明堂加安康郡太夫人夫人篤信釋氏晩
年深究性理惡殺生類未嘗鮮食將終方晝寝忽謂左
右當掖我興正坐奄然而化時元祐五年十二月丁巳
享年七十有六上與太皇太后皇太后遣内嬪臨奠賜
白金千兩皇太妃淑妃亦問卹相繼大長公主為姑行
服哭臨如禮太皇太后聞之遣使賜縞帛二百疋子男
十二人景杰成都府温江尉早卒景略右朝奉郎景歴
右奉議郎先夫人而亡景升右朝散郎景棻右宣德郎
景孺保静軍節度推官景勲復州玉沙縣令景規集慶
軍節度推官景臻隨州觀察使駙馬都尉景振右班殿
直景持景特皆右承務郎女二人長適朝散大夫少府
少監吕希績次亡孫男女四十四人忱右騏驥副使及
次男宜春郡主及次女皇家所自出也恢前汝州司理
參軍愷博皆右班殿直懌潞州司理參軍悌潁昌府法
曹參軍㥠陳州司理參軍愉太廟齋郎忭慎愭皆假承
務郎懈忻恦惕恜惲&KR0008;悟㦢未仕二未名女適宗室右
衛率府副率令珂次適右班殿直夏大章次適宗室右
千牛衛將軍令珪餘在室曾孫男女六人彭城公以元
豐八年薨葬開封府祥符縣魏陵鄉諸孤將以夫人捐
館之明年二月辛卯合祔以少府少監吕君之狀問銘
於太史氏不惟紀夫人之懿行亦所以見本朝家法之
正也銘曰
胡本姚氏帝舜之胄爰及太姬實啓厥後錢以吳越入
為帝臣毓慶蕃昌世惟有人忠懿之孫文僖之子夫人
宜家並受多祉仁宗天屬神考擇配夫人有子以賢克
對夫列近侍啓封大邦赫奕寵榮一世之光夀考令終
歸從皇辟魏陵之原閟此幽刻
左中散大夫守少府監吕公墓誌銘
公諱希道字景純其先自太原副留守始為河東人由
文穆公而下三相五尹遂家開封世族冠天下曾祖蒙
亨大理寺丞贈太師中書令兼尚書令魏國公祖夷簡
守太尉致仕贈太師中書令兼尚書令秦國公諡文靖
公配饗仁宗廟庭考公綽翰林侍讀學士贈司徒曾祖
妣李氏祖妣馬氏妣上官氏封魏秦英三國太夫人公
為兒童時已端愿不妄言動文靖公參國政奏授守校
書郎遇郊禮將復奏遷官公方七歲固辭請及族人之
未仕者文靖公由是竒之慶歷六年獻所為文二十卷
召試學士院賜進士出身司徒出鎮永興秦鳳皆以書
寫機密侍行入判登聞鼓院宗室女之子例得官無嫡
庶辨公上疏請殺庶子官爵至今以為定法通判揚州
大姓湯氏訟閱十二年不決部刺史檄責州將患之公
曰世豈有不可窮竟事實耶請不問洗先治吏果得情
鞫吏受財數百千黥吏止訟三司使邵必以解池歲課
久負慎擇守奏公知州事陜西轉運使張靖言薛向鹽
法非是詔委近臣同三司考究漫生鹽歲約增二十餘
萬緍靖以為非實移公案驗公曰漫生鹽歲實若以為
鈔即溢鈔分布諸路害鹽法如此雖無漫生可也議者
以公言為然始解人不知向學公毁淫祠及寺無舊額
者百餘處取其材廣學宫士得居處講習即學為公立
生祠知和州郡境有麻湖瀕江二十里環湖田數千頃
無畜泄之備雨久則田皆陷澤中為一方患甚鉅公疏
河通江介湖中為溝港雨暴注則瀉諸江因溝港通運
舟逹城中數千頃皆為良田歲收三百餘萬斛朝廷優
賞其功熙寧六年初行免役法有司欲過取羨錢公召
諸邑令使量民力為入額一定無所增損使者謂公措
置不當奏劾以他事竟釋罪而朝廷以公所定役法推
之一路為式神宗方講修馬政置河南北監牧二使樞
密使陳公升之薦公權領其事朝廷素知公遂任為河
南監牧使公建議川茶色帛蕃部資以為急用卭蜀茶
歲出不勝計積久賤即棄之内帑縑帛新壓故不時泄
且壞請以西川上供銀易茶帛漬損者變緋綠轉致塞
下以易蕃馬詔即行之併廢原武淇水兩監歲省錢二
萬緍民佃牧地四千五百餘頃得租六萬斛以助買馬
朝廷方委公馬政而獻言者以冗占牧地民兵請一切
廢監公言兵馬錢穀國之要務兵闕可招錢榖可斂馬
廢不可旦夕得唐初因隋馬三千匹命張萬歲領牧事
麟德中孳數至七萬六千置八使領監跨蘭渭秦原四
州之地猶為狭隘國馬之盛獨稱有唐而緩急有備今
兩監牧地止二萬頃比唐十不及一臣承乏領使國馬
大事不敢避萬死盡言書上建議者慚沮不敢辨乃捃
公以報孳息不實卒廢監公亦還朝神宗察公言直釋
其罪公初以奏課對神宗諭以言者欲於沙苑牧羊計
綱入京公言此細務臣不敢煩天聽上曰有唐故事公
曰唐都雍去沙苑近今京師非比也條其利害凡費緍
錢數萬神宗釋然納之為開封府推官民有相詈激語
近訕上無悖慢情尹及同僚皆欲以指斥抵法公力爭
請上聞神宗果笑曰小人無知灼非本情釋之府中皆
嘆伏廨火延燒比屋坐左遷監南京糧料院數月朝廷
察其非辜遷知滁州又知汝州權發遣三司都勾院除
知澶州辭日上諭公以河徙欲鎮安百姓執政進擬從
官朕選用卿公至澶以治績稱秩滿再任河朔保甲白
晝持梃公為盜教隊廵檢和德挾提舉司勢因緣枉法
掠聚貨賄監司隠忍不敢詰公一日發其贓狀僚屬皆
惶恐公即獨奏其事捕德下獄提舉官聞之馳驛至澶
取保甲囚盡釋之公曰山可移獄不可變既窮治取其
首領於劫掠處斬之餘皆配隸澶人感泣朝廷亦命他
路監司審其獄皆實重貶德自是與提舉司益不協保
甲有犯法者諸邑稍加懲治則必反中以他事公檄諸
邑保甲犯法有疑必送州至則悉論如法提舉官怒欲
劾公其同僚以公詞直不敢書乃已元豐五年夏河東
注靈平埽一夕潰岸幾決公曰此正前日之曹村也事
不可再即馳至河上自督役河得無虞先是河決小吳
南直靈平下埽甚急當歲有水患乃請開大吳口導河
循西山北流論者以為得禹之舊迹自是曹村無水患
矣轉運判官張適上河朔鹽利以助邊計詔推行之公
曰祖宗手詔在北門地多斥鹵民所衣食故通鹽不禁
河朔之人可安不可擾適深恨怒初澶河未徙南北城
相望河貫其内故并河為禁地河既徙而北流人往来
退灘未有禁有盗十餘人劫掠他州縣夜道退灘適因
奏強賊由城中過法當案責守臣遂罷還朝今上即位
朝廷亦悟公無罪除知湖州吳興六邑出役錢七萬七
百餘緍而募直止四萬二千其餘為羡公首請蠲除書
上適與詳定所議合即施行之徙知亳州淮南饑仍歲
大雪民凍餓濱於溝壑公至即請出常平倉粟賑救民
有壞屋以㸑公不俟聞發官芻賤鬻之公上言朝廷以
孤幼財産盡錄以寄官俟長而給之此仁聖惠䘏之至
也今之諸路監司不能上體朝廷意往往假貸藉以為
他用民有終身垂白不能得者請立法母輒貸用入為
少府監元祐六年三月乙丑寝疾終於京師興寧坊之
第享年六十七公性寬厚平居沈静端默雖子弟不見
其喜愠熙寧元豐中士急於進取公雍容其間安分隨
所適而樂遇事有不可必力爭及元祐之初吏治寬平
公雅量自如亦不改其故常為十郡皆有惠政去而人
思之有文集二十卷其官自祕書省校書郎五遷為太
常博士又七遷至太常少卿易朝議大夫中散大夫左
中散大夫娶虞部郎中王珣瑜之女累封華原郡君先
公五年亡子男九人之問朝奉郎延問宣德郎君問通
直郎昭問宣德郎榮問河南府左軍廵判官徽問真州
六合縣主簿舜問泗州司理參軍芻問假承務郎次不
及名延問先亡女四人長次皆適宣義郎張埴次適通
直郎王博古次適宣義郎張卿佐孫男十人時中早亡
有中守中剛中並假承務郎和中惇中並亡民中適中
餘未名孫女十人其年六月壬寅諸孤奉公之喪葬鄭
州管城縣懷忠鄉神崧里司徒公墓之右華原夫人合
祔前葬以太學博士許君之彦狀来謁銘謹諾而銘曰
温温吕公惇德有容奕世不顯公奮自躬有惠於州有
勞於使惟帝知之乃命以事屢進屢已不見色詞如川
之渟人莫撓之謂公不逹公事四世開國中都正卿是
位謂公不夀亦既耆老公多孫子福禄是保懷忠之原
神崧之宅嗚呼吕公兹謂不沒
夀昌縣太君王氏墓誌銘
夫人王氏曾祖繼華贈太師中書令尚書令陳國公祖
兼著作佐郎贈太師中書令尚書令魯國公父子融尚
書兵部侍郎致仕其先青州益都人夫人伯父沂國文
正公曾相仁宗徙京師今為開封人夫人幼聰悟妣張
夫人卒哀毁如成人事繼母張夫人至孝張夫人愛之
如所生十九歸於尚書職方員外郎贈左正議大夫張
公仲莊張公太府卿居業之孫祁國文孝公觀之子夫
人逮事太府奉舅姑盡婦道文孝立朝居家細行必謹
有漢萬石君之風夫人動循法度文孝嘉之曰有婦如
此吾家無慮矣文孝公薨不月而姑河南夫人亦捐館
夫人毁瘠幾不能勝治喪事以禮睦族人以恩族人之
貧者出奩具以周其急撫諸姪如已子由是内外皆尊
敬之嘉祐中正議守劒州還卒於京師二子皆未冠夫
人畢力襄大事嚴治家庭性仁愛寬厚待子孫遇婢妾
無大聲色而閫内自肅平居服飾質素歲時祭祀常先
諸婦視牲滌濯雖老不懈凡家事無改于舊率如正議
時初文孝將薨召夫人屬以後事夫人奉遺訓斯須不
忘教子必以禮義嘗曰文孝以德行起家清白之訓以
屬于余子孫當勉以繼之勿使人謂家風衰于祖考則
為孝矣少好内教老而彌篤晨起具服焚香誦佛書視
外物翛然元祐六年七月庚申寝疾卒于京師武成坊
之第側身而沒神識不亂享年六十有七以正議封夀
昌縣君以子進封太君二子曰保微右朝奉大夫太府
寺丞曰保衡大理評事早卒四女長適右朝奉郎吕昌
文次適右宣德郎王价餘幼亡孫男二人山凡女二人
長適右承事郎吳某次適進士趙希旦其年(闕)月(闕)
葬河南府(闕)縣(闕)鄉(闕)里(闕)祔正議之墓銘曰
夫人之生德禮之門歸于令族仁孝之昆爰初盥饋夙
夜勤止乃薦蘋藻以奉永祀為婦為母皆可矜式視其
子孫足以知德傳家之訓在後承之詔于幽壤系此銘
詩
朝奉郎郭君墓誌銘
君諱子皋字德臣其先京兆人廣明之亂六世祖御史
中丞甫從僖宗入蜀弟及為廣都令遂家焉曾祖漢平
祖仁渥贈職方員外郎父輔尚書工部郎中梓州路轉
運使累贈光禄大夫母徐氏贈天興縣太君君以光禄
廕補太廟齋郎好學屬文嘗薦于有司初任成都府新
繁主簿丁内艱服除調成都犀浦主簿卭州大邑主簿
陜州司理參軍舉者十有四人改衛尉寺丞知卭州大
邑縣縣北與蜀州晉原接境每歲二邑之民鳩工為堰
決渠溉田晉原據上流有餘則注之他江以邀邑民得
重賂乃不為病謂之買水人素苦之君至均以夫井斷
木為平以限水廣深多寡自木為準目曰水平由是大
邑之水不買而足號曰郭公平舉監成都交子務紙幣
之設本與錢相權至是大壊價賤不售法幾為廢君講
究其病錢幣復稱官民利之先是交子務以二年為任
監司奏留君半歲遂著令以二年半為任舉者三十人
知昌州遷太子中舍易階通直郎瀘卒譙青因博戲殺
人獄五徙輒變監司委君一訊而折以具獄讞竟獲免
死於是一路獄之難決者多以委焉徙知劒州官軍討
瀘夷道出劒關戍關卒數十人輒亡從軍以幸戰功及
師還主將悉捕送郡有司以為禁卒逋亡踰月當死君
曰離戍從軍非亡命也止罰而釋之郡當兩山間民架
竹為茅屋依山而居故多火災君教民易以瓦官為陶
瓦貸貧民不費而革自是無火患遷奉議郎知利州今
天子即位覃恩遷承議郎以疾請便郡歸成都遷朝奉
郎元祐二年四月十日卒于家享年五十有五君居家
孝友族人有貧不能葬者君出家資市地具喪以葬居
官忠信明習法令精于吏治務在愛民不以勢利易其
守以是所居可紀所去見思娶石氏中大夫洵直之女
封(闕)縣君六子曰㻞蜀州江原主簿曰瑜太醫局丞
曰瑀曰璉皆業進士曰瓛曰某早亡四女長適進士陳
叔逹次適進士史折其二亡孫男六人女一人以六年
(闕)月(闕)葬于鄉里君早有退居之志嘗曰仕為郎其
可已矣及病乞致仕命下而卒銘曰
郭氏自唐從狩于蜀世有令人以暨光禄恂恂使君孝
友篤誠有惠在人不隕厥聲爵位豈多岳牧方試夀老
豈多耆耋未至如彼泉流既深既長慶在後人子孫其
昌
范太史集卷四十二
