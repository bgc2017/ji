范太史集卷三十一宋范祖禹撰
翰林詞草
崇慶宫開啓資薦大行太皇太后道場盡七齋
文(二十一日)
伏以坤儀永謝日御遄流追㒺極之深恩修等慈之妙
教禁塗載闢法會無遮庶憑十力之勝因上濟九天之
仙路謹言
三陵上宫并諸后位及諸王等神臺值霖雨埿
皮脱落下手添修奏告帝后表文
伏以神靈所宅陵寢載嚴風雨侵尋塗丹剥落將加完
餙㒺敢輒興爰擇吉辰是用虔告
大行太皇太后山陵封山斬草動土興功祭告
五帝祝文(二十六日)
恭以大行太皇太后臨朝九年嘉靖四海昊天不弔厭
代登遐山陵有期龜筴獻兆爰得吉穴祔於厚陵鳩工
使徒將集大事練此時日肇興土功惟神之休降佑在
下安固真宅億萬斯年與宋無極敢用虔告尚饗
大行太皇太后山陵封山斬草奏告諸陵帝后
表
伏以先后在天崇邱卜壤練此吉日作于新宫乃興工
徒將啓兆域虔告陵寢用嚴威神謹差右朝散郎臣邢
端奉表奏告以聞
故魏王鄧國蔡國公主墳斬草破地祭告五方
帝并后土等神祝文
伏以先后山陵帝子從祔考卜幽宅圖惟永寧託神之
休是用虔告尚饗
皇帝御正殿祭告大行太皇太后文(十一月)
伏以日月遄流慈顔永遠夙夜哀慕不敢遑寧羣臣抗
言統業至重已即便坐躬攬萬幾當臨正朝時見百辟
勉從衆論增愴五情臣以今月二日御正殿不敢不告
尚饗
賜資政殿學士新除知大名府許將辭免不允
詔
朕以全魏别都國之巨屏大河決溢烝民流離惨怛於
心哀此鰥寡思用舊德往拊一方以卿歷典藩垣夙陪
機政特輟東南之寄庶無朔易之憂當體眷懷勿為遜
避所請宜不允
撫問涇原路臣僚口宣
卿汝等宣力塞垣服勞王事履兹寒律簡在予衷存問
有加眷恩斯厚今差東頭供奉官曹允則傳宣撫問想
宜知悉
諸路走馬赴闕奏覆回傳宣撫問本路臣寮口
宣
卿汝等為國蕃宣自公夙夜眷言外服簡在予衷存問
有加恩勤斯至今差西頭供奉官張彦孫傳宣撫問想
宜知悉
賜樞密直學士簽書樞密院事劉奉世辭免生
日生餼不允詔
輔翼之臣禮有慶賜兹為故事不可一日而廢也朕方
銜恤而有司舉典夫何足辭所請宜不允
白溝驛賜大遼賀興龍節人使御筵口宣
卿等載馳原隰適及溝封眷言行李之勤方屬祁寒之
候爰加郊勞以示寵私今差某官某賜卿等御筵兼傳
宣撫問想宜知悉
趙州賜大遼賀興龍節大使茶藥詔
皇華將命瑞節在途加異品之榮頒慰祁寒之行役式
昭眷寵以助保綏今差入内内侍省内侍殿頭楊珪往
趙州賜卿茶藥具如别錄至可領也
趙州賜大遼賀興龍節副使茶藥詔
上介展儀命圭申信眷風霜之嚴洌頒荈劑之珍良慰
乃勤勞體予恩渥今差入内内侍省内侍殿頭楊珪往
趙州賜卿茶藥具如别錄至可領也
賜觀文殿大學士新差知揚州蘇頌再辭免知
揚州不允詔
朕以東南之寄淮海為重思用舊德惠綏一方與其引
逸於祠宫曷若均勞於侯服尹兹揚土以屏王家尚頼
仲山之將明庶聞衞武之箴儆所請宜不允
賜北京等路臣寮中冬衣襖口宣
卿汝等職在外服時方大冬用均安燠之恩以慰勤勞
之念欽承寵賚益體眷存今差學士院待詔段從易賜
卿汝等中冬衣襖想宜知悉
賜安武軍節度使知太原府韓縝進馬詔
省所進奉謝南郊禮畢奏薦子孫恩澤馬二匹事具悉
卿鼎槐舊老藩閫元侯因推延世之恩來效充庭之貢
眷言忠藎良用嘆嘉
賜龍圖閣直學士知成都府蔡京進馬詔
省所進奉謝恩授龍圖閣直學士馬一匹事具悉卿輟
守雍部總麾劍川進陞内閣之華來效外閑之貢眷惟
勤藎良用嘆嘉
趙州賜大遼賀興龍節使副茶藥口宣
卿等恭持信幣方次中途爰有恩頒以慰行役欽承眷
渥用助保綏今差入内内侍省内侍殿頭楊珪賜卿等
茶藥想宜知悉
相州賜大遼賀興龍節使副御筵口宣
卿等肅持使節來會誕辰涉歷山川少休徒御式頒燕
衎用示恩私今差入内内侍省内侍殿頭關琳賜卿等
御筵想宜知悉
白溝驛賜大遼賀正旦人使御筵口宣
卿等踐修久好衝涉祁寒興言行役之勤用錫燕休之
禮體兹眷寵懋乃使華今差某官某賜卿等御筵兼傳
宣撫問想宜知悉
撫問太原府代州等路臣寮口宣
卿汝等為國蕃宣在公夙夜方冬寒烈言念勤勞當體
眷懷俾加存問今差入内内侍省内東頭供奉官裴彦
臣傳宣撫問想宜知悉
崇慶宫冬至資薦大行太皇太后設醮青詞(二十)
(三日)
伏以日月遄邁霜露荐臻銜追遠之深哀感迎長之新
令載嚴禁宇大講科儀庶憑真勝之靈上濟仙遊之駕
永垂道蔭常祐寶圖無任懇禱之至
撫問接伴大遼賀正旦人使副口宣
卿等載馳華隰遠迓使旜蒙犯風霜勤勞夙夜唯宜尚
慎以副予懷今差某官某傳宣撫問想宜知悉
撫問大遼賀正旦人使口宣
卿等踐修久好來會元正川陸塗遥風霜氣烈宜勤調
護以副眷存今差某官某傳宣撫問想宜知悉
賜尚書右僕射范純仁乞除一閒局或小郡不
允詔
朕宅憂三祀深慮萬幾方倚老成共圖政治卿昔以人
望延登宰司召自輔藩復還揆路于兹未幾日竚謀猷
乃以前有小言引咎自列弼臣進退為國重輕其亟起
就位以副朕簡注之意焉所請宜不允
班荆館賜大遼賀興龍節使副到闕御筵口宣
卿等載馳華隰已次近郊少憩使旃特頒燕豆勿辭既
醉尚體至恩今差内侍省内侍殿頭孫承禧賜卿等御
筵想宜知悉
就驛賜大遼賀興龍節使副銀鈔鑼唾盂盂子
錦被褥等口宣
卿等並飭使車方休賓館備精金之用器製華錦之寢
衣慰薦良勤眷懷斯厚今差入内内侍省内東頭供奉
官鄧友直賜卿等銀鈔鑼唾盂盂子錦被褥等想宜知
悉
興龍節賜殿前太尉以下罷散道場香口宣
卿等翊衛竭忠誕彌均慶預嚴净會以薦壽祺及此告
成宜加寵賚今差内侍省内侍高品衞克忠賜卿等香
想宜知悉
賜大遼賀興龍節人使朝見訖歸驛御筵口宣
卿等肅將瑞節已致慶函方適館以少休特賜筵而示
寵兹為勤厚當體眷懷今差入内内侍省内侍殿頭梁
隱賜卿等御筵兼差通議大夫知樞密院事上柱國韓
忠彦押伴想宜知悉
興龍節賜知樞密院事以下罷散道場香口宣
卿等樞機之臣社稷是衞夙設人天之供共祈箕翼之
祥宜有寵頒用昭眷遇今差内侍省内侍殿頭王祺賜
卿等香想宜知悉
十二月七日就驛賜大遼賀興龍節人使内中
酒果口宣
卿等命圭修好信幣展儀頒禁宇之芳甘飾賓筵之燕
喜用昭殊遇當體至恩今差入内内侍省内侍殿頭康
承錫賜卿等内中酒果想宜知悉
賜大遼賀興龍節人使不射弓例物口宣
卿等並膺藝選來展使華適當徹樂之辰難舉射侯之
禮特加賚予以示眷勤今差入内内侍省内侍殿頭羅
宿賜卿等射弓例物想宜知悉
就驛賜大遼賀興龍節人使不宴御筵口宣
卿等夙駕星軺來趨壽節属在遏音之旦莫伸折爼之
儀就錫燕私用昭寵遇今差入内内侍省内侍殿頭羅
宿賜卿等御筵兼差樞密直學士中大夫簽書樞密院
事劉奉世押伴想宜知悉
興龍節賜徐王罷散道場香口宣
惟我叔父作藩王家饌蒲塞於祗園祝椿齡於誕日既
成法會宜有寵頒今差内侍省内侍黃門王備賜卿香
想宜知悉
賜大遼賀興龍節人使朝辭訖歸驛御筵口宣
卿等聘儀已事辭謁言歸少留舍館之安特賜賓筵之
寵用將誠意以慰勤勞今差入内内侍省内侍殿頭王
佐賜卿等御筵兼差大中大夫守門下侍郎蘇轍押伴
想宜知悉
班荆館賜大遼賀興龍節人使回程酒果口宣
卿等抗旌歸路脂轄近郊念川陸之阻修眷冰霜之嚴
烈特頒芳旨用示恩私今差内侍省内西頭供奉官張
翬賜卿等酒果想宜知悉
太廟添修石室奏告僖祖宣祖太祖太宗真宗
仁宗神宗皇帝祝文(十二月)
於穆清廟列聖在天思齊太任皇祖合食神宫有侐石
室肇修虔遵舊章不敢不告尚饗
太廟奏告英宗皇帝祝文
伏以祔陵涓日配主有期增廣祖筵奉嚴廟室僝功經
始祗率舊章昭鑒在天不敢不告尚饗
瀛州賜大遼賀興龍節人使回程御筵口宣
卿等聘事告成還車言邁改轅北道弭節近關眷言行
役之勤宜有燕私之寵今差内侍省内侍殿頭蔣維恭
賜卿等御筵想宜知悉
雄州賜大遼賀興龍節人使却回御筵口宣
卿等徒御旋歸山川悠緬雖不遑於啓處諒無爽於保
頤特錫燕休仍加問勞今差内侍省内侍殿頭孫承禧
賜卿等御筵想宜知悉
趙州賜大遼賀正旦大使茶藥詔
歲歷更端使軺講好眷星霜之夙駕有荈劑之榮頒綏
乃冲和副兹優渥今差入内内侍省内侍殿頭馮說往
趙州賜卿茶藥具如别錄至可領也
趙州賜大遼賀正旦副使茶藥詔
使華將命介紹展儀眷言行役之勤宜有恩頒之厚尚
綏乃履以副予懷今差入内内侍省内侍殿頭馮說往
趙州賜卿茶藥具如别錄至可領也
班荆館賜大遼弔慰人使到闕御筵口宣
卿等夙馳星駕來會喪期已次近郊少休賓館特頒燕
勞當體誠懷今差内侍省内西頭供奉官石琦賜卿等
御筵想宜知悉
班荆館賜大遼皇帝祭奠人使酒果口宣
卿等載馳原隰來奠宫朝密邇都城少休郊館特加頒
賚用示眷存今差内侍省内西頭供奉官李世長賜卿
等酒果想宜知悉
班荆館賜大遼祭奠人使到闕御筵口宣
卿等肅馳使傳來奠皇儀近望國門少休郊館宜頒燕
犒用示寵私今差内侍省内侍殿頭孫承禧賜卿等御
筵想宜知悉
雄州賜大遼弔慰人使回程御筵口宣
卿等奉將使指來展弔儀載整歸驂巳臨邊圉宜頒燕
勞用示寵私今差内侍省内侍殿頭王懷敏賜卿等御
筵想宜知悉
接伴大遼弔慰人使送伴回程沿路與賀大遼
正旦使副回相逄傳宣撫問口宣
卿等持節出疆抗旜復命蒙犯霜露跋履山川言念勤
勞俾加存問今差某官某傳宣撫問想宜知悉
接伴大遼弔慰人使送伴回程沿路與大遼賀
正旦人使相逄傳宣撫問口宣
卿等輶軒將命瑞節講儀蒙犯風霜馳驅原隰俾伸問
勞當體眷懷今差某官某傳宣撫問想宜知悉
趙州賜大遼賀正旦使副茶藥口宣
卿等並驅星駕載涉冰塗乃眷勤勞特加賚予宜膺寵
渥用助綏將今差入内内侍省内侍殿頭馮說賜卿等
茶藥想宜知悉
相州賜大遼賀正旦人使赴闕御筵口宣
卿等抗旜遠道弭節近藩少留舍館之安宜有肆筵之
寵用昭眷渥以慰勤勞今差入内内侍省内侍殿頭王
端賜卿等御筵想宜知悉
班荆館賜大遼賀正旦使副到闕酒果口宣
卿等驂騑夙駕來修上日之儀醴實時珍往致近郊之
勞兹為勤厚當體眷存今差内侍省内西頭供奉官李
世長賜卿等酒果想宜知悉
班荆館賜大遼賀正旦使副到闕御筵口宣
卿等馳驅川陸蒙犯風霜近望都城少休郊館式頒燕
衎用示恩私今差内侍省内侍殿頭王祺賜卿等御筵
想宜知悉
賜大遼賀正旦使副生餼口宣
卿等肅持華節巳奉信書方賓館之賜休俾行人之致
餼兹為加勞當體渥恩今差入内内侍省内侍殿頭馮
說賜卿等生餼想宜知悉
大行太皇太后諡號冊寶奏告天地景靈宫等
處青詞祝文(二十四日)
伏以議行誄功請於宗廟尊名節惠質之神天乃勒鴻
休奉薦寶冊恭舉舊典以今月二十六日上大行太皇
太后尊諡曰宣仁聖烈皇后不敢不告尚饗
大行太皇太后諡號冊寶奏告宗廟社稷祝文
伏以姜任之功社稷是頼受諡於廟配祖在天乃勒鴻
名奉薦寶冊虔遵舊典以今月某日上大行太皇太后
尊諡曰云云
景靈宫奉安太皇太后神御詔
朕惟神宗皇帝大新館御追孝祖宗合原廟之睟容萃
景靈之吉壤大行太皇太后每思克巳唯務恤民特於
元佑之初預敕永終之制避神皇之宣寢從英祖於治
隆仁愛之深與天無極謙光之美振古未聞今將先遠
橋山升祔宗祏載嚴像設以奉神游敢祇率於訓言用
述成於聖志咨爾中外當體朕懷將來景靈宫奉安大
行太皇太后神御衣元祐元年正月二十六日手詔施
行
撫問脩奉官姚麟以下口宣
卿等營奉先寢時方大冬蒙犯雪霜勤勞夙夜眷言忠
力深軫朕懷臨遣使人往伸存問今差入内内侍省内
東頭供奉官許日傳宣撫問想宜知悉
賜尚書右僕射范純仁辭免弟純禮樞密都承
旨不允詔
省所劄子奏辭免弟純禮樞密都承旨伏望特除在京
一閒慢差遣事具悉古者盛治之世惟才是用父子兄
弟並列於朝苟存至公不事形跡朕方仰成宰輔推委
誠心庶幾君臣不愧古昔純禮承宣樞幄於卿夫復何
言載覽來章非予所望勿為疑慮當體眷懷所請宜不
允
賜新除尚書吏部侍郎王欽臣辭免不允詔
天官亞卿古之小宰攝職而授圖惟得人卿以文雅自
將歷更省部巳試之效僉曰汝諧疇其久勞寵以真秩
往服成命毋庸遜辭所請宜不允
賜新除戶部侍郎王覿辭免不允詔
朕以六卿之貳難於用人故攝職而授以圖其效考實
而進以勸其能卿歷踐臺省嘗参侍從頃由憲部暫處
地官僉言汝諧寵以真秩往服成命勿為謙詞所請宜
不允
賜禮部侍郎孔武仲乞江淮一郡不允詔
卿以履行文學為時名儒剛毅近仁質直好義春官之
貳邦禮是司宜在朝廷時聞議論廼引微疾遽求外補
非所望也姑安厥位以副眷懷所請宜不允
范太史集卷三十一
