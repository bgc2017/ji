古文苑卷第十
勑啓
漢高祖手勑太子
晉明帝啓元帝
書
鄒長倩遺公孫賢良書
董仲舒詣丞相公孫弘記室書
揚雄荅劉歆書
酈炎遺令書四首
王粲爲劉表與袁尚書
曹公與楊太尉書論刑楊脩
楊太尉荅曹公書
曹公卞夫人與楊太尉夫人袁氏書
楊太尉夫人袁氏荅書
魏文帝九日送菊與鍾繇書
漢高祖手勑太子
(漢書藝文志高祖傳十三篇固自注高祖與大臣述古語及詔策也此編)
(或居詔策之一)
吾遭亂世當秦禁學自喜謂讀書無益洎踐祚以來
時方省書乃使人知作者之意追思昔所行多不是
(帝不事詩書及陸賈奏新語未嘗不稱善正與此勑同意)
又云堯舜不以天下與子而與它人此非爲不
惜天下但子不中立耳人有好牛馬尚借况天
下耶吾以爾是元子早有立意群臣咸稱汝友
四皓吾所不能致而爲汝來爲可任大事也今
定汝爲嗣(史遷曰授舜則天下得其利而丹朱病此云非爲不惜天下皆以私意窺)
(堯舜也大哉聖人之言曰大道之行天下爲公故五帝官天下四皓事見張良傳)
又云吾生不學書但讀書問字而遂知耳以此
故不大工然亦足自辭解今視汝書猶不如吾
汝可勤學習每上䟽宜自書勿使人也(漢世人主不以)
(字學爲重此勑盖言不可不習耳晉宋而下至于唐人主以字畫相誇至與人臣較工拙卑陋)
(甚矣)
又云汝見蕭曹張陳諸公侯吾同時人倍年於
汝者皆拜并語於汝諸弟(以此命太子諸王有古者尊敬師傳之遺意如)
(晉成帝拜王導并其妻則尊卑之分舛矣)
又云吾得疾遂困以如意母子相累(趙王如意母戚夫人)
其餘諸兒皆自足立哀此兒猶小也(鴆毒人彘之禍高祖盖逆)
(慮其至此孝惠懦弱以萬乘之主不能庇其弟亦可悲矣)
晉明帝啓元帝
(晉書明帝諱紹字道畿元帝長子太興元年立爲皇太子仁孝喜文辭)
臣紹言伏蒙吉日沐頭老壽多宜謹拜表賀表
畣云春正月沐頭至今大垢臭故乃沐爾得啓
知汝孝愛當如今言父子享禄長生也
又啓云沐久勞極不審尊體何如畣云去垢甚
佳身不極勞也
遺公孫賢良書鄒長倩
公孫弘以元光五年爲國士所推上爲賢良國
人鄒長倩以其家貧少自資致乃解衣裳
以衣之釋所箸冠履以與之又贈以芻
一束素絲一禭撲滿一枚書題遺之曰(漢書弘菑)
(川薛人也武帝初即位弘以賢良徵爲博士使匈奴還報不合上意乃移病免歸元光五年復徵賢)
(良文學菑川國復推上弘今漢書所載制詔及弘對策皆元光五年事是時弘巳七十餘)夫人無
幽顯道在則爲尊(幽顯謂人之窮逹也道之所存不以窮逹論)雖生
芻之賤也不能脫落君子故贈君生芻一束詩
人所謂生芻一束其人如玉(小雅白駒詩生芻一束其人如)
(玉箋云此戒之也女行所舍主人之餼雖薄要就賢人其德如玉然)五絲爲䌰倍
䌰爲升倍升爲緎倍緎爲紀倍紀爲緵倍緵爲
禭此自少之多自微至著也士之立功勲效
名節亦復如之勿以小善不足脩而不爲
也故贈君素絲一禭(此言最精切士君子宜篤行之蜀先主誡其子亦曰)
(勿以善小而弗爲惡小而爲之)撲滿者以土爲器以蓄錢貝
其有入竅而無出竅滿則撲之土麤物也錢
重貨也入而不出積而不散故撲之士有聚
歛而不能散者將有撲滿之敗可不誡歟故
贈君撲滿一枚(大學曰貨悖而入者必悖而出與其有聚㰸之臣寧有盗臣)猗
嗟盛歟(國論推上賢良古人以爲重事)山川阻脩加以風露次卿
足下勉作功名竊在下風以俟嘉譽(次卿弘字漢書不載)
(時儒者轅固亦謂之曰公孫子務正學以言母曲學以阿世)
詣丞相公孫弘記室書
(漢書武帝即位舉賢良文學之士仲舒以賢良對策天子以爲江都相元)
(朔三年御史大夫公孫弘爲丞相封平津侯時仲舒廢爲中大夫居家此)
(書當在弘爲御史大夫時漢御史大夫與丞相俱稱三公其後仲舒以廉)
(直爲弘所嫉出爲膠西相尋以病免)
董仲舒
江都相董仲舒叩頭死罪再拜上言君侯以周
召自然休質擢升(又作拜)三公統理海内緫緝百
寮末有半言之教郡國翕然望風更思改新以
助至治群衆所占必有成功仲舒叩頭死罪仲舒愚
戇素無治名大漢之檢式(言居官無政治聲名應朝廷選擢之法大字上或脫一字)
數蒙君侯哀憐之恩悮被非任無以稱職仲舒
竊見宰職任天下之重羣心所歸惟須賢佐以
成聖化願君侯大開蕭相國求賢之路廣選舉
之門(高祖收㩜英豪下求賢詔皆相國佐之爲一代宗臣故仲舒首推之)旣得其人接
以周公下士之義(周公一飯三吐餔一沐三握髮以下白屋之士)即竒偉
隱世異倫之人各思竭愚歸往盛德英俊滿朝
百能備具即君侯大立則道德弘通(一作𥙿)化流
四極仲舒愚陋經術淺薄所識𥚹陋不能贊揚
萬分君侯所弃捐(仲舒與弘俱治春秋爲弘所嫉)竊聞春秋曰賢
聖博觀以章其名擇善者從之無所不聽又曰
近而不言爲謟遠而不言爲怨(皆春秋傳緯之辭)故輙披
心陳誠仲舒叩頭死罪死罪夫堯舜三王之業
皆由仁義爲本仁者所以理(一作序)人倫也故聖王
以爲治首或曰發號出令利天下之民者謂之
仁政疾天下之害於人(一作心)者謂之仁心二者備
矣然後海内應以誠惟君侯深觀往古思本仁
義至誠而已方今關東五榖咸貴家有飢餓其
死傷者半盗賊並起發亡不止(發謂調發以禦盜亡謂流亡以就食)
良民被害爲聖主憂咎皆由仲舒等典職防禁
無素當先坐仲舒叩頭死罪死罪仲舒至愚以
爲扶衰止姦本在吏耳宜一考察天下領民之
吏留心署置以明消滅邪枉之迹使百姓各安
其産業無有寇盗之患以蠲主憂仲舒叩頭死
罪謹奉春秋署置術(按春秋之法條爲署置羣吏之術隨此書奉上以求施行)
(其文今不存)再拜君侯足下
荅劉歆書揚雄
(洪内翰邁曰世傳楊子雲輶軒使者絶代語釋別國方言凡十三卷郭璞序而解之)
(其末又有漢成帝時劉子駿與雄書從取方言及雄荅書以予考之殆非也雄自序所)
(爲文初無所謂方言觀其荅劉子駿書稱蜀人嚴君平按君平本姓莊漢顯宗諱莊始改曰嚴)
(法言所稱蜀莊沈冥蜀莊之才之珍吾珍莊也皆是本字何獨至此書而曰嚴又子駿只)
(從之求書而荅云必欲脅之以威陵之以武則縊死以從命也何至是哉旣云成帝)
(時子駿與雄書而其中乃云孝成皇帝反覆抵牾又書稱汝潁之間先漢人無此語)
(也必漢魏之際好事者爲之云)
雄叩頭賜命謹至又告以田儀事事窮竟白
案顯出甚厚甚厚田儀與雄同鄕里幼稚爲
鄰長艾相愛視覬動精采似不爲非者故舉
至之(按文至字合作任)雄之任也不意淫迹暴於官朝
(劉歆書云昨受宓五官郎中田儀與官婢陳徵駱驛等私通盗刷越巾事即其夕竟)今舉者懷𧹞而
低眉任者含聲而冤舌知人之德堯猶病諸(書知)
(人則哲惟帝其難之論語堯舜其猶病諸)雄何慙焉叩頭叩頭又勑以殊
言十五卷君何由知之謹歸誠底裏不敢違信
雄少不師章句亦於五經之訓所不解常聞先代
輶軒之使奏籍之書皆藏於周秦之室(歆書云詔問三代周秦軒)
(車使者遒人使者以歲八月廵路求代語僮謠歌戲欲得其最目按書遒人以木鐸徇于路註遒人宣令之官輶當讀爲遒古字通)
(用在由反主書籍者曰藏室史老𥅆嘗爲之藏去聲)及其破也遺弃無見之者
獨蜀人有嚴君平臨卬林閭翁孺者深好訓詁
猶見輶軒之使所奉言翁孺與雄外家牽連之
親又君平過誤有以私遇少而與雄也君平財
有千言耳翁孺梗槪之法略有翁孺往數歲死
婦蜀郡掌氏子無子而去而雄始能草文先作
縣邸銘王佴頌階闥銘及成都城四堣銘蜀人有
楊莊者爲郎誦之於成帝成帝好之以爲似相如
雄遂以此得外見(本傳成帝時客有薦雄文似相如者文選李周翰注漢書云子雲嘗作緜)
(竹頌成帝時直宿楊莊誦此文成帝曰此似相如之文莊曰非也此臣邑人揚子雲帝即召見綿竹蜀之壯縣頌即銘也)
此數者皆都水君常見故不復奏(歆父向也歆書多稱先君故此)
(荅之向嘗爲護左都水使者前所爲文向旣常見歆宜習知之)雄爲郎之歲(雄年四十餘自蜀來游京)
(師歲餘奏羽獵賦除爲郎年七十一卒於天鳳五年計爲郎之歲當在成帝元延年間)自奏少不得
學而心好沈博絶麗之文願不受三歲之奉旦
休脫直事之繇得肆心廣意以自克就有詔可
不奪奉(可見免直事之役仍給郎俸)令尚書賜筆墨錢六萬得
觀書於石渠(三輔故事曰石渠閣在未央殿北藏秘書之所)如是後一歲作
繡𥙷靈節龍骨之銘詩三章(繡𥙷疑是䄄褥之類加繍其上靈節靈壽杖也)
(漢書靈壽杖注木似竹有枝節長不過八九尺圍三四寸自然合杖制不湏削治龍骨水車也禁苑池沼中或用以引水銘詩)
(今亡不可復攷)成帝好之遂得盡意故天下上計孝廉及
内郡衛率會者(四方所舉孝廉與上計者借及諸郡兵士來衛京師)雄常把三
寸弱翰齎油素四尺以問其異語歸即以鉛摘
次之於槧二十七歲於今矣(計雄是時年近七十葛洪西京雜記掦子雲好事常)
(懷鉛提槧從諸計吏訪殊方絶域四方之語以爲禆𥙷輶軒所載亦洪意也)而語言或交錯相反覆
方論思詳悉集之燕其疑(會集所未聞使疑者得所安)張伯松不好雄賦
誦之文然亦有以竒之常爲雄道言其父及其先君(謂祖)
(以上)喜典訓屬雄以此篇目頗示其成者伯松曰
是縣諸日月不刊之書也又言恐雄爲太玄經
由鼠坻之與牛埸也(王充論衡揚子雲作太玄造法言張伯松不肯壹觀與之)
(併肩故賤其言使子雲在伯松前伯松以爲金匱矣坻音墀埸音傷皆糞也方言梁宋之間蚍蜉䵓鼠之)
(場謂之坻)如其用則實五稼飽邦民否則爲抵糞棄
之於道矣而雄般之(般蒲官切樂也)伯松與雄獨何德慧
(漢人用慧字多與惠通)而君與雄獨何譛隙而當匿乎其不
勞戎馬高車令人君坐幃幕之中知絶遐異俗
之語(歆書云不勞戎馬高車之使坐知傜俗適子雲攘意之秋也)典流於昆
嗣言列於漢籍誠雄心之所絶極至精之所想
遘也扶聖朝遠照之明使君求此如君之意誠雄
散之之會也(歆書云隆秋之時收藏不殆饑春之歲散之不疑)死之日則今
之榮也不敢有貳不敢有愛少而不以行立於
鄊里長而不以功顯於縣官者訓此於帝籍但言詞
情覽翰墨爲士誠欲崇而就之不可以遺不可以忘即
君必欲脅之以威陵之以武欲令入之於此此又未定未
可以見今君又終之則縊死以從命也而可且寬假延期
必不敢有愛雄之所爲得使君輔貢於明朝則雄無
恨何敢有匿唯執事圖之(歆書云願頗與其最目得使入籙令聖朝留明明之典)長監
所規繡之就死以爲小雄敢行之(言當長以所規爲監得緝成其書以死爲)
(輕)謹因還使雄叩頭叩頭
遺令書四首酈炎
(後漢文苑傳酈炎字文勝范陽人有文才州郡辟命皆不就後病風慌忽性至)
(孝遭母憂病甚發動妻始産而驚死妻家訟之收繫獄炎病不能理對熹平六)
(年遂死獄中時年二十八)
維熹平六年冬十二月(靈帝年号)乃裂裳書
白嚴考之神坐(易家人有嚴君焉故稱父曰嚴考)炎荷天之罪以
致于死名殁身弊神而有知炎之歸覲在旦夕
之間耳若其無知將何面目少見靈䰟哉(有知謂精爽如)
(生能察其情無知謂幽冥之間與生者異涂不能察其死之因)其自即安其自愛臣
去矣(古者父子之間亦稱臣)亂矣永滅亡矣
白老母無懷憂懷憂何爲無增悲增悲何施寒
必厚衣無炎誰爲母厚衣暑必輕服無炎誰爲
母輕服弃炎無念此常厚衣不尤不怨此常輕
服矣(炎病不省母巳死念之若此可謂至孝根於性矣)聖人逹於死生賢者
力而慕之炎之中心私有所慕每讀漢書楊王
孫祼葬班固以爲賢於秦始皇(見本傳贊謂始皇起驪山墳窮極奢)
(侈設機械葬不數年爲人所發掘西京雜記楊貴字王孫京兆人也生時厚自奉飬死卒祼葬於終南山其子)
(孫掘土鑿石深七尺而下屍上復盖之以石)意常壯之然祼以見先人若炎
不爲也其布巾取覆頭布衣用蔽形具棺取容身
鑿地取容棺若獲罪於衆耶石槨速朽(季桓子石槨孔子曰)
(死欲速朽事見禮記)蠲其罪哉堅固不加(不得罪於衆則具棺鑿地爲堅固)喪
葬無瀆先君之兆域必於瘠确之處而巳呼甘
陵夫人共居也(當是指其妻也華佗傳甘陵相夫人胎死腹中嘗從佗治炎妻新乳而死故云)
白興讓(當是兄之字按文闕兄字)考喪早葬玄讓之等元昆勉
之以老母相累不可使老母無曹也加供養謝
㛐以老母相託若死者復知必使其言不愧
嗟哉邈之遺孤其名曰止戈汝長自爲之寧咨
𡭗止戈汝未有所識吾謂汝有所識其先見汝
耳汝未有所聞吾猶謂汝耳有所聞而告汝人
之喪也非父則母非昆則弟非姊則妹人之孤
也齓齒其少矣汝之孤也曾未滿兩旬汝無自
以爲微弱物有微弱於汝者乃其長而繁焉后
稷弃之寒冰隘巷矣(詩生民載生載育時維后稷誕置之隘巷牛羊腓字之誕)
(置之寒冰鳥覆翼之)汝比之猶逸焉於莵之在虎乳極矣(左傳)
(令尹子文之生弃諸夢中虎乳之楚人謂乳榖謂虎於莬故命之曰闘榖於莬榖奴口反)汝比之猶
易焉乃終不在乃始在在懼惟生無懼管蔡之
逸厥終乃不逸之易厥終不易言咨嗟止戈汝能
言則讃之顧言汝能行則履我之所訓剛焉柔
焉弱焉強焉學焉愚焉仕焉隱焉懼汝身之柔
可不厲汝以剛乎懼汝之剛可不厲以柔乎懼
汝之弱可不訓汝以強懼汝之愚可不勖汝以
學懼汝身之隱可不敕汝以仕乎消息汝躬調
和汝體思乃考言念陋考訓必博學以著書以續
受父母久業我十七而作酈篇二十四而州書
矣二十七而作七平矣(酈篇州書皆字學之書七平盖俲枚乘七發體)其
賦誦誄自少爲之苟吾戒汝尅從(尅必也)祭爲甘苟示
試(恐是誡字)汝克違梁奠爲苦(以稻梁祭則有庶羞古字只作梁司馬遷傳糲梁之食後)
(人添從米)汝無逸于丘無湎于酒無安于忍事君莫
如忠事親莫如孝朋友莫如信脩身莫如禮汝
哉其勉之下邳衛府君我之諸曹掾督郵濟北
寗府君我由之成就陳留韓府君察我孝廉陳留
楊使辟我右北平從事從事祭酒(四人舉辟炎者)今我溺于
地下思恩則孤而靡報汝有可以倒戟背戈無孤之
矣(身死不能報期其子報之)陳留蔡伯喈與我初不相見吾仰之
猶父不敢以爲兄彼必愛以爲弟九江盧府君吾父
事之(二人炎之所尊事本傳云盧植爲之誄讃豈府君邪)張公裒張子傳幼業王
延壽王子衍我之朋友也(四人炎與之友)鮮于中優吾先姑之
所出也若不足焉(表親之賢若不足於財産)汝苟足往而朝覲之汝
不敏往從之學焉汝苟往取任焉咨爾止戈吾蔑復
有言焉其永覽于此
爲劉表與袁尚書王粲
(按史袁紹字本初漢末領冀青幽并四州建安五年曹公操大破紹軍於官渡七年紹憂憤發)
(病死初紹妻劉氏愛幼子尚數稱其才紹亦竒其皃欲以爲後乃出長子譚爲青州都督沮授)
(諫紹必爲禍紹不聽及是審配等奉尚代紹位譚至不得立由是譚尚有隙舉兵相攻是時劉)
(表據荆州王粲依之因爲修書譚尚勸其復好息兵與譚書漢書載之詳略少異)
表頓首頓首將軍麾下勤整六師芟討暴虐戎
馬斯養(古者天子六軍此僣稱斯讀作厮養去声奴僕輩也)罄無不宜甚善甚
善河山阻限狼虎當路(虎狼指阻兵争強者)雖遣驛使或至
或否使引領告而莫逹初聞郭公則辛仲治(郭圖辛評)
(二人與譚爲黨書以字稱之)通内外之言造交遘之隟使士民不
恊姦舋並作聞之愕然爲增忿定校尉劉堅皇河
田買等前後到到得二月六日所起書又得賢兄
貴弟顯雍及審别駕書(劉堅田買皆所遣至使人賢兄指譚也魏志譚字顯思熙字顯)
(弈尚字顯甫吳書曰尚有弟名買顯雍豈買之字漢書熙字顯雍乃尚兄也審配爲冀州別駕有書貽表粲亦爲修書荅之不)
(見荅顯雍書)陳叙事變本末之理乃知變起辛郭禍結同
生追閼伯實沈之蹤忘棠棣死喪之義(左傳高辛氏有二子長曰)
(閼伯季曰實沈不相能也日尋干戈詩閔管蔡之失道故作常棣焉其詩曰死喪之戚兄弟孔懷)親尋干戈僵
屍流血聞之哽咽若存若忘乃追案書傳思與古
比昔軒轅有涿鹿之戰周公有商奄之軍(史記黃帝名軒轅與)
(蚩尤戰于涿鹿之野三監挟武庚以叛周公伐之遂伐奄)皆所以剪除灾害而定王
業者也非強弱之争喜怒之忿也是故雖滅親不
爲尤誅兄不傷義也(孟子周公弟也管叔兄也)今二君初承洪葉
纂繼前軌進有國家傾危之慮退有先公遺恨之
負當唯曹氏是務不爭雄雌之勢唯國是康不計
曲直之利雖蒙塵垢罪賤爲隷圉折入汙泥猶當
降志辱身方以定事爲計何者夫金木水火以剛
柔相濟然後克得其和能爲民用(左傳天生五材民並用之)若使
金與金相迕火與火相爛則燋然摧折俱不得其
所也今青州天性峭急迷於目前曲直是非昭然
可見仁君智數弘大綽有餘𥙿(青州指譚仁君指尚)當以大
包小以優容劣歸是於此乃道教之和義士之行
也縱不能爾有難忍之忿且當先除曹操以卒先
公恨事定之後乃議兄弟之怨使記注之士定曲
直之評不亦上策邪(記注史官也理之曲直付之史筆盖言天下自有公論)且初
天下起兵以尊門爲主是以衆寡喁喁莫不樂袁
氏之大也今雖分裂有存有亡嚮然景附未有革
心若仁君兄弟能悔前之繆充已復禮以從所驩
則弱者自以爲強危者自以爲寧誠欲勠力長驅
共奬王室雖亡之日猶存之願(今能克去私忿以同尊漢朝爲心紹雖云亡猶)
(其生存之志願)則伊周不足參五覇不足六也若使迷而不
返遂而不改則戎狄蠻夷(初紹與曹公言吾南據河北阻燕代兼戎狄之衆南)
(向以爭天下)將有誚讓之言况我同盟復能勠力爲君之
役哉則是大公墳壠將有汙池之禍夫人弱小將
有滅族之變(大公猶言尊公指其父紹夫人指其母劉氏弱小謂其家之幼稚汗池言人將絶滅其宗丘墓)
(壞爲池沼左傳吳其爲沼乎)彼之與此豈可同日而論之哉且行
違道以自存猶尚不可况失義以自亡而遺敵之
禽哉此韓盧東郭自困於前而遺田父之獲也(戰國)
(策韓子盧者天下之壯犬也東郭俊者海内之狡兔也韓子盧逐東郭俊環山者五兔極於前犬疲於後田父見而兩獲之以)
(諭好戰必自弊)昔齊公絲竈卒(子雅)晏子知子期之不免也
(注以其不臣)故曰二惠競爽猶可(社預注子稚子尾皆惠公之孫競強也爽明也)
又弱一个姜氏危哉(左傳昭三年齊公孫竈卒晏子曰惜也子期不免殆哉姜)
(氏弱矣二惠競爽猶可又弱一个焉姜其危哉三子皆齊公族姜齊姓也言兄弟同德則齊猶庶幾以諭譚尚恊心)
(則袁族可保)與劉左將軍及北海孫公佑共說此事未
嘗不痛心入骨相爲悲傷也(左將軍劉元德北海太守孫公佑時在荆)
(州)今整勒士馬憤踊鶴立冀聞和同之聲約一
舉之期故復遣信并與青州書若其泰也則袁
族其與漢升降乎若其否也則同盟永無望矣
(重遣書與譚尚兄弟併勸勉之以義泰謂和睦如初否謂終於乖戾矣)臨書愴恨不知所
言劉表頓首(不三四年袁氏竟爲曹操所滅劉表卒亦以廢嫡立庶亡禍同一轍)
曹公與楊太尉書論刑楊脩
(魏志楊脩太尉彪子也字德祖舉孝廉除郎中丞相請署倉曹属主簿時軍國多事脩揔知内外事)
(皆稱竟臨菑侯植以才捷愛幸數與脩書植後以驕侈見䟽太祖旣慮終始之變以脩頗有才策而)
(又袁氏之甥也於是以罪誅之洪内翰邁隨筆云古文苑載操與彪書數脩之罪以爲恃豪父之勢)
(每不與吾同懷將延足下尊門大累便令刑之是時漢室將亡政在曹氏袁公四世宰相爲漢宗臣)
(固操之所忌彪之不死其手幸矣嗚呼危哉)
操白與足下同海内大義足下不遺以賢子見
輔比中國雖靖方外未夷今軍征事大百姓騷
擾吾制鐘鼓之音主簿宜守(所謂以罪誅之)而足下賢子
恃豪父之勢每不與吾同懷即欲直繩顧頗恨
恨謂其能改遂轉寬舒復即宥貸將延足下尊
門大累(設詞以恐讋之)便令刑之念卿父息之情同此悼
楚亦未必非幸也謹贈足下錦裘二領八節角
桃杖一枝(桃枝竹爲杖)官絹五百匹錢六十萬四望
通幰七香車一乘(說文幰車幔也以七種香木爲車)青㹀牛二頭
(牛所以駕車者)八百里驊騮馬一匹赤戎金裝鞍轡十
副(以金飾鞍薦以狨坐)鈴苞一具驅使二人并遺足下貴室
(夫人袁氏也故袁荅卞書云明公所賜巳多)錯綵羅縠裘一領織成鞾一
量有心青衣二人長奉左右所奉雖薄以表吾
意足下便當慨然承納不致往返(厚贈欲以慰其心)
楊太尉荅曹公書
彪白雅顧隆篤每蒙接納私自光慰小兒頑鹵
謬見采錄不能期效以報所愛方今軍征未暇
其備位匡政當與戮力一心而寬玩自稽將違
法制相子之行莫若其父恒慮小兒必致傾敗
足下恩恕延罪迄今近聞問之日心腸酷裂凡人
情誰能不爾(本傳操見彪問曰公何瘦之甚對曰愧無日磾先見之明猶懷老牛䑛犢之愛)
(操爲之改容)深惟其失用以自釋(遜辝以避禍)所惠馬及雜
物自非親舊孰能至斯省覽衆賜益以悲懼
曹公卞夫人與楊太尉夫人袁氏書
(魏志卞氏琅邪開陽人本倡家曹公納之於譙後丁夫人廢遂爲継室生子丕彰植丕受)
(漢禪尊爲皇太后)
卞頓首貴門不遺賢郎輔佐每感篤念情在凝
至賢郎盛德熙妙有盖世文才闔門欽敬寶用
無巳方今騷擾戎馬屢動主簿股肱近臣征伐
之計事須敬咨官立金鼓之節而聞命違制明
公(操時爲魏公故内外俱稱明公)性急忿然在外輙行軍法卞姓
當時亦所不知(言不能救止之自稱卞姓尊於稱某氏)聞之心肝塗
地驚愕斷絶悼痛酷楚情自不勝夫人多容即
見垂恕故送衣服一籠文絹百匹房子官錦百斤
(製字錦從金帛言其貴於綾羅價與金等故以斤論不較端疋)私所乘香車一乘
牛一頭誠知微細以逹往意望爲承納
楊太尉夫人袁氏荅書
(夫人袁術姊妹也術字公路漢末僭號本傳操忌脩且以袁術之甥慮爲後患遂因)
(事殺之)
彪袁氏(稱袁氏加夫名於上執謙以自卑)頓首頓首路跂雖近不展
淹久歎想之勞情抱山積曹公匡濟天下遐邇以
寧四海歸仰莫不感戴小兒䟽細謬蒙采拾
未有上報果自招罪戾念之痛楚五内傷裂尊
意不遺伏辱惠告見明公與太尉書具知委曲
度子之行不過父母小兒違越分應至此怜其
始立之年畢命埃土遺育孤幼(脩子囂知名晉世)言之崩
潰明公所賜已多又加重賚禮頗非宜荷受輒
付往信
與鍾繇九日送菊書魏文帝
(文選有魏文帝與繇書言玉缺氣讋詞卑不若此書整暇信乎人不可有欲心也)
歲往月來忽復九月九日九爲陽數而日月並應
俗嘉其名以爲宜於長久故以享宴高會是月律
中无射言羣木庶草无有射地而生(史記律書無射者隂氣盛用事)
(陽氣無餘也故曰無射)惟芳菊紛然獨菲非夫含乾坤之純和
體芬芳之淑氣孰能如此故屈平悲冉冉之將老
思餐秋菊之落英(屈原名平離騷曰老冉冉其將至兮恐脩名之不立飲木蘭之墜露)
(兮餐秋菊之落英)輔體延年莫斯之貴謹奉一束以助彭
祖之術(列仙傳彭祖殷大夫也姓籛名鏗歷夏至殷末八百餘歲常食桂芝善導引行氣)
古文苑卷第十
