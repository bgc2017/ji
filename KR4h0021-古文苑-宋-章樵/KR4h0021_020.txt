古文苑卷第二十
誄
楊雄元后誄
傳毅北海王誄
魏文帝曹蒼舒誄
元后誄楊雄
(漢書本傳孝元皇后王莾之姑也莾篡漢國號新更命太皇太后爲新室文母年八十四)
(崩莾詔大夫揚雄作誄曰太隂之精沙麓之靈作合於漢配元生成著其恊於元城沙麓)
(太隂精者謂夢月也)
新室文母太后崩天下哀痛號哭涕泗思慕功
德咸上柩誄之銘曰(上柩謂陳薦奠之物一無柩字)
惟我有新室文母聖明皇太后姓出黃帝西陵
昌意實生高陽(史記黃帝娶於西陵之女生二子其二曰昌意降居若水昌意生高陽有)
(聖德焉是爲帝顓頊昌意至舜七世矣)純德虞帝孝聞四方登陟帝
位禪受伊唐爰初胙土陳田至王(漢書本傳黃帝八世生虞舜舜)
(起嬀汭以嬀爲姓至周武王封舜後嬀蒲於陳十三世生完字敬仲犇齊齊亘公以爲卿姓田氏十一世田和有齊)
(國三世稱王至王建爲秦所滅項羽起封建孫安爲濟北王漢興安失國齊人謂之王家因以爲氏)營相
厥宇度河濟旁沙麓之靈太隂之精(翁孺徙魏元城委粟)
(里元城建公曰昔春秋沙麓崩晉史卜之曰後六百四十五年宜有聖女興其齊田乎今王翁孺徙正直其地日月)
(當之元城郭東有五鹿之虛即沙麓也翁孺生禁禁生政君即元后也母李氏任政君在身夢見月入其懷)
天生聖姿豫有祥禎作合于漢配元生成(本傳五鳳)
(中后入掖庭宣帝令送太子宫甘露三年生成帝於甲觀畫堂元帝即位立爲皇后)孝順皇姑
承家尚莊(一作聖敬齋莊皇姑宣帝王皇后母養元帝者也)内則純被(一作備内)
(則閨閫之禮度也禮記有内則篇)後烈丕光肇初配元天命是將
兆徵顯見新都黃龍(將大也謂元帝時黃龍見于新都以爲莾竊位之䜟)漢
成旣終㣧嗣匪生(成帝無子立定陶恭王子爲皇太子是爲哀帝)哀帝承祚惟
離典經尚是言異(帝入繼大統尊定陶恭王爲恭皇因曰春秋母以子貴尊傳太后爲帝太太后)
(丁姬爲帝太后皆不合典禮惟是己者是尚其言寔乖於正理)大命俄顛厥年夭隕大終
不盈(哀帝在位六年壽二十六)文母覽之千載不傾(太后察此爲基祚不傾之計)博
選大智新都宰衡明聖作佐與圖國艱以度厄運
徵立中山(新都侯莽迎立中山王是爲平帝莽秉政號曰宰衡)庶其可濟博采淑女
備其姪娣覲(一作親)禮高禖祈廟嗣繼(太后爲平帝聘莽女為后又備女)
(祀高禖祈嗣續以衍宗廟之継)靡格匪天靡動匪地穆穆明明昭事
上帝弘漢祖考夙夜匪懈興滅繼絶博立侯王親
睦庶族昭穆序明帝致支屬靡有遺荒咸被祚慶(平帝)
(紀二年立代孝王玄孫之子如意爲廣宗主江都易王孫旴台侯宮爲廣川王廣川惠王曾孫倫爲廣德王封霍光)
(從父昆弟曾孫張敖周勃樊噲之後皆爲列侯)冀以金火赤仍有央(金劉姓火漢德赤火)
(之色有央猶未央也言冀火德之方中)勉進大聖上下兼該(大聖指莾也上文皆䛕詞)
(以文莾之姦謀)群祥衆瑞正我黃來火德將滅(莾自以代漢爲土德)
(色尚黃)惟后于斯天之所壞人不敢支哀平夭折
百姓分離祖宗之愆終其不全天命有託謫在
于前屬遭不造榮(一作策)極而遷皇天眷命黃虞之
孫歴世運移屬在聖新代于漢劉受祚于天漢
祖承命赤傳于黃(言漢不敢違天命遂以火德傳于土德)攝帝受禪
立爲眞皇允受(一作執)厥中以安黎衆漢廟黜廢移
定安公(莾篡位封孺子嬰爲定安公)皇皇靈祖惟若孔臧降兹
珪壁命服有常爲新帝母鴻德不忘欽德伊何
奉命是行菲薄服食神祇是崇尊不虚統惟祗
惟庸(一作惟垣惟墉)隆循(一作脩)人敬先民是從承天祗家允
恭虔恪豐阜庶卉旅力不射恤民于留不皇詭
作(以崇本務農爲悠久之道弋獵末習弗暇爲之爾雅云留久也)別計十邑國之是度
還奉于此以處貧薄(平帝紀元始二年太后省所食湯沐邑十縣属大農別計其租以贍)
(貧民)罷苑置縣築里作宅以處貧窮哀此[婺-矛+牙]獨(罷安定呼)
(池苑以爲安民縣又起五里於長安城中宅二百區以居貧民)起常盈倉五十萬斛爲諸
生儲以勸好學(王莾傳爲學者築舍萬區作市常滿倉盖元始中猶避惠帝諱至此方稱常盈)志
在黎元是勞是勤春廵㶚滻秋臻黃山(㶚滻長安城中二水)
(名黃山宫名在槐里)夏撫鄠杜(扶風二縣名)冬䘏涇樊(涇水之際撫卹謂因游覧而施恩惠)
大射饗飲飛羽之門(飛羽殿在未央宮中)綏宥耆幼不拘婦
人刑女歸家以育貞信(元年天下女徒巳論歸家復貞婦鄕一人三年詔曰復貞)
(婦歸女徒欲以全貞信)玄冥季冬搜狩上蘭(上蘭觀名在上林中)寅賓
出日東秩暘谷鳴鳩拂羽戴勝降桑(汲冡周書時訓解榖)
(雨又五日鳴鳩拂其羽又五日戴勝降于桑皆蠶候也)蠶于繭舘(漢宫殿䟽云上林苑有繭觀盖蚕繭)
(之所也)躬筐執曲帥導群妾咸循蚕蔟(筐曲皆育蠶之具蔟)
(竹器以茅藉之承老蠶作繭)分繭理絲女工是勑遐邇蒙祉中
外禔福自京逮海靡不仰德成類存生秉天地
經無物不理無人不寧尊號丈母與新有成世
奉長壽(莾墮壞孝元廟獨置故殿爲文母篹食堂旣成名曰長壽宮)靡墮有傾著
德太常注諸旒旌嗚呼哀哉以昭鴻名享國六
十殂落而崩(后以初元元年癸酉歲立爲皇后至王莾建國五年癸酉歲崩)四海
傷懷擗踊拊心若喪考妣遏密八音嗚呼哀哉
萬方不勝德被海表彌流魂精去此昭昭就彼
冥冥忽兮不見超兮西征旣作下宮(墳塋也)不復
故庭爰緘伊銘嗚呼哀哉(誄中事具本傳并王莾傳)
北海王誄傅毅
(後漢書北海靖王興齊武王伯升子也建武二年封魯王後徙爲北海王顯宗器重)
(興每有異政輒乘驛問焉立三十九年薨王嘗試守候氏令爲人明略善聽訟甚得名稱)
(遷弘農太守亦有善政)
誄曰永平七年北海静王薨於是境内市不交
易塗無征旅農不修畒室無女工感傷慘怛若
喪厥親俯哭后土仰愬皇旻於惟群英列俊静
思勒銘惟王勛德是昭是明存隆其實光曜其
聲終始之際於斯爲榮乃作誄曰
覽視昔初若論往代(若順也)有國有家篇籍攸載
貴尠不驕滿罔不溢莫能履道聲色以卒惟王
建國作此藩弼撫綏方域承翼京室對揚休嘉
光昭其則温恭朝夕敦循伊德
曹蒼舒誄魏文帝
(曹冲字蒼舒魏公操子母曰環夫人魏文帝之弟也少聦察𡵨嶷有成人之智年十三病)
(卒曹公哀甚爲娉甄氏亡女與合葬贈騎都尉印綬)
惟建安十有五年五月甲戍童子曹蒼舒卒嗚
呼哀哉乃作誄曰
於惟淑弟懿矣純良誕豐令質荷天之光旣哲
且仁爰柔克剛彼德之容兹義肇行猗歟公子
終然允臧宜逢介祉以永無疆如何昊天雕斯俊
英嗚呼哀哉惟人之生忽若朝露役役(一作促促)百年
亹亹行暮矧爾夙夭十三而卒何辜于天景命不
遂兼悲增傷侘傺失氣(離騷忳鬱邑余侘傺兮侘敕加敕駕二切傺丑利敕界二切失)
(志貌)永思長懷哀爾罔極貽𡭗良妃(謂甄氏合葬左傳嘉偶曰妃音配)
禭爾嘉服(謂贈印綬)越以乙酉宅彼城隅增丘峩峩寢廟
渠渠(詩夏屋渠渠言深廣也)姻媾雲會充路盈衢悠悠群司
岌岌其車傾都蕩邑爰迄爾居魂而有靈庶可
以娛嗚呼哀哉(禮男子十三成童死則稱下殤言未成人也蒼舒之葬配以甄氏死女又竊王)
(朝命服以加之爲立寢廟悖禮甚矣曹氏父子所謂小人而無忌憚者也)
古文苑卷第二十
