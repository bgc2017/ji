古文苑卷第十六
崔駰大尉箴司徒箴
河南尹箴大理箴
崔瑗東觀箴關都尉箴
河隄謁者箴尚書箴(一作繁欽)
北軍中候箴司隷校尉箴
郡太守箴(一作劉騊駼)
胡廣侍中箴(一作崔瑗)
崔寔諫大夫箴(附)
晉張華尚書令箴(續入)
晉傳玄吏部尚書箴(續入)
太尉箴
(太尉秦官金印紫綬掌武事武帝元狩四年初置大司馬位在丞相上後復爲太尉)
(更置不常)
天官冢宰庶僚之師師錫有帝命虞作尉(尚書中候云舜爲太)
(尉古史考曰舜居百揆緫領百事周更名冢宰詳見後志注)爰叶台極爰平國域制軍詰
禁王旅惟式九州用綏群公咸治(冢宰均平四海統理百官)干戈載戢
宿纏其紀(西方白虎七宿主兵)上之云據下之云戴(應劭曰自上安下曰尉)苟
非其人斁我帝載昔周人思文公而召南詠甘棠
(周召分陜而治周公爲師兼行冡宰周公旣没謚曰文召公爲太保領冢宰之職甘棠詩見召南)昆吾隆
夏(鄭語昆吾爲夏伯注祝融之孫名焚巳姓封於昆吾)伊摯盛商(伊尹名摯相湯伐桀四臣)
(皆三公主兵者足以繫人心尊國勢)季世頗僻禮用不匡無曰我強莫
余敢喪無曰我大輕戰好殺紂師百萬卒以不艾
宰臣司馬敢告在際
河南尹箴
(後漢郡國志河南尹二十一城雒陽縣周時號成周河南縣周公時所城洛邑也世祖都雒陽)
(改曰河南尹)
茫茫天區畫冀爲京(堯舜禹都皆在冀)商邑翼翼四方是
營(商都毫詩云商邑翼翼四方之極)唐虞商周河洛是居(言四代所都皆在河洛之間)
成王郟鄏以處鶉墟(成王定鼎郟鄏即河南地也屬鶉火之次)諸夏勁強是
從是横徹我墻屋而師尹不匡(自平王東遷之後王室不競諸侯争強王)
(畿之地日削尹氏不能正之)覇奪其權宗器以分圖籍遷齊九
鼎入秦(後闕事見戰國策大抵周自東迁以後宗噐圖籍散失及其亡也史記稱秦取九鼎寶器或曰九鼎淪於)
(泗水非諸國所可得)
司徒箴
(右官舜命契爲司徒敬敷五教孔安國曰主徒衆教以禮義)
天鑒在下仁德是興(命官掌教所以興仁)乃立司徒亂兹黎烝
(治亂曰亂)茫茫庶域率土祁祁人具爾瞻四方是維(詩赫)
(赫師尹民具爾瞻四方是維天子是毗)乾乾夕惕靡怠靡違敬敷五教
(書注布五常之教)九德咸事嗇人用章(皐陶謨九德咸事俊乂在官洪範俊民用章)
黔甿是冨無曰余恃忘予爾輔無曰余聖以忽執
政匪用其良乃荒厥命庶績不怡疚于爾禄豐
其折右而鼎覆其餗(易豐九三折其右肱終不可用也鼎九四鼎折足覆公餗其形渥凶)書
歌股肱(虞書股肱惰哉萬事隳哉)詩刺南山尹氏不堪國度斯
愆(詩節南山家父刺幽王也其詩曰尹氏大師維周之氐不平謂何)徒臣司衆敢告執藩
大理箴
(大理掌刑獄見前廷尉注)
邈矣皐陶翊唐作士(虞書帝曰皐陶汝作士明于五刑注士理官也)設爲
犴狴九刑允理(左傳周作九刑)如石之平(石稱之權所以鈞物者也書關石和鈞)
如淵之清三槐九棘以質以聽(周官王之治朝面三槐左右九棘聽獄其)
(下質謂以獄成告于王)罪人斯極凶旅斯并(謂去四凶)熙乂帝載旁
施作明(書有能奮庸熙帝之載又皐陶方施象刑惟明)昔在仲尼哀矜聖
人(論語如得其情則哀矜而勿喜)子罕禮刑衛人釋艱(借用子罕言利意謂聖人)
(謹重禮刑不容易言之盖欲保衛斯民而釋除其艱厄如論語言齊之以刑齊之以礼左傳晉鑄刑書於鼎仲尼曰)
(人在鼎矣何以尊法將棄禮而證書也無非意在衛民)釋之其忠勲亮孝文(漢書)
(張釋之文帝時爲廷尉奏盗環犯蹕之獄文帝是之)于公哀寡定國廣門(于公)
(辨東海孝婦冤獄自謂治獄多隂德子孫必有興者令高大閭門至子定國爲丞相封侯)夐哉邈
矣舊訓不遵主慢臣驕虐用其民賞以崇欲刑以
肆忿(叶平声)紂作炮烙周人滅殷(西伯獻洛西之地請紂去炮烙之刑至武)
(王滅紂)夏用淫刑湯誓其軍(湯誓曰有夏多罪天命殛之)衛鞅酷烈
卒殞于秦(衛鞅嘗臨渭錄囚渭水爲之赤卒以得罪秦車裂鞅以徇)不疑加害禍不
反身(漢昭帝時有一男子詣北闕自稱衛太子詔使公卿識視右將軍勒兵闕下以備非常京兆尹雋不疑叱從吏)
(收縳遂詔送獄卒伏其辜反一本作及)嗟兹大理慎于爾官賞不可不思
断不可不虔(人主任用理官當加謹重如孝公之封商鞅則失於不思其弊如昭帝之任不疑則)
(有断而能審)或有忠能被害(比干伍胥之倫)或有孝而見殘(伯竒)
(申生之類)吳沈伍胥(子胥盡忠吳王賜之屬鏤之劒以死浮其尸於江)殷剖比干(史記)
(比干強諫紂怒曰吾聞聖人心有七竅剖比干觀其心)莫遂爾情是截是刑無
遂爾志以速以殛(截割也劓刖之属速當作刺七賜反殺也周官司寇有三刺之法有)
(司刺之官殛流竄之類一云誅也舜殛鯀于羽山叶韻合云以殛以刺)天鑒在顔(齊語天威不違)
(顔咫尺顔眉目之間也)無細不錄福善災惡其俲甚速理臣司
律敢告執獄
東觀箴
(黃帝命沮誦倉頡爲左右史夏商有太史周有大史小史内史外史至漢東京圖書悉在)
(東觀使名儒碩學直之撰述國史)
洋洋東觀古之史官三墳五典靡義不貫左書
君行右記其言(禮云動則左史書之言則右史書之)辛尹顧訪文武
明宣(周語文王訪于辛尹注辛甲尹侁皆周大史)倚相見寶荆國以安
(左傳楚靈王謂子革曰左史倚相是良史也子善視之是能讀三墳五典八索九丘)何以季世
咆哮不虔(蕩之詩曰女炰烋于中國)在強奮矯而戮彼逢干
(言桀紂暴虐自任殺諫臣龍逢比干不畏史官之筆)衛巫監謗國莫敢言
(周厲王使衛巫監謗者以告則殺之以鉗天下之口國人莫言道路以目)狐突見斥淖
齒見殘(說苑狐突日與其久生乱世也不若死戰國策淖齒數齊閔王之罪而殺之言人主失道)
(則忠良疎弃賊臣必興)焚文坑儒嬴反爲漢(嬴秦姓反轉也)巫蠱
之毒殘者數萬(江充傳巫蠱獄死者數万人)嗟嗟後王曷不
斯鑒是以明哲先識擇木而處(就所安也左傳鳥則擇木)
夏終殷摯周聃晉黍或笑或泣抱籍遁走
(吕氏春秋夏太史終古見桀惑乱載其圖法奔商商太史向摯見紂迷乱載其圖法奔周晉太史屠黍見晉之)
(乱亦以其圖法歸周𥅆即老𥅆嘗爲周藏室史)三葉靖公果喪厥緒宗廟隨
夷遠之荆楚(晉自幽公時益衰微反朝韓魏趙之君其後三世至靖公三卿盡分其地晉絶)
(不祀)麥秀之歌(借用箕子過殷虚事)億載不腐史臣司藝敢
告侍後
關都尉箴
(漢百官表關都尉秦官)
茫茫九州規爲關津(規度也度地之形勢而設險)唐堯積德三
代脩仁(帝王以德仁爲固)越季不軌爰失厥人聖賢不用
頑嚚是親漢潰武關項破函谷秦王子嬰縊爲
禽僕(史記漢元年十月沛公破秦軍入武關遂至覇上子嬰係頸以組降枳道旁禽僕猶奴虜也十)
(一月項羽攻破凾谷關言關之設險不足恃也)尉臣司關敢告並轂
河隄謁者箴
(漢成帝時河隄大壞以校尉王延世領河隄謁者秩千石洪邁隨筆漢官名有不書於百官表因事乃見者如)
(河隄謁者因王延世塞决河而見豈非因事置官事巳即罷乎後漢循吏傳注或名其官爲護都水使者)
伊昔鴻泉浩浩滔天(楚詞鴻泉極深何以窴之書洪水方割浩浩滔天)有夏作
空爰奠山川(書伯禹作司空又奠高山大川)導河積石鑿于龍門
䟽爲砥柱率彼河滸大陸旣礙播于北野濟漯咸
順沂泗從流江淮湯湯而冀宅乃州(衆水各由其道帝都始安)
澹菑濺濺(澹然順流菑害不作)東歸於海九野孔安四隩不
殆(並見禹貢)爰及周衰夏績陵遲導非其導堙非其
堙八野填淤水高民居湓溢滂汨(禹導河至鉅鹿之北分爲九河)
(以殺水勢又合爲一大河入于渤海至齊威公時急於功利窴塞其八以廣田居於是水勢壅閼高於民居遂)
(多潰决之患)屢决金隄瓠子潺湲宣房作歌(史記孝文時河潰金)
(隄武帝元光中河决瓠子天子自臨决河作歌曰河湯湯兮激潺湲宣房塞兮萭福來卒塞瓠子築宫其上名曰宣)
(房)使臣司水敢告執河(掌河渠之官)
尚書箴
(事源見前注尚書有三箴則前篇揚雄所作審矣)
龍作納言帝命惟允(虞書帝曰龍命汝作納言夙夜出内朕命惟允)山甫
翼周實司喉吻(丞民詩出内朕命王之喉舌)赫赫禁臺萬邦
所庭(直也)無曰我平而慢爾衡無曰我審而怠爾
明四岳阿鯀績用不成(堯典四岳薦鯀治水九載績用弗成)虞登八
元五教聿清(左傳舜舉八元使布五教于四方内平外成注契爲司徒在八元之中)舉以
無私乃忝服榮正直是與伊道之經先民匪懈永
世流聲(周詩靖共爾位正直是與先民古昔賢人也商書先民時若言古之賢者躬行此道未嘗懈弛)
(故名譽傳於後世)君子下問敢告侍庭
北軍中候箴
(後百官志舊有中壘校尉領北軍營壘之事中興省但置中候以監五營屯騎越騎步兵長)
(水射声五校尉皆属焉)
赫赫將帥典揔虎臣(謂虎賁之士)鷹揚旅武(詩時維鷹揚)闞然
奮震(叶韻平声)贅衣近侍常伯之人(周書立政常伯常任凖人綴衣虎賁)
(注常所長事皆左右近臣)怒如熊力角焉任均操兵左右百夫衛賓
昔在高祖草創伊神鴻門之會職多末陳(末陳謂騎士輩也時)
(從行僅百餘騎)或有劒舞頼有傾身(高祖會項羽鴻門亞父令項莊拔劒舞欲擊高祖樊)
(噲聞事急持盾直入營譙羽高祖從間道走軍)孔丘歴階文武定申以人士拜齊
無其臣(魯定公會齊侯于夾谷孔子相曰有文事者必有武備請具左右司馬至會所孔子歴階而進却萊人斬)
(侏儒齊侯懼遂歸侵疆以人土拜謂齊有人土之衆而屈伏於魯由齊之無臣也)秦政東遊大
盗輩群(秦始皇名政東游至陽武博浪沙中爲盗所驚求弗得令天下大索十日)期門不設
施巧銳騎不在脩員故圖遠秉機事有殷勤殷
勤在親親無常人(期門銳騎皆軍名殷勤謂上所親厚之人也箴言失其心則武衛之士雖)
(備而無用得其心則人人皆知親君而衛上)忽情懈怠禍慢及君憲臣司武
敢告執軍
司&KR0674;校尉箴
(司隷校尉漢官掌徒&KR0674;而廵察武帝初置持節從中都官徒千二百人捕巫蠱督大)
(姦猾後罷其兵察三輔三河弘農)
煌煌古制分劃五服(書弼成五服)翼翼封畿四方之極
(詩商邑翼翼四方之極)牧監匡設是謂王國(周礼施典于邦國而建其牧立其監)大
漢通變崇弘簡易吞舟之網以濟難阨(漢初法禁疎闊所以)
(濟時之艱危未置督察之官)自時厥後或慢或遲綉衣四出禍起宮
闈江充作亂辱于戾園率&KR0674;掘蠱以詰其姦(江充傳拜)
(直指繍衣使者督三輔盗賊充奏言宮中有蠱氣遂掘蠱於太子宫衛太子謚戾置園邑故曰戾園)旣定旣寧
爰遂其官俾督京甸時惟鷹鸇(言巫蠱事旣定司&KR0674;之官遂不廢俾察姦)
(盗左傳見無禮於君者誅之如鷹鸇之逐鳥雀也)必正必式國之司直乃回乃邪
寔爲䜛慝毀於貞賢悔其何及(言司&KR0674;設官所繫甚重不可任非其人)
昔唐虞晏晏庶績以熙嬴氏慘慘怨毒用滋是
故履上位者無云我貴苟任激訐(激訐小人䜛賊乱邦人主當遠之)平
陽玄默以式百辟畫一之歌豈猶遐逖(丞相平陽侯曹參以元默清淨)
(爲治民作畫一之歌距今猶末遠宜取以爲法)使臣司&KR0674;敢告執役
郡太守箴
(郡守秦官掌治其郡秩二千石景帝更名太守)
有嬴驅除焚典紀舊蕩滅蕃畿罷侯置守(此下有闕)
(文嬴秦非正統特爲王者之驅除焚典籍之舊廢封建之法分天下爲三十六郡郡各置守)秦發閭
左陳涉奮威(二世發閭左之成陳勝等作乱)楚築乾谿靈王不歸
(楚靈王名圍左傳楚子次于乾谿將求鼎于周公子比作乱王縊于申亥氏)征遐由近可不肅
祗(言秦欲備胡楚欲圖天下而禍發於近)守臣司境敢告執機
侍中箴
(侍中中常侍得入禁中皆漢加官也)
皇矣聖上神居天處(言其尊嚴)勤求俊良是弼是輔
(古者君側皆選用賢德至漢猶參用儒士)匪懈于位庶工以序昔在周文
創德西隣勗聞上帝頼兹四臣(文王興于𡵨周故曰西鄰君奭曰迪見冐聞于)
(帝惟兹四人正義詩稱文王有䟽附先後奔走禦侮之臣)辛尹是訪八虞是詢(周語)
(文王訪于辛尹詢于八虞辛甲尹侁皆周大史八虞即論語所稱八士)濟濟多士乂用有
勲(洪範乂用三德)文公欽若越興周道亦惟先正克慎左
右常伯常任寔爲政首(周公旦謚曰文敬順文王之道先正謂周公也作立政之書以)
(戒成王首以王左右常伯常任爲告)降及厲王不祗不恪暱彼榮夷用
肆其虐惟敗天命寇賊(一作戎)並作圯墜宗緒寢廟
靡託(史記厲王好利近榮夷公專利暴虐國人畔之出奔於彘)無曰我賢不選至
親無曰我任妄用嬖人籍閎飾顔穢我神武(史記佞幸)
(傳籍孺閎孺以婉佞貴幸與上卧起孝惠時郎侍中皆傳脂粉化閎籍之属也神武指高祖惠帝)鄧
通擅鑄不終厥後(鄧通幸於孝文賜之蜀嚴道銅山得自鑄錢通後餓死)
中書竊命石弘作禍(漢書佞幸傳石顯弘恭皆少坐腐刑宣帝時任中書)
(官作禍言譛殺蕭望之周堪等)高安断𬒮哀用無主(董賢幸於哀帝嘗與)
(上晝寢偏藉上褏賢未覺上断褏而起後封高安侯無主猶不祀褏音䄂)侍臣司中敢告
執矩
諫大夫箴
(大夫掌議論武帝初置諫大夫秩比六百石)
於昭上帝迪兹旣哲匪于水鑒惟人是察(周書人無於水)
(監當於民監)處有誦訓出有旅賁(楚語在輿有旅賁之規倚几有誦訓之諫)
木鐸之求爰納遒人各有攸訊政以不紛(夏書遒人以木)
(鐸徇于路官師相規工執藝事以諫)昔在大禹拜承昌言(虞書禹拜昌言曰俞)癸
辛暴戾虐及于天(桀紂暴虐拒諫亡國絶祀虐及祖宗之在天者)逢于周
厲(逢當作逮)慢德不蠲(蠲㓗也言慢德淫穢不復蠲㓗)喣喣胥䜛人
謗乃作不顧厥愆是討是格庶類不堪流之
彘宅防人之口譬諸防川豈不速止潰乃潺
湲(周語厲王使衛巫監謗者國人莫敢言邵公曰民不堪命矣防民之口甚於防川川壅而潰傷人必多王不聽三年國人)
(叛流王于彘)潺湲尚塞言擁爲賊默默之患用顛厥
國(說苑孔子曰武王諤諤而昌紂嘿嘿而士嘿嘿不聞諫諍也)諫臣司議敢告執
翼
尚書令箴
(尚書秦官漢因之漢初用士人爲尚書令秩二千石晉公卿禮秩云尚書令拜則冊命)
明明先王開國承家(易大君有命開國承家)作制垂憲仰
觀列曜府令百官政用罔愆(先王建立百官皆取法天象詳見天官書)昔
舜納大麓七政以齊内成外平而風雨不迷(書納于大)
(麓烈風雷雨弗迷又在璇璣玉衡以齊七政舉八元布五教内成外平)山甫翼周靡剛靡
柔𥙷我衮闕玉我王猷王猷允塞而四海咸休(詩維)
(仲山甫剛亦不吐柔亦不茹又衮職有闕維仲山甫𥙷之玉謂使之光明温潤如玉也左傳昭我王度式如玉又王猶允)
(塞四方旣平)雖曰聖明必資良材無曰我智官不任能發
言如絲其出成綸千里之應樞機在身(禮記王言如絲其出)
(如綸易君子居其室出其言善則千里之外應之樞機之發榮辱之主也尚書出納王命故云)世季
道缺天綱縱替旣無老成改舊法制(周詩雖無老成人尚有典)
(刑老成人謂舊臣典刑舊法也)法制不脩不長厥裔(先王之法制盡廢而後國隨之)
(裔世系也)尚臣司臺敢言侍衛
吏部尚書箴傳玄
(初漢成帝置列曹尚書四人其一曰常侍曹光武改常侍曹爲吏部曹專掌選職右)
(於諸曹自漢及魏授此職者咸曰吏部尚書諸曹但曰尚書而巳)
明明王範制爲九服(周礼九服王畿千里之外分爲侯甸男采衛蠻夷鎮蕃是爲九畿)
君執常道臣有定職各有攸司乂用不慝(書洪範乂用明)
(俊民用章)貴無常尊(貴爲天子得道則尊貴而無輔失其尊矣)賤不指卑(公卿)
(大夫下至庶士賢德所萃勿指爲卑)不明厥德國用顛危(君臣上下不宣明德則其國危)
昔舜舉咎繇而雋乂在官湯舉阿衡而不仁流
屏(書俊乂在官百僚師師論語舜有天下選於衆舉皐陶湯有天下選於衆舉伊尹不仁者遠矣)且表
正而象平日夕而景側(表與日君也象與影臣也君正則主吏部者得人吏部得)
(人則百執各得其職)處喉舌者患銓衡之無常不患於不明
(吏部掌銓衡之任代君進退人材處心有常則公生明矣)故曰無謂隱微廢
公任私(中庸曰莫見乎隠莫顯乎微)無好自專違衆取怨是以古
之君子無親無疎縱心大倫修己以道弘道以身
(中庸脩身以道論語人能弘道)易貴好爵書慎官人(易我有好爵吾與尔縻之)
(書能官人惟帝其難之)官不可妄授職不可闇受能者飬之
致福不能者弊之招咎衡臣司書敢告左右
古文苑卷第十六
