古文苑卷第二十一
賦十四首
(舊編載此諸篇文多殘缺搜檢它集互加參證或𥙷及數句猶非全文姑存卷未以竢博訪)
賈誼虡賦
劉向請雨華山賦
劉歆甘泉宮賦
傅毅琴賦
蔡邕恊和昏賦琴賦
胡栗賦𫐠行賦
魏文帝浮淮賦
王粲大暑賦
曹植𫐠行賦
劉楨大暑賦
應㻛靈河賦
頌三首
傅毅東廵頌
蔡邕東廵頌南廵頌
蔡邕九惟文一首
虡賦賈誼
(考工記梓人爲筍虡天下之大獸五臝者羽者鱗者以爲筍虡注樂器所縣横曰筍植曰)
(虡此賦盖指鍾虡前後俱闕文)
妙彫文以刻鏤兮象巨獸之屈竒兮(鳬氏爲鍾鄭玄注今)
(時旋有蹲熊盤龍辟邪)戴高角之峩峩負大鍾而顧飛美
哉爛兮亦天地之大式(歐陽詢藝文類聚載賈誼簴銘云攷太平以深志象)
(巨獸之屈竒妙彫文以刻鏤舒循尾之采垂舉其鋸牙以左右相指負大鍾而欲飛)
請雨華山賦劉向(字子政西漢書有傳)
(此文闕訛難讀姑存其舊以俟識者)
崆巄巍崝㟪山清忽幽昧往曲勃林岑䒩崔(一作雚)
竭離安連迎&KR1976;通谷曼服㦇奄草均阿阪殷紛
聲沸路遼遠調脩崪&KR3807;寒服嶼冥冥蘭蔓
散峽崝崝(此雀反)㑣㑣溱溱路黍稷雲嵷忽傳天下
爲深壑旅請今深渥水谷密請宜令所出百鏳
鏳清池涌泉淡州鳴(一作鳴)鴦翔㘇㘇殊佋診賞懸
若神悲哀(一作衷)但往(一作但住)不可語人麀鹿&KR3243;&KR3243;㑣
他他野牛勝握觸熊蛬蛬律怒佛特林旅象犀
庸遊山陵天隂且雨員日聆棠柘梓桐摎捎母猴
猿木戲手相持睠陽棼若風時憚鴛飄陽鸞
孔翠文章明蜸(一作螣)苑倉游山旁惃狐狢臨
水凝渾兮不觸果必方格可爲惃陵鯉難神
龜春夏出游冬自根聖人親之誠虞哉&KR0593;拖
何不可勝亦路臨何爲華山
甘泉宮賦劉歆
(三輔黃圖甘泉宫一曰雲陽宫秦始皇作在雲陽縣甘泉山漢武增廣之周十九里乃黃)
(帝以來圓丘祭天處故武帝以後皆於此祀天成帝時揚雄從祠甘泉還奏賦以諷此賦)
(不及祠祝後有闕文也)
軼凌隂之地室過陽谷之增城(按黃圖甘泉山在九峻山之北雲陽縣之)
(西)廽天門而鳳舉躡黃帝之明庭(漢郊祀志黃帝接萬靈明庭明)
(庭者甘泉也)冠高山而爲居乘崑崙而爲宫按軒轅之
舊處居北辰之關中(黃圖咸陽宮殿象天極帝居故此宫在北辰環城之内閞一本)
(作閎)背共工之幽都向炎神之祝融(言負北向南也)封巒爲
之東序緣石闕之天梯(封巒石闕皆觀名在甘泉苑垣内)桂木雜
而成行芳肹蠁之依斐翡翠孔雀飛而翶翔鳳
凰止而集栖甘醴涌於中庭激清流之瀰(瀰)黃
龍遊而宛壇(音蜿蜒)神龜沉於玉泥離宫特館接
比相連雲起波駭星布彌山高巒峻阻臨洮廣
衍深林蒲葦涌水清泉芙蓉菡蓞蔆荇蘋蘩豫
章雜木楩松祚棫女貞烏勃桃李棗檍
琴賦傅毅(字武仲東漢人)
(亘譚新論神農氏削桐爲琴繩絲爲弦以通神明之德合天人之和廣雅曰神農氏琴長)
(三尺六寸六分上有五絃曰宫商角徵羽文王增二弦曰少宮少商)
歴松岑而將降睹鴻梧於幽阻高百仞而不枉
對脩條而特處蹈通涯而特遊圖兹梧之所宜
信雅琴之麗樸乃弁(一作升)伐其孫枝(孫枝附生枝也嵆康琴賦乃斵)
(孫枝准量所任至人攄思制爲雅琴眉山蘇氏曰凢木本實而末虚惟桐反之試取小枝削皆堅實如蠟而其本皆)
(空故世所以貴孫枝者貴其實故絲中有木声也)命離婁使布縄施公輸之
剞劂遂雕琢而成器揆神農之初制盡聲變之
奥妙杼心志之鬱滯
恊和昏賦蔡邕
(嫁娶合二姓之好正人倫之始用昏時者取幽隂之義也故謂之昏禮)
惟情性之至好歡莫偉乎夫婦受精靈之造化
固神明之所使事深微以玄妙實人倫之所始
考遂初(往古也)之原本覽隂陽之綱紀乹坤和其
剛柔(乹剛坤柔有夫婦配合之義)艮兊感其脢腓(艮少男兊少女感應而爲咸聖)
(人列於下篇之首以象夫婦咸其脢咸其腓皆爻辝)葛覃恐其失時(毛詩葛覃言女)
(功之事恐失時豈齊魯時邪)標梅求其庶士(詩標有梅男女及時也其三章曰求我庶)
(士迨其謂之)唯休和之盛代(休音昫休和猶醇和也)男女德乎
年齒(古者男二十至三十女十五至二十謂之盛年嫁娶之時也)婚姻恊而莫違
播欣欣之繁祉(謂室家相宜子孫昌熾風俗淳厚)良辰旣至(卜日用柔)
(鳴犢竇犫之見殺也回輿而旋作陬操其辤曰復我舊廬從吾所好其樂只且見孔叢子)鹿鳴三
章(禮記霄雅肄三謂鹿鳴而下三章蔡邕琴操曰鹿鳴周大臣之所作也)梁甫悲吟(古樂府有)
(太山梁父吟盖喪葬之詞)周公越裳(周公輔成王越裳氏重譯來貢)青雀西飛(青雀西王)
(母之使青鸞也琴操有離鸞)别鶴東翔(商陵牧子娶妻五年無子父兄欲爲改娶牧子援琴鼓之)
(嘆别鶴以舒其憤悶)飲馬長城(古樂府有飲馬長城窟行)楚曲明光(琴譜有楚王操)
(有楚明光曲八者琴操曲名也)走獸率舞(書搏拊琴瑟以詠百獸率舞)飛鳥下翔
(師曠爲晉平公鼔琴有玄鶴二八翔舞)感激絃歌一低一昂
胡栗賦
(邕自序云人有折蔡氏祠前栗者故作斯賦)
樹遐方之嘉木兮(樹種也謂此木元非中國植物來自胡地)于靈宇之前
庭通二門以征行兮夾階除而列生彌霜雪之不彫
兮當春夏而滋榮因本心以誕節兮凝育檗之綠英
形猗猗以豔茂兮似翠玉之清明何根莖之豐美兮
將蕃熾以悠長遇禍賊之災人兮嗟夭折以摧傷
述行賦
余有行于京洛(漢之東都河南尹也)遘淫雨之經時途迍邅其
蹇連潦汙滯而爲災聊弘慮以存古宣幽情而屬辭
行游目以南望覽太室之威靈(山海經嵩高爲太室山)顧大河
于北垠覩洛汭之始并(禹貢註洛汭洛入河處河南鞏縣東)率陵阿以
登降赴偃師而精勤壯田横之奉首義二士之夾墳
(西漢田儋傳高帝召田横横與其客二人乘傳詣洛陽至尸鄕廐置自剄令客奉其頭馳奏高帝以王禮)
(葬横旣葬二客穿其塚旁皆自剄從之後漢郡國志河南偃師縣有尸鄕春秋時曰尸氏註田横自殺處)
浮淮賦(序見王粲浮淮賦前)魏文帝
泝淮水而南邁兮泛洪濤之湟波仰巖岡之崇阻兮
經東山之曲阿浮飛舟之萬艘兮建干將之銛戈(干將吳之)
(良冶能鑄劒故後人名寳劒爲干將)揚雲旗之&KR0813;紛兮聆榜人之讙譁(榜必孟反舡人)
(也月令命榜人)乃撞金鍾爰伐雷鼓白旄冲天黃鉞扈扈(左仗黃鉞)
(右秉白旄以麾鉞以誅伐飾之以金旄以進退軍士色尚白)武將奮發驍騎赫怒於是驚
風泛涌波駭衆帆張羣櫂起爭先逐進莫適相待
大暑賦王粲
惟林鍾之季月(季夏月建未律中林鍾)重陽積而上升(夏至一隂)
(生大暑六月中氣二隂並進故群陽上升)喜潤土之溽暑(大暑後五日土潤溽暑)扇温
風而至興(六月節温風至)獸狼望以倚喘鳥垂翼而弗翔
遠昆吾之中景(鄭語注祝融之孫封於昆吾祝融炎帝之任)天地翕其同
光征夫瘼於原野處者困於門堂患祍席之焚
灼譬烘燎之在床起屏營而東西欲避之而無
方仰庭槐而嘯風風旣至而如湯氣呼吸以怯
短汗雨下而霑裳於是帝后順時幸九嵕之隂
岡託甘泉之清野御華殿於林光(三輔黃圖咸陽在九嵕山南始)
(皇營宫殿北至九嵕甘泉南至鄠杜離宫別館相望漢武增廣之有高光宮林光宫)潜廣室之邃
宇激寒流於下堂重屋百層垂蔭千廡九闥洞開
周帷高舉堅冰常奠寒饌代叙(闕)
𫐠行賦曹植(曹公操次子後封陳王謚思)
尋曲路之南隅觀秦政之驪墳(始皇名政葬於驪山)哀黔首
之罹毒酷始皇之爲君濯余身于秦井(温泉也)律
湯液之若焚
大暑賦劉楨(字公幹爲魏司空軍謀祭酒掾屬)
其爲暑也羲和揔駕發扶木(羲和日御也日出於扶桑一曰若木)太
陽爲輿逹炎燭靈威參垂步朱轂(南方赤帝曰靈威仰)赫赫
炎炎烈烈暉暉若熾燎之附體又温泉而沉肌
獸喘氣於玄景鳥戢翼於高危農畯捉鐏而去
疇(鐏在困反農器鐵首)織女釋杼而下機温風至而增熱(張衡思玄賦温)
(風翕其增熱)歊悒慴而無依披襟領而長嘯冀微風
之來思
靈河賦
(河源出崑崙上與天漢流通故曰靈河)
應㻛(字德璉曹公辟丞桓掾後爲五官將文學有文名與魯國孔融)
(廣陵陳琳山陽王粲北海徐幹陳留阮瑀東平劉楨謂之建安七子)
咨靈川之遐源兮于崑崙之神丘淩增城之隂
隅兮頼后土之潜流衝積石之重險兮披山麓
之溢浮蹶龍黃而南邁兮紆鴻體而因流(河源自崑崙東)
(注蒲昌海潜行地下南出於積石禹貢導河積石至于龍門䟽郭璞云發源高處激湊故水色白潜流地中受渠衆多渾)
(濁故水色黃西北人謂水爲龍蹶俱衛反毛氏詩注蹶動也)涉津洛(一作路)之阪(一作峻)泉
播九道乎中州(禹貢又北播爲九河注北分爲九河以殺其溢在兖州界)汾澒涌而
騰鶩兮恒亹亹而徂征肇乘高而迅逝兮陽侯
沛而震驚(陽侯波神)有漢中葉兮金隄隤而瓠子傾
興萬乘而親務兮董羣后而來營下淇園之豐
篠兮投璧玉而沈星(史記文帝時河决金隄武帝元光中河决瓠子於是天子臨决)
(河沈白馬玉璧令羣臣從官自將軍以下皆負薪填决河取淇園之竹以爲揵)若夫長杉峻檟
茂栝芬橿扶䟽灌列(灌音貫木叢生也詩黃鳥于飛集于灌木)暎水蔭
防隆條動而暢清風白日顯而曜殊光(言築隄巳成水患旋)
(息樹衆木於隄上以固護)
東廵頌傅毅(一本作崔駰)
(漢光武中興三葉至章帝按本紀建初八年冬十二月東廵狩又元和二年二月幸)
(太山柴告岱宗)
伊漢中興三葉於皇維烈允迪厥倫纉王命胤
漢興矩坤度以範物規乾則以陶鈞於是考上
帝以質中惣列宿於北辰開太微敞禁庭延儒
林以諮詢岱岳之事于時典司耆耇載華抱實
徵(一本作逌)爾而造曰盛乎大漢旣重雍而襲熙代
增其德唯斯岳禮久而不脩此神人之所慶幸
海内之所想思頌有喬山之征(周頌時邁廵守告祭柴望也其詩曰)
(懷柔百神及河喬岳又般之詩曰陟其高山墮山喬岳)典有徂岳之廵(舜典歲二月東廵守)
(至于東岳)時邁其邦(周頌時邁其邦昊天其子之)人斯攸勤不亦宜
哉乃命太僕馴六轡(一本作騶)閑路馬戒師徒於是乘
輿登天靈之威路駕太一之象車升九龍之華
旗建掃霓之旌旄裒胡耇之元老聘東作之上
游賞孝行之畯農
東廵頌蔡邕(一本作班固)
竊見廵狩岱宗柴望山虞宗祀明堂上稽帝堯
中𫐠世宗遵奉光武禮儀備具動自聖心是以
神明屢應休徵乃降不勝狂簡之情謹上岱宗
頌一篇曰若稽古在漢迪哲聿修厥德憲章丕
烈翿六龍較五路齊百僚陶素質命南重
以司歴厥中月之六辰備天官之列衛盛輿服
而東廵(後闕)
南廵頌
惟漢再受命爰葉一十恊景和則天經郊高宗
光六幽通神明旣禘祖於西郊又將祫於南庭
是時聖上運天官之法駕建日月之旃旌
九惟文
(惟思也此文乃九惟之一後當有闕文否則以貧爲病不思所以處之徒見殞穫亦)
(非作文之法)
八惟困乏憂心殷殷天之生我星宿值貧(如禄命書所推)
六極之厄(洪範六極四曰貧)獨我斯勤居處浮&KR1934;無以自
任冬日栗栗上下同雲無衣無褐何以自温六
月徂暑炎赫來臻無絺無綌何以蔽身無餉不
飽永離懽欣
古文苑卷第二十一
註古文苑後序
縣之大莫如吳大而難治亦莫如吳余友章君
爲之意其簿書期會勞苦頓挫它靡遑及一日
忽出所註古文苑若干卷曰此在縣三年之所
述也余聞其言巳伏其整暇不廢文字非俗吏
之所能爲及閱其書則會萃音釋覈別章句發
千古之奥賾訂衆人之訛謬其援据精切其闡
叙敷鬯凡山經水志稗官冢竹籕書譜靡不搜
羅攟摭成一家言於是又服君之博而感君之
廑也嘗考是書唐人所類不白氏名不例年代
我宋孫公巨源發其袐於精廬繇是始顯大抵
自先秦古書而下多東西二漢曹魏齊梁等竒
偉之作史氏所或遺選類所未盡間見於諸集
錄樂府祕笥中人所願見而弗可得者莫不登
載自孫之後行于世殆二百年然舛錯断缺假
借嵬瑣學士大夫雖知愛重不過若三代鍾鼎
鉶匜相與珍玩而巳往往見諸咀味之實者未
有其人而章君方在今世所謂邑債湯火煎熬
中乃以有餘之精神及此使上下一千三百餘
年文人才士著述之本旨得以赫灼暴颺於亡
窮非藴古心深古學嗜古文疇克爾爾昔前脩
以杜元凱爲左氏忠臣以顔師古爲班氏忠臣
余謂章君於此書亦然紹定壬辰七月上澣日
宛陵吳淵序
古文苑唐人之所集梁昭明之所遗
也昭明曷为遗之盖以法而为之去
取也唐人曷为集之盖思古而貴扵
兼存也去取以法所以示後学之軌範
兼存采古所以廣後学之其功
一也然是集也其辭其義幽深
由唐迄今垂數百載觀者罕究其
極武林章君憂之是研精覃
慮搜採群說萹傳而字釋之使
開卷者一覧而得其指可謂好古
博雅之君子矣章君不忍自私毗
陵日欲諸梓以貽学甫書初考
適拜司鼓之命厥志之不酬乃以其
藁属政歲在丙申六月畢工明
年四月僕至官既半載章君之子
(淳)過僕尽取其版訂刊者之誤凢二
百餘字而章君之志益明非其善継
克尔耶昔向傳洪範而歆異之君子
以为恨今章君有(淳)過向遠矣僕扵
章君實襲其隔政之餘芬思見其
文而不可得今出其有䝨子也故喜而书
之嘉熙丁酉良月桂巖江师心書
如祀於章公爲子姓公之子(涥)且同庚
丱角束書游章氏塾相同筆研朝夕公側
耳聞目見輒著乎心及長妻以兄子扵是
至甥館者無虚歲每見公卷&KR0807;家食惟以
著書立言為事暨薄宦因任南徐值公令
吳門倅毗陵軫相接也書問往来自訪古
書之外不言它公之志向槪可見已癸已
冬由餉幕終更假道東歸留倅治者經旬
見會稡所述古文苑藁方授楷書吏將付
諸梓俾與訂正以歲莫亟行而未究明年
公除司鼓留藁以遺後人程君(士龍)寔為
代用能成公之志丙申六月書成而公以
乙未六月先為古人矣又継之者江君(師心)
復為訂刊者之誤書於是乎有傳公去常
越十有二年丙午冬如𣏌承乏佐州遠継
其後峙庭雙檜可比甘棠緬想典刑&KR0770;然
如在公餘取所刊板鱗次先後遇板有蠧
蝕者字有漫漶者即命工𥙷治之及訂其
偏旁差訛者數字益嚴扃鐍守護惟謹
庶可以詔久傳遠嗚呼哲人云亡猶幸是
書之僅存也讀其書如見其人因其言以
求其心無愧前脩後学者亊跡襲舊梓
非曰敢私敬誌下方尤有望於来者涥祐
丁未月正元日承議郎通判常州軍州事
古朁盛如杞謹書
