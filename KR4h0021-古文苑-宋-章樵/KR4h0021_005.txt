古文苑卷第五
漢臣賦九首
劉歆遂初賦
杜篤首陽山賦
班固終南山賦
竹扇賦
馬融圍棋賦
張衡髑髏賦
冡賦
温泉賦
觀舞賦
遂初賦(并序)劉歆(字子駿向之子漢書有傳)
遂初賦者劉歆所作也歆少通詩書能
屬文成帝召爲黃門侍郎中壘校尉侍
中奉車都尉光禄大夫歆好左氏春秋
欲立於學官時諸儒不聽歆乃移書太
常博士責譲深切爲朝廷大臣非疾求
出𥙷吏爲河内太守又以宗室不宜典
三河徙五原太守(詳見本傳時名儒光禄大夫龔勝以歆移書上䟽乞)
(骸骨罷及儒者師丹爲大司空亦大怒奏歆改亂舊章歆由是忤執政大臣爲衆儒所訕求出)
(𥙷吏)是時朝政巳多失矣歆以論議見排
擯志意不得之官經歴故晉之域感今
思古遂作斯賦以歎征事而寄己意(哀帝)
(之世權柄下移故歆思周晉舊事有所感傷而寓意此賦)
昔遂初之顯禄兮遭閶闔之開通(歆自言顯仕之初君門無)
(壅)蹠三台而上征兮(蹠踐也魁下六星曰三台即太階也)入北辰之
紫宫(北極環衛内曰紫宫人君所居象北極歆爲黃門侍郎又侍中加官得入侍禁中)備列
宿於鉤陳兮擁大常之樞極(史記天官書中宫天極星其一明者)
(大一常居也鉤陳紫宫外營陳星歆爲中壘校尉象鉤陳星擁衛宸極)揔六龍於駟
房兮奉華盖於帝側(天子之駕六馬馬八尺爲龍房星爲天駟華盖星在帝座)
(後法駕之盖象之皆奉車都尉所職)惟太階之侈闊兮機衡爲之難
運(侈闊言登進之涂雜賢佞不分故秉機衡者爲之難運機衡皆北斗星以諭政之幾要)懼魁杓
之前後兮遂隆集於河濱(以在帝旁爲懼求出𥙷河内太守)遭陽
侯之豐沛兮乘素波以聊戾(陽侯波神淮南子注陵陽)
(國侯溺水而死其神能爲大波豊一作澧豊沛波之洶湧也言將之河内遭波神洶湧使巳聊戾而莫前以)
(人言沸騰爲巳阻蔽)得玄武之嘉兆兮守五原之烽燧(玄武北方)
(之宿言得吉卜利北征也徙五原邊郡故言守烽燧)二乘駕而旣俟(太守有副車)僕
夫期而在涂馳太行之嚴防兮(太行山在河内郡山陽縣西北繇漢京踰大行)
(至高都皆東行防亦關也)入天井之喬關(天井關属高都縣)歴崗岑以升
降兮馬龍騰以起攄舞雙駟以優遊兮(詩兩驂如舞)
濟黎侯之舊居(壷關縣舊黎侯國也)心滌蕩以慕遠兮廻高
都而北征(高都縣属上黨郡至此方北行故曰廻)劇彊秦之暴虐兮
吊趙括於長平(劇猶甚也文有劇秦美新趙括敗於長平卒四十萬人皆降秦秦挾詐盡阬殺)
(之)好周文之嘉德兮躳尊賢而下士鶩駟馬而觀
風兮慶辛甲於長子(劉向別錄辛甲事紂七十五諫不聽而去召公與語賢之告文王親)
(自迎之以爲公卿封於長子長子音長短之長縣名属上黨以上因歴周秦故境嘆其仁暴之不同)哀衰
周之失權兮數辱而莫扶執孫蒯于屯留兮(左傳)
(襄十七年石買孫蒯伐曹取重丘曹人愬于晉十八年晉人執衛行人石買于長子執孫蒯于純留爲曹)
(故也屯留縣属上黨屯音純)救王師於余吾(成元年晉平戎于王劉康公邀)
(戎遂伐之王師敗績于徐吾公羊子曰孰敗之盖晉敗之也余吾縣属上黨)過下虒
而歎息兮悲平公之作臺(晉平公作虒祈之官諸侯皆賀成虒祈地)
(名銅鞮縣有上虒亭下虒聚)背宗周而不䘏兮苟偷樂而
惰怠(晉城𣏌子大叔曰晉國不恤宗周之闕而夏肄是屏怠叶韵平声)枝葉落
而不省兮公族閴其無人(叔向曰公室將卑其宗族枝葉先落則公從之)
(肸之宗十一族惟羊舌氏在而巳豈其獲祀閴若鵙反易豐卦闚其戶閴其元人)日不悛而俞甚
兮政委弃於家門(又曰政在家門民無所依君日不悛以樂慆憂歆因晉以傷漢也家)
(門謂六卿)載約屨而正朝服兮降皮弁以爲履(權臣上僣)
(君柄下移如冠履易位載加諸首也禮記載璪十有二旒音戴約當作絇周禮屨人注約著屨之頭以爲行戒)
(皮弁行禮之冠禮記皮弁日以視朝)寶礫石於廟堂兮面隋和而不
視(小人登用賢材見弃隋珠和璧以譬賢才爲國之寶面者背而不顧也項羽傳馬童面之眠與視同)始
建衰而造亂兮公室由此遂卑憐後君之寄寓
兮唁靖公於銅鞮(唁音彦弔生也又弔失國曰唁詩歸唁衛侯靖公晉之末君三卿分)
(晉靖公寄寓於銅鞮降爲家人故怜而吊之銅鞮縣属上黨以上嘆宗周衰微晉平不能嗣伯業以尊周室卒致晉)
(公室卑爲三卿所滅其傷漢之心切矣)越侯田而長驅兮(河内懷縣有侯人亭左傳候田)
(温之別邑)釋叔向之飛患(叶韵平声遭飛語而見拘)悅善人之有救
兮勞祁奚於太原何叔子之好直兮爲群邪之
所惡(惡毀也烏各切)賴祈子之一言兮幾不免乎徂落(㐮二)
(十一年晉誅欒盈之黨叔向之弟羊舌虎與焉於是囚叔向祈奚聞之見范宣子曰夫謀而鮮過惠訓不)
(倦者叔向有焉社禝之固也猶將十世宥之以勸能者今壹不免其身以棄社禝不亦惑乎宣子說言諸公而)
(免之奚晉大夫食邑於祈縣属太原郡徂落死也)䨥美不必爲偶兮時有差
而不相及(楚詞兩美其必合兮注以男女俱美比君目俱賢也)雖韞寶而求賈兮
嗟千載其焉合(論語求善賈而沽諸賈讀作價新序使賢者爲之與不肖者議之所以千載不)
(合也)昔仲尼之淑聖兮&KR1313;隘窮乎蔡陳(孔子厄於陳蔡七日)
(不火食)彼屈原之貞專兮卒放沉於湘淵(屈原遭讒去國)
(自沉於汨羅)何方直之難容兮柳下黜而三辱(柳下惠爲士師)
(三黜曰直道而事人焉往而不三黜)蘧瑗抑而再犇兮豈材知之不足
(蘧伯玉名瑗衛之賢大夫至獻公時凢再出奔)揚䖸眉而見妬兮固醜女之
情也曲木惡直繩兮亦小人之誠也以夫子之
博觀兮何此道之必然空下時而矔世兮自命
已之取患(矔光旦反轉目視也方言瞋目曰矔轉目顧視亦曰矔以上言遇合之難又見疾者)
(多以諭已之出處)悲積習之生常兮固明智之所別(言積習所)
(生自微至著人以爲常易生忽心惟明智見微別於未然因過晉陽再申前意以見六卿專政之漸)叔群
旣在皂隷兮六卿興而爲桀(左傳叔向曰雖吾公室今亦季)
(世也欒郤胥原狄續慶伯降在皂隷政在家門言八族皆晉之舊臣旣降爲賤官於是禄去公室政在大夫趙無䘏)
(范吉射智瑶荀寅魏多韓不信六家也爲晉卿逞其雄桀)荀寅肆而顓恣兮吉射
叛而擅兵憎人臣之若兹兮責趙鞅於晉陽(荀寅)
(士吉射奔朝歌春秋書晉荀寅及士吉射入于朝歌以叛趙鞅奔晉陽晉人圍之書晉趙鞅入于晉陽以叛事)
(並見定公十三年晉陽縣属太原)軼中國之都邑兮登句注(句注山名)
(在隂館縣)以陵厲歴鴈門(鴈門郡属并州)而入雲中兮(雲中郡属)
(并州)超絶轍而遠逝濟臨沃(臨沃縣属五原)而遥思兮垂
意乎邊都(已至五原留意邊俻)野蕭條以寥廓兮陵谷
錯以盤紆飄寂寥以荒䀛兮(䀛音勿猶冥漠也)沙埃起而
杳冥廽風育其飄忽兮廽颭颭之泠泠薄涸
凍之凝滯兮茀谿谷之清凉(育倏也颭颭動搖貌音占泠泠風声音令薄傍)
(名反迫也茀敷勿反披也)漂積雪之皚皚兮涉凝露之隆霜
揚雹霰之復陸兮慨原泉之凌隂激流澌之漻淚
兮(凌音陵澌音斯風俗通積冰曰凌冰流曰澌漻音寮淚音戾)窺九淵之潛淋
䬃悽愴以慘怛兮慽風漻(胡巧反)以冽寒獸望浪以穴
竄兮(浪音狼望浪怖駭貌)鳥脇翼之浚浚(浚與踆同伏也音逡)山蕭
瑟以鵾鳴兮樹木壞而哇吟(莊子所謂地籟哇於佳反)地坼
裂而憤忽急兮石捌破之嵒嵒(捌百鎋反嵒魚咸反)天烈
烈以厲高兮廖&KR4666;䆫以梟窂(勞)鴈邕邕以遟
遟兮野鸛鳴而嘈嘈望亭隧之皦皦兮飛旗幟
之翩翩回百里之無家兮路脩遠之綿緜(以上𫐠五)
(原景物)於是勒障塞而固守兮奮武靈之精誠(趙武)
(靈王排羣臣之議身胡服教民騎射以備邊事見戰國策五原故趙地也)攄趙奢之策慮
兮威謀完乎金城(趙奢趙之良將也嘗以堅壁破秦軍事具史記金城言守之固見賈誼策)
外折衝以無虞兮内撫民以永寧旣邕容以
自得兮唯惕懼於笁寒(楚詞天問帝何竺之注竺一作篤笁寒猶言隆寒也)攸
潛温之玄室兮滌濁穢於太清反情素於寂
漠兮居華體之冥冥玩書琴以條暢兮考性命
之變態運四時而覽隂陽兮揔萬物之珍怪雖窮
天地之極變兮曾何足乎留意長恬淡以懽娛
兮固賢聖之所喜亂曰(魯語正考父校商之名頌十二篇以那爲首其)
(輯之乱曰云云注篇義旣成撮其大要爲乱辝王充論衡䜟書云董仲舒亂我書蓋孔子言也孔子曰師)
(摯之始關睢之亂洋洋乎盈耳哉亂者終孔子言也孔子生周始其本仲舒生漢終其未賦頌篇下其有)
(亂曰章者盖其類也)處幽潜德含聖神兮抱竒内光自得貢兮
寵幸浮寄竒無常兮(竒讀爲竒偶之竒惟竒故無常漢書李廣數竒)寄之去
留亦何傷兮大人之度品物齊兮舍位之過忽若遺
兮(此言在人者爵禄之位)求位得位固其常兮(此言在巳者當處之位)守
信保巳比老彭兮(論語竊比於我老彭)
首陽山賦杜篤(後漢文苑傳杜篤字季雅京兆杜陵人)
(史記伯夷叔齊孤竹君之二子也聞西伯昌善養老盍往歸焉及西伯卒武王伐紂)
(叩馬而諫武王巳平殷乱天下宗周夷齊耻之義不食周粟隱於首陽山采薇食之餓死)
嗟首陽之孤嶺形勢窟其盤曲面河源而抗巖(馬融)
(曰首陽山在河東蒲坂華山之北河曲之中)隴塠隈而相屬長松落落卉
木蒙蒙青羅落漠而上覆穴溜滴瀝而下通高岫
帶乎巖側洞房隱於雲中忽吾覩兮二老時采薇
以從容於是乎乃訊其所求問其所脩州域鄊黨
親戚疋儔何務何樂而並兹遊矣二老乃荅余曰
吾殷之遺民者也厥㣧孤竹作蕃北湄(㣧嗣也漢地理志遼西郡)
(令支縣有孤竹城注故伯夷國也紂都朝歌孤竹在北)少名叔齊長曰伯夷
聞西伯昌之善救育年艾於黃耈遂相攜而隨之
(艾班白也黃耈老人也詩黃耈鮐背孟子曰盍歸乎來吾聞西伯善養老者)冀寄命乎餘
壽而天命之不常伊事變而無方昌伏事而畢命
(三分天下有其二以伏事殷)子忽覯其不祥(子武王也未終喪之君稱子老子佳兵不祥之器)
乃興師於牧野(地名泰誓武王與受戰于牧野)遂干戈以伐商乃棄
之而來遊誓不步於其鄕余閉口而不食並卒命
乎山傍
終南山賦(賦一作頌)班固(字孟堅抶風茂陵人兩漢書皆有傳)
(漢書地理志右扶風武功縣太壹山古文以爲終南毛氏詩注終南周之名山中南也)
伊彼終南巋嶻嶙囷(巋區韋反嶻才結反高峻也嶙力因反囷居倫反盤旋也)槩
青宫觸紫宸(李善注曹植詩承露槩太清槩與扢同古字扢摩也青宫紫宸天帝之居言山)
(高峻上極于天)嶔崟欎律萃于霞芬(芬與氛同山嵐之氣)曖㬣晻靄
若鬼若神(曖㬣音愛逮雲霧吐吞障蔽天日變化殊形宋玉高唐賦縱縱莘莘若生於鬼若生)
(於神)傍吐飛瀨上挺脩林立泉落落(瀑布泉也周庾信終南山詩長虹雙)
(瀑布)密隂沉沉榮期綺季此焉恬心(家語榮啓期行乎邾野鹿裘帶索鼔)
(琴而歌高士傳四皓綺里季等共入商洛漢高徵之不來乃深匿終南)三春之季孟夏之
初天氣肅清周覽八隅皇鸞鸑鷟警乃前驅(皇鸞鸑鷟)
(皆鳳屬也春秋元命苞火离爲鸞國語周之興也鸑鷟鳴於岐山賦言人主出游朱雀爲之前驅)爾
其珍怪碧玉挺其阿密房溜其巔(左思蜀都賦密房郁毓被其阜山圖)
(采而得道)翔鳳哀鳴集其上清水泌流注其前(泌泉水也)彭
祖宅以蟬脫(列仙傳彭祖殷大夫也歴夏至殷末八百餘歲常食桂芝善導引行氣歴陽有)
(彭祖仙室後昇仙而去)安期饗以延年(安期生賣藥於東海邊時人皆言千歲翁常往)
(來華山間饗謂以碧玉密房爲仙藥餌之前秦錄王嘉不食五榖清虛服氣潜終南山菴廬而巳此亦彭祖安)
(期之倫也)唯至德之爲美我皇應福以來臻掃神壇以
告誠薦珍馨以祈仙嗟兹介福永終億年(一本嗟作羌終作鍾)
(本傳肅宗雅好文章固愈得幸每行廵狩輙献上賦頌按章帝本紀行幸祠祀之事無歲無之如增修羣望柴)
(告岱宗祀汶上祠闕里幸岐山登太行史不絶書惟終南薦享不見于史豈偶遺佚邪)
竹扇賦班固
(按葛洪西京雜記漢制天子玉几夏設羽扇冬設繒扇至成帝時昭陽殿始有九華扇五)
(明扇及雲母孔雀翠羽等名其華飾侈麗不言可知孟堅在肅宗朝時以竹扇供御盖中)
(興以來革去奢靡崇尚樸素所致賦而美之所以彰盛德飬君心也)
青青之竹形兆直妙華長竿紛寔翼杳篠叢生於
水澤疾風時紛紛蕭颯削爲扇翣成器美託御君
王供時有度量異好有圓方(扇之形製或圓方隨人所)來風
辟暑致清凉安體定神逹消息百王傳之頼功力
壽考康寧累萬億(一本來風堪辟暑静致夜清凉)
圍碁賦馬融(字季長扶風杜陵人後漢書有傳)
(孟子曰弈之爲數小數也趙歧注弈圍碁也博物志云丹朱善碁旣不經見未足深信)
略觀圍碁兮法於用兵三尺之局兮爲戰鬪埸(陸賈)
(新語言圍碁兵法之類上者張置疎遠多得道而勝中者務相遮絶爭便求利下者守邊隅之作罫猶薛)
(公之言黥布反也上計取吳楚廣地中計塞成臯遮要爭利下計據長江以臨越作罫者也)陳聚
士卒兮兩敵相當拙者無功兮弱者先亡(碁以智取亦以氣勝一本拙作)
(怯弱作貪怯則挫志貪則無謀弈戰皆然)自有中和兮請說其方(中和猶中庸碁術高妙未)
(易言盡姑論中庸之方略)先據四道兮保角依旁緣邊遮列兮
往往相望離離馬目兮連連鴈行(布子欲疎勢貴相属)踔度
間置兮(前行覘敵曰踔引彼䏈此曰度)徘徊中央違閣奮翼兮(置其所攻)
(曰違制其欲逞曰閣)左右翶翔道狹敵衆兮情無遠行碁多
無笧兮如聚群羊(笧與策同筭也兵法多筭勝)駱驛自保兮先後
來迎攻寬擊虚兮蹌跭内房(蹌七羊反跭步項反字本作槍柈柈又作棓兵杖也天文)
(志有天槍天棓星見則兵起)利則爲時兮便則爲強猒於食兮壞
决垣墻堤潰不塞兮泛濫遠長(敵可取不取當備不備必貽後悔班)
(固奕旨一孔有闕壞頽不振有似瓠子㲹濫之敗)横行陣亂兮敵心駭惶
迫兼碁&KR4111;兮頗棄其裝(&KR4111;音義與岳同棋心并四面各據中一子謂之)
(五岳言不可動摇也此而見迫碁勢危矣將有弃其資裝而遁者)巳下險口兮鑿置清
坈(巳旣出險當設險以待敵口如飛狐之口井陘之口皆險要用竒處)窮其中罫兮如
鼠入囊(罫音卦罔罟也新語所謂作罫)收死卒兮無使相迎當食
不食兮反受其殃勝負之㩞兮(㩞一作策)於言如
髮乍緩乍急兮上且未別白黑紛亂兮於約
如葛雜亂交錯兮更相度越守規(一作視)不固兮
爲所唐突深入貪地兮殺亡士(一作將)卒狂攘相救
兮先後并没上下離遮(又雜遝)兮四面隔閉圍合罕
散兮所對哽咽韓信將兵兮難通易絶自䧟
死地兮設見權譎(漢書韓信以兵東下井陘李左車曰井陘之道車不得方軌騎不得成列)
(願假竒兵從間路絶其輜重信爲背水陣出井陘口曰此在兵法䧟之死地而後生言碁當危急則出竒以取勝)
誘敵先行兮往往一室捐碁委食兮遺三將七
(此亦言韓信未出井陘使萬人先行所以誘敵旣而入空壁立赤幟遂以取勝其視敵壘猶己一室有所弃以㗖敵)
(也將欲取之必固與之)遲逐爽問兮轉相伺密(勿迫以怠之誑詞以誤之)商
度道地兮碁相連結蔓延連閣兮如火不滅扶
䟽布散兮左右流溢浸淫不振兮敵人懼慄迫促
踧踖兮惆悵自失計功相除兮以時各(一作早)訖事
留變生兮拾碁欲疾營惑窘乏兮無令詐出深
念遠慮兮勝乃可必
髑髏賦張衡(字平子南陽西鄂人後漢書有傳)
(莊周蒙人也著書寓言曰莊子使楚見空髑髏擊以馬捶而問曰夫子貪生失理而爲此)
(乎將有凍餒之患而爲此乎語卒援髑髏枕而卧髑髏見夢曰夫死無君於上無臣於下)
(與天地爲春秋雖南面帝王樂不是過也故平子托之以伸其意)
張平子將遊目於九野觀化乎八方(淮南子天有九野九州之外乃)
(有八殥)星回日運鳳舉龍驤南遊赤野(極南之地)北泏
(一作陟)幽鄕(即幽都也)西經昧谷(日入之處)東極浮桑(日出之處曰扶桑)
於是季秋之辰微風起凉聊回軒駕左翔右昂
步馬于疇阜逍遥乎陵岡顧見髑髏委於路旁
下居淤壤上有玄霜張平子悵然而問之曰子
將并糧推命以夭逝乎本喪此土流遷來乎爲
是上智爲是下愚爲是女子爲是丈夫於是肅
然有靈但聞神響不見其形荅曰吾宋人也姓
莊名周遊心方外不能自修壽命終極來而玄
幽公子何以問之對曰我欲告之於五岳禱之
於神祗起子素骨反子四支取耳北坎(坎北方水水内景故)
(耳屬之)求目南離(離南方火火外景故目屬之)使東震獻足西坤
授腹(震東方主動在易爲足坤西南方萬物皆致養焉在易爲腹)五内皆還(五臓也)
六神皆復(五官反心之神)子欲之不乎髑髏曰公子言之
殊難也(公子雖有此言吾殊難之不欲也)死爲休息生爲役勞(莊子曰勞)
(我以生佚我以老息我以死)冬冰之凝何如春冰之消(凝則幽滯消則自然)
(淮南子冰之凝不若其釋也又况不爲冰者乎)榮位在身不亦輕於塵毛巢
許所耻伯成所逃(巢父許由伯成子高以受天下君一國爲耻而逃之榮位在人生猶輕之)
(况巳死乎)况我巳化與道逍遥離朱(離婁也)不能見子
野(師曠字)不能聽堯舜不能賞桀紂不能刑虎
豹不能害劒戟不能傷與隂陽同其流與元氣
合其朴以造化爲父母天地爲牀蓐雷電爲鼓
扇日月爲燈燭雲漢爲川池星宿爲珠玉合體
自然無情無欲澄之不清混之不濁不行而至
不疾而速於是言卒響絶神光除滅顧時發軫
乃命僕夫假之以縞巾衾之以玄塵(以土覆之也)爲
之傷涕酹於路濱
冢賦
(古者不預凶事冢壙卜葬而後穿築至春秋時晉文公有功於周請隧弗許曰王章)
(也釋者云闕地通路曰隧王之葬礼也晉文以此爲請則預爲冢壙矣漢之人主多)
(預爲陵廟則士大夫必有預爲冢兆者詳觀此賦其平子預築之冢邪)
載輿載步地勢是觀降此平土陟彼景山(高山也)一
升一降乃心斯安(觀山之來岡一起一伏乃有支脉)爾乃隳巍山
平險陸刊藂林(禹貢隨山栞木栞古刊字斫也)鑿盤石起峻壟
構大槨(古者以木爲槨後世築以灰土或以㙛石爲之)高岡冠其南平原
承其北(枕南而向北)列石限其壇(一作壖)羅竹藩其域系
以脩𡑞(周制惟王者用隧諸侯皆縣棺而下漢不以𡑞爲禁)洽以溝瀆曲折相
連迤靡相屬(泄壙中水欲其曲折所謂之玄水也)乃樹靈木靈木
戎戎(樹之靈木所以識蔭戎戎盛貌靈善也)繁霜峩峩匪雕匪琢
(繁霜冢上飾)周旋顧盻亦各有行乃相厥宇乃立厥
堂直之以繩正之以日(揆日景所以定方隅詩揆之以日作于楚室)有覺
其材(詩有覺其楹覺直也)以構玄室奕奕將將崇棟廣宇
在冬不凉(一作寒)在夏不暑祭祀是居神明是處(爲幽)
(玄之室以寓享祝)脩𡑞之際亦有掖門(際𡑞之盡處建爲掖門)掖門之
西十一餘半(地廣居掖門十分之一而又羡其半)下有直渠上有平岸
舟車之道交通舊館(自西而降則通往來之衢)寒淵慮弘存不忘
亡恢厥廣壇祭我兮子孫(古者不墓祭後世則有謂之上冢孟子嘗言樊間之)
(祭者)宅兆之形規矩之制希而望之方以麗踐而行
之巧以廣幽墓旣美鬼神旣寧降之以福於以之
平如春之卉如日之升
温泉賦張衡
(按漢地理志京兆尹新豐縣驪山古驪戎地也山有神井泉温如湯辛氏三秦記云)
(驪山湯可以去疾消病武帝故事云驪山湯初始皇砌石起宇漢武加修飾焉至唐)
(時有宫在驪山不名温泉宫天寶間治湯井爲池環山列宫室)
余適驪山觀温泉浴神井美洪澤之普施乃爲賦
云陽春之月百草萋萋余在遠行顧望有懷遂適
驪山觀温泉浴神井風中巒(風與風乎舞雩同意)壯厥類
之獨美思在化之所原覽中域之珍怪無斯水之
神靈控湯谷乎瀛洲濯日月乎中營(瀛洲海中山上有湯谷山海經)
(湯谷上有扶桑十日所浴也日月坎離之精濯乎其中故液泉而温)蔭高山之北延處
幽屏以間清於是殊方䟦(一作交)涉駿奔來臻士女
曄其鱗萃紛雜還其如絪(音因易天地絪緼似有缺文)亂曰天地
之德莫若生兮帝育蒸人資厥成兮六氣淫錯有
疾癘兮温泉汨焉以流穢兮蠲除苛慝服中正兮
熙哉帝載保性命兮
觀舞賦
客有觀舞於淮南者美而賦之曰(爾雅舞以土地名之有周舞鄭舞巴)
(渝舞淮南舞)音樂陳兮旨酒施擊靈鼓兮吹參差叛淫
衍兮漫陸離於是飲者皆醉日亦旣&KR0628;美人興而
將舞乃修容而改服襲羅縠之雜錯申綢繆而自
飾拊者啾其齊列盤鼔煥以駢羅(拊摶也搏拊衆声以合其行列)
(班固賓戱啾發投曲感耳之声舞之折盤隨鼓声而族轉故謂之盤鼔平子又有七盤舞賦此處似有缺)
(文)抗脩䄂以翳面展清聲而長歌歌曰驚雄遊兮
孤雌翔臨歸風兮思故鄕搦纖腰以氐折嬛傾倚
兮低昂增芙蓉之紅華兮光灼爍以發揚騰嫮目
以顧盻(嫮音胡故反好貌也楚詞嫮目宜笑)盼爛爛以流光連翩絡
繹乍續乍絶裾似飛鸞䄂如廽雪於是粉黛弛兮
玉質粲珠簪挻(一作挺)兮緇髮亂然後飾笄整髮被
纖垂縈同服駢奏合體齊聲進退無差若影追形
古文苑卷第五
