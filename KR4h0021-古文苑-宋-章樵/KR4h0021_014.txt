古文苑卷第十四
箴
揚雄百官箴
冀州牧兖州牧
青州牧徐州牧
楊州牧荆州牧
豫州牧益州牧
雍州牧幽州牧
并州牧交州牧
百官箴序
(左傳襄四年昔周辛甲之爲太史也命百官箴王闕於虞人之箴曰芒芒禹迹畫爲)
(九州經啓九道民有寢廟獸有茂草各有攸處德用不擾在帝夷羿冒于原獸亡其)
(國恤而思其麀牡武不可重用不恢于夏家獸臣司原敢告僕夫於是晉侯好田故)
(魏絳及之范曄編次揚雄以下所作命之曰百官箴盖取古者官箴王闕之義)
初揚雄依虞箴作十二州二十五官箴(漢書楊雄自序)
(云箴莫大於虞箴故作九州箴按禹平水土別九州後以人物阜繁增置幽并營三州舜典曰肇有十二州是也孔)
(安國注舜分冀州爲幽州并州分青爲營州又曰咨有十二牧食哉惟時則是州置一牧所以牧養斯民世兹箴無)
(營州有交州盖據漢事以爲規戒)其九箴亡闕後涿郡崔駰及子瑗
又臨邑侯劉騊駼增𥙷十六篇胡廣復繼作四
篇文甚典美乃悉撰次首目爲之解釋名曰百
官箴凢四十八篇(此序范曄辭見後漢胡廣傳今所存四十篇曄注不可復見)
冀州牧箴
洋洋冀州鴻原大陸(洋洋平曠皃禹貢旣修太原注高平曰太原又大陸旣作)岳
陽是都(禹貢至于岳陽注太岳在太原西南山南曰陽此州帝都)島夷皮服潺湲
河流夾以碣石(島夷皮服夾右碣石入于河並禹貢)三后攸降列爲
侯伯(三后堯舜禹也五子之歌惟彼陶唐有此冀方言自堯至禹皆都冀也由夏而降則分爲侯國如堯)
(之後封於唐殷末有黎侯西伯戡之春秋時晉献公滅耿以賜趙夙滅魏以賜畢萬皆古國之在冀者)
降周之末趙魏是宅冀土糜沸炫沄如湯更盛
更衰載從載横(威烈王時三卿分晉天子命趙籍魏斯爲諸侯自此戰國争強從横之說)
(迭爲勝負)陪臣擅命天王是替(陪臣謂平原信陵輩也各擅國命不復知有周)
趙魏相反秦拾其弊(趙魏相攻秦乘其弊而滅之拾言其易也)北築長城恢
夏之埸(蒙恬傳秦北築長城起臨洮至遼東延袤萬餘里比禹貢冀州之疆域則恢拓矣)漢興
定制改封藩王(張耳高祖子如意子友皆封王於趙)仰覽前世厥力
(合作歴)孔多初安如山(謂虞夏時)後崩如崖(謂戰國時)故治不
忘亂安不遺危周宗自怙云焉有予隳六國奮
矯果絶其維牧臣司冀敢告在階(在階猶在庭官箴王闕不)
(敢斥至尊故托以告在庭之臣)
兖州牧箴
悠悠濟河兖州之㝢九河旣導雷夏攸處(禹貢濟河)
(惟兖州九河旣道雷夏旣澤注河水分爲九道在此州界雷夏澤名)草繇木條&KR0238;絲絺紵
濟漯旣通降丘宅土(以上並見禹貢)成湯五徙卒都于亳
(書序自契至于成湯八遷湯始居亳從先王居)盤庚北渡牧野是宅(按書序盤庚五)
(遷將治亳隂史記盤庚南渡河復居成湯之故居此云北渡宅牧野未詳孰是)丁感雊雉祖已
伊忠爰正厥事遂緒高宗(書高宗肜日越有雊雉祖已曰惟先格王正厥)
(事丁武丁也言因鼎雉之異其臣祖已納忠於君克纉湯緒号稱高宗)厥後陵遲顛覆
湯緒(其後祖甲淫乱殷復衰至紂遂覆商之基緒)西伯戡黎祖伊
奔走致天威命不恐不震(事具西伯戡黎篇紂乃曰我生不有)
(命在天是不知畏恐也震平声)婦言是用牝雞是晨(見牧誓)三仁旣
知武果戎殷(論語微子去之箕子爲之奴比千諫而死孔子曰殷有三仁焉言殷之喪亡三)
(仁已先知之禮記武王壹戎而天下大定)牧野之禽豈復能耽甲子之朝
豈能復笑(紂好酒淫樂爲炮烙之刑妲己笑武王以甲子日勝紂于商郊牧野斬紂殺妲己)有
國雖久(殷有天下六百餘年)必畏天咎有民雖長必懼人殃
箕子歔欷厥居爲墟(箕子過故殷虚感官室毀壞生禾黍作麥秀之詩以悲傷之)
牧臣司兖敢告執書(猶尚書也)
青州牧箴
茫茫青州海岱是極鹽鐵之地鉛松怪石群水
攸歸萊夷作牧貢篚以時莫怠莫違(禹貢海岱惟青州厥)
(貢塩絺鉛松怪石萊夷作牧厥篚檿絲)昔在文武封吕於齊厥土塗
泥在丘之營五侯九伯是討是征(文王得吕尚於渭濱号曰)
(太公望武王克殷封之於齊營丘命之曰五侯九伯若實征之以夾輔周室)馬殆其銜御失
其度(侯國叛命上之統馭又失其道)周室荒亂小白以覇諸侯僉
服復尊京師(周室權綱隳壞齊侯小白始以青州之地覇天下尊王室)小白旣没
周卒凌遲嗟兹天王附命下土(億兆生人之命繫于一人)失其法度
喪其文武(言文不能爵命有功武不能征討有罪)牧臣司青敢告執矩
徐州牧箴
海岱伊淮東海是渚徐州之土邑于蕃宇(禹貢海岱)
(及淮惟徐州說文堯遭洪水民居水中高土故名曰州渚亦高土可居者也蕃宇謂在侯衛之地)大野旣
瀦有羽有蒙孤桐蠙珠泗沂攸同(大野澤名蒙羽二山沂泗二水)
(名嶧山之陽特生桐中琴瑟淮夷二水出蠙珠並禹貢注)實列蕃蔽侯衛東方(齊地)
(古爽鳩氏國按左傳爽鳩氏少皡時司寇之官)民好農𧖟大野以康帝癸及
辛不祗不恪沈湎于酒而忘其東作天命湯武
勦絶其緒祚(言東方之民自古以農桑爲務癸桀名辛紂名至于桀紂淫湎失德忘其農桑)
(之本爲天所棄以失天下)降周任姜鎮于瑯琊姜姓絶苗田氏
攸都(周封姜太公吕尚於齊其後平公時田常專政盡誅公族之強者割齊安平以東至瑯邪自爲封邑)
(三世至田和篡齊姜氏之苗裔遂絶)事由細微不慮不圖禍如丘山
本在萌牙(言田敬仲來奔其始甚微積微成著卒至篡奪)牧臣司徐敢告僕
夫(伯冏爲周太僕正僕臣之長)
楊州牧箴
矯矯楊州(言風俗勇悍)江漢之滸(州境距江漢之濱)彭蠡旣瀦陽
鳥攸處橘柚羽貝瑶琨篠簜(禹貢注彭蠡澤名陽鳥鴻鴈之属冬)
(月居於此澤羽鳥羽毛貝水物瑶琨皆玉名篠竹箭簜大竹)閩越北垠(今福建交廣地在此州之)
(南故云北垠)沅湘攸往(二水名)獷(一作獷獷)矣淮夷蠢蠢荆
蠻(周成王嘗征淮夷商高宗嘗伐荆楚皆在州境)翩彼昭王南征不旋人咸
躓於垤莫躓於山咸跌於汚莫跌於川明哲不
云我昭童蒙不云我昏(童蒙諭愚昧言聖益聖愚益愚)湯武聖
而師伊呂桀紂悖而誅逢干蓋邇不可不察遠
不可不親(翩輕楊貌周昭王南廵狩至漢未濟舟解而溺箴言人情慮艱險則安泰怱平易則阽危)
(昭王當成康太平之後輕忽自肆亡乃祖不泄邇不忘遠之心遂喪身外服爲天下笑)靡有孝而逆
父罔有義而忘君太伯遜位基吳紹類夫差一
誤太伯無祚周室不匡勾踐入覇(太伯避位而逃順父也式)
(開吳國夫差恃強連兵上國無君也卒底滅亡越滅吳王室不能正之勾踐遂入中國而稱覇)當周之隆
越裳重譯(越裳南海國名成王時重九譯來貢)春秋之末侯甸叛逆(君道)
(盛則遠人至君道衰則邇臣離)元首不可不思股肱不可不孳(虞書)
(予思日孜孜君心也主於内故當思臣股肱也宣力四方故當勤孜與孳同)堯崇(一作勤)屢省舜盛欽
謀(書屢省乃成欽哉)牧臣司揚敢告執籌(運籌帷幄之臣)
荆州牧箴
杳杳(一作幽幽)巫山(雲夢澤中山其峯十二)在荆之陽江漢朝宗其
流湯湯夏君(一作后)遭鴻荆衡是調雲夢塗泥
(禹貢荆及衡陽惟荆州江漢朝宗于海注二水經此州而入海百川以海爲宗雲土夢作乂厥土惟塗泥)包匭
菁茅(匭匣也菁以爲𦵔茅以縮酒包匭而貢之)金玉砥礪象齒元龜
貢篚百物世世以饒(貢篚之物自古饒𥙿)戰戰慄慄至
桀荒溢曰我在帝位若天有日不順(一作填)庶國孰
敢余奪(尚書大傳桀曰天之有日猶吾之有民日有亡哉日士吾亦亡矣所爲拂於人心肆行不顧自)
(謂莫予奪也)亦有成湯果秉其鉞(史記湯自把鉞以伐昆吾遂伐桀)放之
南巢號之以桀(書䟽南巢南方遠國名謚法賊人多殺曰桀放之遠方加以惡名)南
巢茫茫包(一作多)楚與荆(荆牡荆也楚荆之翹者土多此木因以名州)風慓
以悍氣銳以剛有道後服無道先強(公羊傳師在召陵喜)
(服楚也何言乎喜服楚楚有王者則後服無王者則先叛)世雖安平無敢逸豫牧
臣司荆敢告執御
豫州牧箴
郁郁荆河伊雒是經滎播(一作波)枲&KR0238;(論語郁郁乎文哉豫)
(州成周故都風俗文采禹貢注西南至荆山北距河水伊出陸渾山洛出上洛山滎澤波水巳成遏豬又厥貢&KR0238;枲)惟用
(一作周)攸成田田相挐廬廬相距(言人物蕃阜)夏殷不
都成周攸處豫野所居爰在鶉墟(成王命召公卜洛是爲成)
(周至平王東遷徙居洛邑漢地理志周地柳七星張之分野也自柳三度至張十二度謂之鶉火之次)四隩
咸宅㝢内莫如(洛邑居天下之中)陪臣執命不慮不圖王
室陵遲喪其瓜牙靡哲靡聖捐(一作稍)失其正方
伯不維韓卒擅命(言周之未其君臣無謀而方伯之職又廢故韓得以擅其命史記東)
(周與西周戰韓救西周或爲東周說韓王曰西周故天子之國多名噐重寶王按兵無出可以德東周而西周之寶)
(必可以盡矣)文武孔純至厲作昏成康孔寧至幽作傾
(純明也文武成康之業光明安固至厲王而昏晦至幽王而傾亡犬戎之難遂東遷于成周)故有天下
者母曰我大莫或余敗母曰我強靡克余亡夏
宅九州至于季世放于南巢成康太平降及周
微帶蔽屏營(言衰微不能自存僅自障蔽恐惕不安)屏營不起施于孫
子王報爲極實絶周祀(史記周君王𧹞卒秦取九鼎寶噐後七歲東西周皆)
(入于秦周旣不祀注旣盡也)牧臣司豫敢告柱史(周有柱下史法官也)
益州牧箴(一作梁州武帝改梁爲益)
巖巖&KR2144;山古曰梁州華陽西極黑水南流(禹貢華陽)
(黑水惟梁州注東據華山之南西距黑水)茫茫洪波鮌堙降陸于時八都
厥民不隩禹導江沱岷嶓啓乾(鮌堙洪水不知䟽導其源故八)
(州之民皆不得宅土安居禹自岷山導江東別爲沱自嶓冢導漾東流爲漢皆從其源而䟽淪之故自此啓乾水患以平)
遠近底貢磬錯砮丹(厥貢璆鐵銀鏤砮磬錯雜也砮石族華陽國志靈關道江山有砮火)
(燒成鐵丹丹砂也出巴郡涪陵又出蜀郡徙縣)絲麻條暢有粳有稻自京徂畛
民攸温飽(地有桑麻粳稻之利民頼以温飽自王畿至梁外境遠近如一)帝有桀紂湎沈
頗僻遏絶苗民滅夏殷績(雍州三危旣宅三苗丕叙孔穎逹䟽三危西裔之山也鄭玄引)
(地記書云三危山在鳥鼠之西南當岷山則是三苗之國境接梁州夏殷之末苗民負固不服致使梁州道路遏絶不通)
(於中國禹湯之績至是絶滅)爰周受命復古之常(商頌自彼氐羌莫敢不來王曰)
(商是常氐羌皆西夷也雜居梁州之境商末背畔至周興梁州盡歸王化復夏殷朝貢之常)幽厲夷業
破絶爲荒(周至幽厲王業陵夷此州廢絶爲荒服)秦作無道三方潰叛
義兵征暴遂國于漢(三方三川也高祖起義兵以誅暴乱開國于漢言始基於)
(梁州之境)拓開疆宇恢梁之野列爲十二光羡虞夏
(高帝置廣漢郡武帝通巴蜀開羌夷地置犍爲越嶲益州牂柯武都沈黎文山七郡并秦時漢中巴蜀隴西四郡共)
(列爲十二比虞夏封域爲光羡矣)牧臣司梁是&KR1348;是圖經營盛衰
(歴觀前代盛衰不常如此今漢別梁爲十二郡可謂盛矣當慮其衰)敢告士夫
雍州牧箴
黑水西河(禹貢注西距黑水東據河龍門之河在冀州西)横截(一作厲)崑崙邪
指閶闔畫爲雍垠(崑崙山在西羌中地極高處北極上帝所居閶闔天門也此州之境)
(西則横截地樞北則邪指天門言居高據形勝之要)上侵積石下礙龍門(禹貢注積)
(石山在金城西南河所經也龍門山在河東之西界侵猶際也)自彼氐羌莫敢不來庭
莫敢不來臣(見商頌殷武詩此州不言貢篚時爲漢京與禹貢冀州同)每在季主
常失厥緒侯紀不貢荒侵其㝢(言商周之末)陵遲衰
微秦據以戾興兵山東六國顛沛(當周末造秦據雍州之地)
(行其暴戾用兵以制六國)上帝不寧命漢作京(秦爲無道故上帝不寧其居命)
(漢都之爰作京邑一本作凉漢地理志武帝改雍曰凉於義亦通)隴山以徂列爲西荒
(隴山以往則爲隴西張掖等郡自玉門關至西域皆在荒服)南排勁越北啓彊胡并
連屬國一護攸都(武帝時平南越分其地爲九郡北伐匈奴得休屠昆邪故地開武威)
(張掖等郡分處降者於河南因其俗置属國其官有典属國有都尉宣帝又置都護使井護諸國)蓋安不
忘危盛不諱衰(銘言所以置宫統護者蓋於盛極之時防其衰危)牧臣司雍敢
告贅衣(周有綴衣掌王衣服皆左右近臣)
幽州牧箴
蕩蕩平川惟冀之別(地勢平則川陸皆平此州冀之北境水土旣平之後别爲幽州)
北阨幽都戎夏交偪(堯典宅朔方曰幽都此州之境距朔方幽隂之地故名幽州戎)
(北狄也玁狁薰鬻皆是北狄中夏之界其地相偪)伊昔唐虞實爲平陸(都冀此州寔在)
(五服之内)周末荐臻迫于獯鬻(西周之末幽王敗於犬戎即獯鬻也)晉
溺其陪周使不阻(三卿分晉趙籍據有此地諸侯之卿於天子爲陪臣是時周之使命)
(猶通諸國)六國擅權燕趙本都(六國僣号稱王燕都薊趙都邯鄲皆幽州境)
東限穢貊羡及東胡(穢貉東胡皆東夷國此州之東境距之)彊秦北
排蒙公城壃(秦北却匈奴命蒙恬築長城以拒之)大漢初定介狄之
荒元戎屢征如風之騰義兵涉漠偃我邊萌旣
定且康復古虞唐(漢匈奴傳諸侯畔秦天下擾乱匈奴復渡河南與中國界於故)
(塞至武帝時命大將軍衛青連年北伐匈奴遠遁幕南無王庭言自此邊民得以安居而漢之竟土遂復唐虞之舊)
(如得休屠王昆邪王故地以爲張掖敦煌郡是也)盛不可不圖衰不可或忘
隄潰蟻穴器漏箴芒(言中國雖盛當爲永圖夷狄雖衰當防其患禍敗之形常)
(起細微不可忽易)牧臣司幽敢告侍傍
并州牧箴
雍別朔方河水悠悠(此言雍別朔方孔安國書注以爲舜分冀州爲幽州并州)
(按雍境東距西河今并州跨河而有之則兼祈雍冀二州境上明矣)北辟獯鬻南界涇流
(北辟戎狄於州境之外南距涇水書涇属渭汭本雍州境也)畫兹朔土正直幽方(正與)
(幽州相直)自昔何爲莫敢不來貢莫敢不來王(言夏殷以前)
周穆遐征犬戎不享(匈奴傳周道衰穆王伐畎戎得四白狼四白鹿以歸自是)
(之後荒服不至)爰貊(一作藐)伊德侵玩上國宣王命將攘之
涇北宗周罔職日用爽蹉(戎狄由是藐視中國以爲德不足以服之肆其)
(侵玩宣王中興僅能駈逐之涇北而巳并州竟土自此不入周之職方詩曰薄伐獫狁至于大原是也蹉七何反蹉)
(跌也)旣不爼豆又不干戈犬戎作亂斃于驪阿(爼豆)
(文也于戈武也言周宣王以後文德旣不足以懷遠武功又不足以定乱至于幽王遂爲犬戎所攻殺死驪山之下)
太上曜德其次曜兵德兵俱顛靡不悴荒(申述前意)
(以警後王)牧臣司并敢告執綱
交州牧箴
交州荒裔水與天際(在楊州外境交廣之地堯典所謂宅南交盖荒服夷裔之所居)
(南與海接)越裳是南荒國之外爰自開闢不羈(一作&KR0919;)
不絆周公攝祚白雉是獻(越裳氏又在交州之南自古未嘗通中國至成)
(王時周公攝政始重譯來献白雉)昭王陵遲周室是亂越裳絶貢荆
楚逆叛(史記昭王瑕康王子也昭王之時王道微缺南廵狩不返卒於江上不赴告諱之也注昭王南)
(廵遂伐楚涉漢未濟舟解而溺)四國内侵蠶食周宗臻于季赧遂
以滅亡(言遠人不至則蠻夷叛蠻夷旣叛則諸侯侵侮卒底陵夷以亡其國)大漢受命中
國兼該南海之宇聖武是恢稍稍受羈遂臻黃
支杭海三萬來牽其犀盛不可不憂隆不可不
懼(漢興中國境土皆爲郡縣惟兩越未臣至孝武時恢拓疆宇始平南越以其地爲九郡又遷閩粤之民而)
(虚其地於是海外黃支國杭海三萬里來貢生犀可謂中國極盛之時盛極則必衰安可忘其戒懼)顧瞻陵
遲而忘其規摹亡國多逸豫而存國多難(逸豫則生)
(驕荒多難則知警懼孟子曰出則無敵國外患入則無法家拂士者國恒亡難去声)泉竭中虚池竭
瀕乾(泉水之源中虚則竭池冰之瀦外乾則竭交州猶池之瀕也以諭衰敗之萌各有其證用詩召旻之詞)
牧臣司交敢告執憲
古文苑卷第十四
