古文苑卷第十九
楚相孫叔敖碑(不載迷碑人姓名)
子遷漢故中常侍騎都尉樊君之碑
酈炎漢金城太守殷君碑
(一作衛覬是敬侯碑文可證按史酈炎以熹平六年死此碑稱殷君光和二年卒乃次年)
邯鄲淳後漢鴻臚陳君碑
崔瑗河間相張平子碑
度尚曹娥碑(弟子邯鄲淳撰)
楚相孫叔敖碑
楚相孫君諱饒字叔敖本是縣人也(是縣指士碑之所期思縣左傳)
(宣公十一年令尹蔿文獵城沂注艾獵孫叔敖也十二年蔿敖爲宰擇楚國之令典注蔿敖孫叔敖襄公十五年蔿)
(子馮爲大司馬注叔敖從子說文蔿姓楚有蔿氏世爲大夫此云孫君諱饒未知何據)六國時期
思屬楚楚都南郢南郢即南郡江陵縣也(六國周末時韓趙魏)
(楚燕齊與秦爲敵故不數秦也後漢郡國志汝南郡期思故蔣國前地理志苗郡江陵故楚郡都楚文王自丹陽徙)
(此)君受純靈之精懷絶世之才有大賢次聖之貭
(質)少見技首蛇對其母泣吾將死母問其故曰吾
聞見技首蛇者死今日見之母曰若柰之何吾
(殺)行數十步念獨吾死可空復令他人見之死爲
因埋掩其㓝(古刑字)母曰若無憂焉其隂德玄善遂
爲父母九族所異(技即枝字技首两頭也亦名枳頭蛇賈誼書孫叔敖之爲兒出遊還憂而)
(不食其母問其故泣而對曰今日見两頭地恐死母曰今蛇安在曰聞見两頭蛇者死恐它人復見之也巳殺而埋之母)
(曰無憂汝不死矣吾聞之有隂德者天報以福)及其爲相(吕氏春秋荆王欲以沈尹莖爲令尹辭曰期思之鄙)
(人有孫叔敖者理人也王必用之臣不若也王於是使人迎叔敖以爲令尹十二年而莊王覇)布政以道
考文象之度敬授民時(察日月星辰周天之度以正時令)聚藏於山
殖物於藪(聚古聚字藏去声言不竭取山澤之利)宣導川谷波障源湶
漑灌澤堤防湖浦以爲池沼鍾天地之美收九
之利以慇潤國家(波古字通作陂漢書水居千石魚波音陂湶即泉字古澤字慇音)
(義與殷同殷冨也元和郡國志壽州安豐縣有芍陂灌田萬頃與陽泉陂大業陂並孫叔敖所作叔敖廟在陂塘之上)
家冨人喜優噡樂業拭序在朝㙒無螟豐年蕃
庶(喜即喜字噡即瞻字螟即螟蜮害稼之䖝)人有曾閔貞孝之行四民美
好從容中節高梱改幣一朝而化(史記循吏傳孫叔敖爲楚相施教導)
(民上下和洽世俗盛美吏無姦邪莊王以爲幣輕更以小爲大百姓不便市乱相言之王復之下令三日而市復如故楚)
(民俗好&KR0763;車王欲下令使高之相曰令數下民不知所從不可請教閭里使高其梱王許之居半歲民悉自高其車此不)
(教而民從化)其憂國忘私乘馬三秊不别牝牡(世說諸葛亮教曰昔)
(孫叔敖乘馬三年不知牝牡稱其賢也)繼高陽重藜五舉子文之統(史記)
(世家楚之先祖出自帝顓頊高陽重藜火正之後孫叔盖與楚同祖也按左傳闘榖於莬實爲令尹子文僖公二十七年)
(楚使子玉治兵於蔿國老皆賀子文蔿賈後至不賀注蔿賈孫叔敖之父也是與子文爲同時人昭公二年楚公子圍聘)
(于鄭伍舉爲介伍舉椒舉也後圍立是爲靈王椒舉始用事攷其世在孫叔敖之後此云継統未詳文意亦不属恐有悞)
其忠信廉勇禮樂文章軌儀同制(同制謂先王制度所加之國)其
冨國充民明天時盡地力霆堅禹稷不能踰也(霆堅)
(臯陶名左傳作庭堅)專國權寵而不榮華(莊子肩吾問於孫叔敖曰子三爲令尹而)
(不榮華)一旦可得百金至於殁齒而無分銖之蓄
(言爲相時權勢可以取貨財而叔敖不取)破玉玦不以寳財遺子孫終始
若矢去不善如絶絃(矢取其直絃断不復續)辟患害於無刑
(古形字)節高義敦良竒介自曹臧孤竹吳札子
罕之倫不能驂也(曹公子臧孤竹二子伯夷叔齊吳季礼四人皆遜國宋子罕辭玉不受並)
(廉介之士驂與之齊也駕車之馬兩服兩驂比物比力必欲均齊)生於季末仕於靈
王(按謚法乱而不損曰靈猶周書稱寧王召南稱平王非謂靈王圍也圍後莊王四世叔敖初仕穆王時後)
(相莊王莊王即春秋所書楚子㠯也賢於時君春秋進之)立溷濁而澄清處幽㬆
而照明其遺武餘典恨不與戲皇帝代同世世
爲列姃國在朝廷其意常墨墨若冠章甫而
坐塗炭也(姃即姬字周姬姓出自黃帝居姬水之陽因以爲姓言叔敖之賢若生中國遇明聖之朝)
(當分封祚士與姬姓諸國世奉天子今乃生於荆楚不遇明君故可恨也)病甚臨卒將無
棺郭令其子曰優孟曾許千金貸吾孟故楚之
樂長與相君相善雖言千金實不貸也(優伶人也字孟)
(假此辝以属其子於孟實未嘗貸)卒後數年莊王置酒以爲樂優
孟乃言孫君相楚之功即忼慨高歌曲曰貪吏
而可爲而不可爲廉吏而可爲而不可爲貪吏
而不可爲者當時有汚名而可爲者子孫以家
成廉吏而可爲者當時有清名而不可爲者子
孫困窮披褐而賣薪貪吏常苦冨廉吏常苦貧
獨不見楚相孫叔敖廉絜不受錢涕泣數行若
投首王(欲言叔敖妻子貧困語未竟故作歸投赴愬之狀史記滑稽傳載優孟貪吏廉吏之辝與此碑)
(小異)王心感動覺悟問孟孟具列對(具以賣薪之事對)即
來其子而加封焉子辭父有命如楚不忘亡臣
社禝啚(啚即圖字謀也)而欲有賞必於潘國下濕墝埆
人所不貪(國於瘠士免爲有力者所奪)遂封潘鄕潘即固始也
三九無嗣國絶祀廢(郡國志固始侯國故寢也光武中興更名有寢丘注史記曰楚)
(莊王封孫叔敖子然則潘即寢丘一鄊耳二十七年國絶不續封見初封出於彊勉以終世爲列姬國意)固
始令段君夢見孫君則存其後就其故祠爲架
廟屋立石銘碑春秋烝嘗明神報祚即歲還長
棧太守及期思縣宰(漢武帝得休屠王故地置張掖郡長棧&KR0674;体或從省耳一歲再)
(遷盖假太守之名以重縣宰之權張掖未嘗之任)段君諱光字世賢魏郡鄴
人庶慕先賢(庶幾古賢而景慕之)軆德允恭篤古尊舊奉
履憲章欽翼天道五典興通攷籍祭祠祗肅神
明臨縣一載志在惠康㘸枯稟乏愛育蔾蒸
討掃醜類鰥寡是矜杜僞養善是忠表仁感想
孫君廼發嘉訓興祀立壇勤勤愛敬念意自然
刻石銘碑千載表績萬古摽記福祐期思縣興
士熾孫氏蒙恩(固始修葺舊祠期思剏興壇宇二處皆立碑福祐之應隨所寓言之)漢
延熹三年五月廿八日立
漢故中常侍騎都尉樊君之碑
(後漢樊宏字靡卿南陽湖陽人也世祖之舅其先周仲山甫封于樊因而氏焉世祖即位)
(拜宏光禄大夫位特進次三公建武五年封長羅侯十五年定封壽張侯十三年封弟丹)
(爲射陽侯兄子尋玄鄊侯族兄忠更父侯宏卒子鯈嗣復封少子茂爲平望侯樊氏侯者)
(凢五國)子遷
君諱安字子佑南陽湖陽人也厥祖曰仲山父
翼佐周宣出納王命爲之喉舌以致中興(並見詩)
食菜于樊(周語樊仲山甫諫注食菜于樊)子孫氏焉奕世載德守
業不愆(宏父重字君雲性温厚有法度三世共財居鄕有折契止訟之美)在漢中葉
篤生哲媛作合南頓實産世祖(南頓令欽景帝六世孫也配樊氏樊)
(重之女本紀論曰皇考南頓君初爲濟陽令以建平元年十二月甲子夜生光武於縣舍)征討逆畔復
漢郊廟而樊氏以帝元舅顯受茅土封寵五國
壽張侯以功德加位特進其次並以高聲處鄕校
(言地望旣高而篤於學問)侍中尚書據州典郡不可勝載爲天
下學治韓詩論語孝經兼典記傳
古今異義甘貧樂約意不回貳天資淑慎禀性
有直秉操不移不以覬貴世政促峻邑宰寡識
慢賢役德被以勞事然後慷慨宦于王室歴中
黃門冗從儀史拜小黃門小黃門右史遷藏府
令中常侍(黃門常侍皆得入禁中給事左右常待多爲大夫博士以上加官朱穆䟽云按漢故事中)
(常侍參選士人建武以後乃悉用宦者又云自和熹太后以女主稱制乃以閹人爲常侍小黃門通命兩宫攷之此)
(碑可験顔師古注百官表云中黃門謂奄人居禁中在黃門之内給事者參攷未的)其事上也
貞固密慎矜矜戰戰作主股肱助國視聽外職
不誣内言不泄爲近臣楷模以兄弟並盛雙據
二郡宗親頼榮年五十有六以永壽四年二月
甲辰卒(按桓帝紀是年六月戊寅改元延熹)朝思其忠追拜騎都尉
寵以印紱策書褒歎&KR0608;贈有加嗣子遷寔以幼
弱夙叙王爵而喪所天禮備復位(謂二十七月喪制畢而復位)
以延熹三年冬十有一月自上蒸祭(爾雅冬祭曰蒸蒸進也進)
(品物)乃尋惟烈考恭脩之懿勒之碑石俾不失墜
其辭曰
肅肅我君帝躬是翼(虞書予欲左右有民汝翼)王事多難我
君是力(詩仲山甫威儀是力)秉此小心以亮皇職惟帝念功
庸以輿服(書明試以功車服以庸)大命傾霣魂神遷伏龜艾追
贈(龜印鈕也艾所以染色謂綠綬也百官表諸侯王盭綬晉灼曰盭草名也似艾可以染綠因以爲綬名)
用光其德藹藹遺稱作呈作式(呈與程同言可爲後人法式)
勒銘兹石垂示罔極勲名不剟永昭千億(剟音掇刊也)
制詔中常侍樊安宿衛歴年恭恪淑慎嬰被
疾病不幸蚤終今使湖陽邑長劉追號安
爲騎都尉贈印綬魂而有靈嘉其寵榮嗚呼
哀哉延熹元年八月二十四日丁酉下
漢金城太守殷君碑衛覬
君諱華字叔時上郡定陽人大匠君之子也其
先出自有殷因國定氏不改其號聖哲玄流(謂成)
(湯而下哲王)至君而懿幼應瓊蘭之美(詩乃生男子載弄之璋左傳燕姞夢)
(天與已蘭而生鄭穆公應一作&KR0574;)長有冲邈之志敦詩閱禮(左傳晉郤)
(縠爲中軍帥閱禮樂而敦詩書)䪛韣竹賁誕循前業(䪛方袁反韣徒木反弓韜也賁)
(簡策也言文武之具克遵前業)守以恪恭仕歴州郡忠愕有分其
大操也耽耽虎視龍變不羈(易虎視耽耽言威重也史記丈夫龍變言)
(如龍蛇之變化也)故能雄傑於并域聲班於上京(地理志上郡属并州)
(上京漢京河南尹也)察何孝廉貢除郎中左(一作佐)馮翊丞
恊宣文物公事知州舉茂才宛丘令崇行寬猛
示之禮禁(宛丘縣属南陽郡爲令恩威並施)褒延庠校政以惠和
三載陟隕邪臨金城郡鄣羌虜(隕與勛同古勲字鄣與障同障塞也)
(言爲令三載朝以有功於民升爲金城太守不直隮臺省盤旋外庸故曰邪臨或謂金城地在西北邪臨猶邪指也)避
難遷移役兼民匱室如懸罄(家無儲積也左傳野無青草室如縣罄)
乃敷權略獎厲威信獫狁率服不敢窺踰(獫狁北狄周曰)
(獫狁漢曰匈奴不敢窺伺中國踰越疆界)兵戢而時動因省獵以習義
興利弭患順其所樂開通狹道造作傳館吏士
咸悅不勞而勸是以搢紳之徒譚講雅誦釋軍
旅之犀革陳爼豆於泮宮(犀銛利之兵刃革穿皮以爲甲泮宫諸侯之學)
(言武備旣飭修講文事)其艾檐軨(其當作期百年曰期頥艾老人斑白狀檐音旦肩輿也今人亦)
(謂轎爲檐軨車也言泮官養老以車輿延致之)旌顯才良咨量三壽賞刑不
僣(三壽三老也詩三壽作朋咨訪三老以酌量其政故賞罸均平不至僣差)邦埸寧静歲時
豐登耆叟擊壤童齓謳譟功朞垣列當升寵祚
(到任朞年功績顯著宜祚之茅土)旻不耆德景命失靈以光和元
年九月乙酉卒官生有嘉休終則鼎銘於是故
吏邊笁江英韓遂(一作緒)等追送遐丘(塋域之所)刊石勒
勛其辭曰於惟明后懷德握醇昆台之耀秀
出不群(昆台未詳恐是昆吾字昆吾石冶鐵鑄劒光彩照耀切玉如泥列子穆王征西戎西戎獻昆吾劒)文昭
有毅武列能仁含舒憲墨以育生民乘紀東壤
西國著勛身没名流載世常存古之遺老非此
孰云于爾臣恩續(一作纉)其臭芬
後漢鴻臚陳君碑邯鄲淳
(本傳陳寔字仲弓穎州許人也除太丘長修德清静百姓以安子紀字元方亦以至)
(德稱兄弟孝飬閨門&KR4409;和後進之士皆推慕其風及遭黨錮發憤著書數萬言號曰)
(陳子錮禁解四府並命无所屈就遭父憂每哀至輒嘔血絶氣雖衰服巳除而積毁)
(消瘠殆將滅性豫州刺史嘉其至行表上尚書圖像百城以厲風俗董卓入洛陽乃)
(使就家拜五宮中郎將不得巳到京師遷侍中出爲平原相時議欲以爲司徒紀見)
(禍乱方作不復辦嚴即時之郡璽書追拜太僕又徵爲尚書令建安初拜大鴻臚年)
(七十一卒於官弟諶與紀齊德父子並著高名時號三君)
君諱紀字元方太丘君之元子也始祖有虞受
禪陶唐亦以命禹其後嬀滿當周武王時祚(一作胙)
土于陳(史記陳世家武王克殷求舜後得嬀滿封之於陳)君其世也君生應
乹坤之純質受嵩岳之粹精内包九德外兼百
行淵深淪於不測膽智應於無方弘𥙿足以容
衆矜嚴足以正世然後研幾道奥涉覽文學凡
前言往行竹帛所載靡不坐該其善也亹亹焉
其誘人也是以令問廣譽塞于天淵儀形嘉誨
範乎人倫存乎本傳故略舉其著於人事者焉
顯考以茂行崇冠先儔(世說客有問陳季方曰太丘有何功德而荷天下重)
(名季方曰家君如桂樹生泰山之阿上爲甘露所沾下爲淵泉所潤當斯之時桂樹焉知泰山之高淵泉之深不知)
(有功德與無也)季弟亦以英才知名當世孝靈之初並遭
黨錮(建寧二年有司奏虞放杜密李膺等皆爲鈎黨下獄錮及五属)俱處于家號
曰三君故得奉常供養以循子道親執饋食朝
夕竭歡及太丘君疾病終亡喪過乎哀崩傷嘔
血如此者數焉服禮旣除戚容彌甚聞名心矍
言及隕涕雖大舜之終慕(孟子大孝終身慕父母五十而慕者予於大舜)
(見之)曾參之自盡(孟子親喪固所自盡也曾子居親喪水漿不入於口者七日)無以
踰也豫州刺史嘉懿至德命勑百城圖畫形像
(先賢行狀曰豫州百城皆圖畫寔紀諶形像焉)于今遺稱越在民口旣處隠
約潜躬味道足不踰閾乃覃思著書三十餘萬
言言不務華事不虚設其所交釋合贊規聖哲
而後建旨明歸焉今所謂陳子者也初平之元
禁罔蠲除(本紀初平元年赦天下黨人還諸徙者)四府並辝弓旌交
至(弓旌所以招聘賢者)雖崇其禮命莫敢屈用大將軍何進
表選明儒君爲舉首公車特徵起家拜五官中
郎將(此疑與本傳小異盖董卓入洛陽時表選召拜君者何進也觀君對卓遷都之問即時之平原其不)
(爲卓屈明矣)到遷侍中旬有八日出相平原會孝靈
晏駕賊臣秉政(董卓爲相國)肆其兇虐剥亂宇内州
郡幅裂戎輿並戒君冒犯鋒矢勤恤民隠馴之
以禮教示之以知耻視事未朞士女向方會刺
史敗於黃巾(張角反其部師有三十六萬皆着黃巾)幽冀二州争利
其土(二州刺史因世乱竊據土地以爲巳利)君料敵知難不忍其民爲
已致死乃辭而去之於是老弱隨慕扳轅持轂
輪不得轉遂晨夜間行寓於邳郯之野(漢地理志東海郡有)
(有下邳縣郯縣按史記鄒費郯邳皆小國也)袁術恣睢僣號江淮圖覆
社禝(按三國志術以興平二年僣號以九江太守爲淮南尹置公卿祠南北郊)結婚吕布
斯事成重必不測救君諗布不從遂與成婚送
女在塗君爲國深憂乃奮策出竒以奪其心卒
使絶好追女而還離逖姦謀使不得成國用乂
安君之力也(吕布傳袁術爲子求婚布許之術遣韓㣧以僣號事告布因求迎婦布遣女隨之沛)
(相陳珪恐術報布成婚則徐掦合從爲難未巳於是往說布布亦素怨術而女巳在塗乃追還絶婚史以爲陳珪未)
(知孰是抑二人共爲此謀)惟帝念功命作尚書令會車駕幸許
(獻帝建安元年曹公操奉迎天子幸許遂遷都焉)拜大鴻臚實掌九儀四門
穆穆(東觀漢記大鴻臚主擯贊九賓之禮虞書賓于四門四門穆穆)遂登補衮闕
以熙帝載不幸寢疾年七十有一建安四年六
月卒惜乎懷道處否登庸日寡實使大業不
究元勲靡建兹海内所爲嗟悼凡百所以失望
也天子愍焉使者弔祭群卿以下臨喪會葬有
子曰羣追惟蓼莪罔極之恩(羣位至三公名德不及祖父時人爲之語)
(曰公慙卿卿慙長蓼莪孝子不得終飬之詩也其詞曰欲報之德昊天罔極)乃與邦彦碩
老咨所以計功稱伐銘贊之義遂樹斯石用監
于後其辭曰
於穆上德時惟我君固天縱之天(一作大)鍾厥純
命世作則實紹斯文遭險龍潜抗志浮雲(謂因黨錮)
(家居易潜龍勿用論語不義而冨且貴於我如浮雲)所貴在巳樂存事親雖
處畎畒天子屢聞乃階郎將陪帝作鄰(謂由五官中郎將而)
(階升爲天子左右近臣詩無陪無卿書臣哉鄰哉)平原寇深遂辭其民思
齊古公邠土是因(言君之愛民與民之戀君與古公齊德古公亶父避狄去邠事見孟)
(子)不忘諗國惠我無垠復命喉舌秉國之均(尚書令也)
爰登卿士媚兹一人(鴻臚在漢爲九卿詩媚于天子注媚愛也)如何穹
蒼不授遐年尠厥在位每懷不申股肱或虧朝
誰與詢(股肱之臣旣喪朝有政事無所詢訪)焭焭小子號泣于旻(作碑)
(者自謂)勒銘表德久而彌新
河間相張平子碑崔瑗
(後漢書張衡字平子南陽西鄂人也少善属文通五經貫六蓻尤致思於天文隂陽)
(歴筭安帝徵拜郎中再迁爲太史令乃研覈隂陽妙盡璇璣之正作渾天儀著靈憲)
(筭罔論言甚詳明永和初出爲河間相四年卒注西鄂縣在今鄧州向城縣南有平)
(子墓及碑在焉崔瑗之文也)
河間相張君南陽西鄂人諱衡字平子其先出
自張老爲晉大夫納規趙武而反其侈書傳美
之(趙武謚文子晉語文子爲室斵其椽而礱之張老曰天子之室斵其椽而礱之加密石焉諸侯礱之大夫斵之禮也)
(文子令勿礱匠人請皆斵之文子曰止爲後世之見之也其斵者仁者之爲也其礱者不仁者之爲也)君天姿
叡悊敏而好學如川之逝不舍晝夜是以道德
漫流文章雲浮數術窮天地制作侔造化(言渾天儀也范)
(瞱論引之)瓌辭麗說竒技偉藝磊落煥炳與神合契
(言靈憲筭罔論也)然而體性温良聲氣芬芳仁愛篤密與
世無傷可謂淑人君子者矣初舉孝廉爲尚書
侍郎遷太史令實掌重黎歴紀之度亦能焞燿
敦大天明地德光照有漢(史記南正重司天火正黎司地鄭語黎爲高辛)
(氏火正以焞燿敦大天明地德光照四海言重黎典序天地能使日月增煇山川順理其功光照當世今平子爲太)
(史令亦能如此光燿於漢室無愧重黎之職焞音淳)遷公車司馬令侍中遂相
河間政以禮成民是用息(本傳時河間王政驕奢不遵典憲衡下車治威嚴整)
(法度上下肅然)遭命不永闇忽䙴徂(本傳年六十二永和四年卒闇忽猶奄忽也䙴)
(古遷字)朝失良臣民隕令君天泯斯道世喪斯文凡
百君子靡不傷焉乃銘斯表以旌厥問其辭曰
於維張君資質懿豐德茂材羨(一作美)高明顯融
焉所不學亦何不師(論語夫子焉不學而亦何常師之有)盈科而逝
成章乃逹(孟子流水之爲物也不盈科不行君子之志於道也不成章不逹)一物不知
實以爲恥聞一善言不勝其喜包羅品類禀授
無形酌焉不竭沖而復盈廩廩其庶亹亹其幾
(易顔氏之子其殆庶幾乎)膺數命世紹聖作師(言當世無居其右者應數間生命世)
(之才継前聖以爲師)苟華必實令德惟恭柔嘉伊則孝友
祗容允出在兹維帝念功(言出爲河間相也書允出兹在兹惟帝念功)
往才女諧(古文尚書哉作才)化洽民雝愍而不弔降此咎
兇(詩昊天不弔降此鞠凶)悊人其畏罔不時恫(礼記哲人其萎乎書民罔不時)
(恫恫痛惜也)紀于銘勒永終譽兮死而不朽芳烮
著兮
歐陽氏集古日錄跋尾漢張平子墓銘世傳
崔子玉撰并書按范曄漢書張衡贊云崔子
玉謂衡數術窮天地制作侔造化今銘有此
語則眞子玉作也其刻石爲二本一在南陽
一在向城天聖中有右班殿直趙球者知南
陽縣事因治縣廨毀馬臺得一石有文驗之
廼斯銘也遂龕于廳事之壁其文至凡百君
子而止其後半亡矣其在向城者今尚書屯
田員外郎謝景初得其半於向城之野自凡
百君子巳上其前半亡矣今以二本相𥙷續
其文遂復完而闕其最後四字然則昔人爲
二本者不爲無意矣唐寳應中有徐方回者
別得二十一字云是銘最後文疑球所得南
陽石之半亡者爾今後不復見則又亡矣惜
哉
曹娥碑邯鄲淳
(會稽典錄曰上虞長度尚弟子邯鄲淳字子礼時甫弱冠有異材尚先使魏朗作曹)
(娥碑文成未出子礼至試使爲之操筆而成無所點定朗嗟嘆不暇遂毀其草)
孝女曹娥者上虞曹盱之女也其先與周同祖
(文王之子振鐸封於曹)末胄荒流(一作沉)爰兹適居盱能撫節按
歌婆娑樂神(詩子仲之子婆娑其下毛氏注婆娑舞也後漢書列女傳云泝濤迎婆娑神恐非)
以漢安二年五月時迎伍君(漢安順帝年号二年歲在癸未伍子胥爲)
(濤神)逆濤而上爲水所淹不得其尸時娥年十四
號慕思盱哀吟澤畔旬有七日遂自投江死(娥投)
(衣於水祝曰父尸所在衣當沉衣隨流至一處而沉娥遂隨衣没衣或作瓜見項原列女傳)經五日抱
父屍出以漢安迄于元嘉元年青龍在辛卯(元嘉)
(桓帝年号青龍太歲也漢安二年至此凢九年)莫之有表度尚設祭誄之(列女)
(傳云度尚改葬娥於江南道旁爲立碑焉)辭曰欝伊孝女曄曄之姿偏其
反而令色孔儀窈窕淑女巧笑倩兮宜其家室
(謂娥姿容之美宜配君子)在洽之陽大禮未施(大明詩在洽之陽洽水名水北爲陽)
(言文王親迎大妊于莘也此禮未施謂娥在室未嫁)嗟喪慈父彼蒼伊何無父
孰怙訴神告哀赴江永號視死如歸是以眇然
輕絶投入沙泥翩翩孝女載沉載浮或泊洲渚
(一作嶼)或在中流或趨湍瀨或逐波濤(未遇父尸漂流靡定)千
夫失聲悼痛萬餘觀者填道雲集路衢泣淚掩
涕驚慟國都是以哀姜哭市(左傳魯哀公夫人姜氏歸于齊將行哭而)
(過市曰天乎仲爲不道殺適立庶市人皆哭)𣏌崩城隅(齊𣏌梁之妻哭其夫而哀城爲之弛而隅)
(爲之崩二者言誠之能感)或有尅面引鏡(梁高行者早寡不嫁梁王使聘之婦援鏡操刀)
(以割其鼻曰刑餘之人殆可釋矣王高其節号曰高行)𠢐耳用刀(沛郡劉長卿妻吳孫竒妻皆少)
(寡守節援刀割耳明己不二)坐臺待水(楚昭王出遊留夫人漸臺之上王聞江水大至使迎夫人忘持)
(符夫人曰妾不敢越義而求生水大至而死号曰貞姜並列女傳)抱樹而燒(介之推母與推俱隠)
(緜上山中晉文公求之不能得焚其山終不出而焚死又琴操曰介子抱木而燒死四者言秉節不渝)於
戲孝女德茂此儔何者大國防禮自脩豈况庶
賤露屋草茅不扶自直不鏤(一作斵)自彫(後漢徐穉傳有此兩語說)
(苑蓬生枲中不扶自直)越梁過(一作遏)宋比之有殊(梁謂梁高行宋謂宋伯姬皆大)
(國之女也伯姬遇火傅至姆不至不肯下堂而燒死春秋賢之按上文抱樹而燒當用伯姬事抱樹字恐傳寫誤𡭗)
哀此貞厲(一作獨)千載不渝嗚呼哀哉辭曰
名勒金石質之乹坤歲數歴祀立廟起墳光于
后土顯昭天人生賤死貴利之義門何悵華落
飄零早分葩豔窈窕永世配神(言當配享江神)若堯二
女爲湘夫人時效髣髴以昭後昆(楚詞有湘君湘夫人堯之二女)
(娥皇女英也廟在湘山)
漢議郎蔡邕聞之來觀夜闇以手摸其文而
讀之邕題文云黃絹幼婦外孫韲臼(語林楊脩至江南讀)
(曹娥碑碑背有八字曰黃絹幼婦外孫韲曰曹操不解問脩曰卿知否脩曰知之操曰且勿言待孤思之行三)
(十里乃得之令脩解脩曰黃絹色絲色絲絶字幼婦少女少女妙字外孫女子女子好字韲曰受辛受辛辤字)
(操曰一如孤意)
古文苑卷第十九
