詠物詩
元謝宗可撰
睡燕
補巢銜罷落花泥困頓東風倦翼低金屋晝長隨蝶化
雕梁春盡怕鶯啼魂飛漢殿人應老夢入烏衣路轉迷
却怪卷簾人喚醒小橋深巷夕陽西
睡蝶
不趁游蜂上下狂閒舒倦翅怯尋芳花房舞罷春酣重
蕙徑棲遲曉夢長貪困有誰憐褪粉返魂無力去偷香
漆園傲吏忘形久莫到蘧蘧枕上忙
紙帳
清懸四壁剡溪霜高卧梅花月半牀繭甕有天春不老
瑶臺無夜雪生香覺來虛白神光發睡去清閒好夢長
一枕總無塵土氣何妨留我白雲鄉
紙衾
霜搗谿藤一幅新醉來高卧付詩人松床夜煖雲生席
蕙帳香融雪滿身翡翠多情嫌寂寞鴛鴦無分樂清貧
枕邊不作紅塵夢睡足梅花玉洞春
茶筅
此君一節瑩無瑕夜聽松聲潄玉華萬縷引風歸蟹眼
半瓶飛雪起龍牙香凝翠髮雲生脚濕滿蒼髯浪捲花
到手纖毫皆盡力多應不負玉川家
酒旗
水村山郭酒初香紵影青青字一行壚畔低懸花霧濕
檐陰斜揭柳風涼指揮意馬衝愁陣摇曳心旌入醉鄉
惆悵步兵招不起半竿空自舞斜陽
詩瓢
雨蔓霜條老翠壺吟邊不是酒胡盧剖開架上輪囷玉
著盡胸中錯落珠滿貯苦心留宇宙深藏清氣付江湖
誰家半腹能千首為問山人果在無
筆陣
授筆登壇拜墨卿霜毫不用鐵為兵戰酣已拔三都壘
奏捷還攻五字城怒捲龍蛇雲霧泣長驅風雨鬼神驚
攀蟾獨掃千軍退功奪中書第一名
雁賓
地北天南萬里身驚寒昨夜過邊城暫隨沙漠秋來夢
留得湘江社後春水宿雲飛同是客風嘹月唳自相親
荒汀斷渚年年路應認蘆花作主人
蝶使
頒紅降紫繞芳菲催就東風錦萬機採訪有心香外舞
指揮無計日邊飛曉穿竹徑應持節暖駐花房欲繡衣
可解黃花驚别夢折梅休恨寄難歸
雁字
蘆花月底寄秋情陣影南飛勢不停一畫寫開湘水碧
半行草破楚天青雲牋泠印蟲書迹烟墨濃摹鳥篆形
題盡子卿心事苦斷文無數落寒汀
鶯梭
自織春風金縷衣穿紅度翠往來飛柳堤暗捲絲千尺
花塢横抛錦萬機時見枝頭捎蝶去不愁壁上化龍歸
羞同杼柚勞紅女一擲遷喬願有違
龍杖
鱗甲光摇玉一枝幽宫躍出袖中持多因掌握提攜晚
休恨飛騰變化遲緩策不愁山雨濕醉横長有野雲隨
會看掛壁風雷起莫待詩翁過葛陂
虎枕
縛取南山白額兒鼻如雷吼卧支頤床頭夜嘯威長在
帳底風生醉不知探穴捋鬚應有夢寢皮食肉未為奇
何如敔伏重華殿聽徹簫韶九奏時
螢燈
微螢閃閃拂晴波幾度黃昏誤舞蛾銀粟無烟棲碧蘚
玉蟲留影綴青莎秋空雨歇寒光墜晚徑風閒冷燼多
欲喚紗囊車武子為渠還賦短檠歌
雁陣
渡江秋影又南征折葦銜枚夜不驚冷聚圓沙盤地軸
曉浮寒水落天衡風馳截破湘烟闊雲擁斜衝塞月明
洲渚網羅應有伏横空千里不留行
鶴骨笛
滿竅芝香透骨濃誰將仙蛻截星筒從教庭下梅花落
似怨山中蕙帳空三弄瑶林驚曉露一聲華表泣秋風
絶勝瘞作江邊土好奏南飛步月宫
虎頂杯
骨醉於莵一掬春掌中白額氣如雲南山月暈夢初醒
北海風生酒半醺暢飲自懷班定遠酣歌誰酹顧參軍
醉鄉亦有封侯地笑綰金符便策勲
鷺羽扇
立烟睡雨白蒙茸盡付驅炎掌握中暑退沙頭千點雪
涼生頂上幾絲風曾聞異物陪修静莫染纖塵障庾公
揮動半襟詩夢醒誰憐拳足蓼花叢
鼠鬚筆
夜逐虛星上月宫奮髯奪得管城公槖中不攪吟窗夢
指下先爭翰苑功莫笑硯池濡醉墨絶勝倉廪飽陳紅
平生嚙盡詩書字散作龍蛇落紙中
龍涎香
瀛島蟠龍玉吐零輕氛飛繞博山青暖浮蛟窟潮聲怒
清徹驪宫蟄睡醒碧腦貯箱收海氣紅薇滴露洗雲腥
雨窗篝火濃熏破夢駕蒼鱗上帝庭
螳螂簮
螵蛸枝上化薰風飛掠詩翁短帽中鬢雪冷侵霜斧落
髮雲寒壓翠裳空為裁象齒形如在試插蟬冠氣尚雄
開卷尋行煩一指不須當轍怒莊公
蟾蜍水滴
三足爬沙飲海歸案頭飛墮曉風吹慣看毛穎臨池浴
不借姮娥入月騎蓄潤鑿開琲磊落分涓滴盡墨淋漓
胸中一掬恩波在自有龍蛇遶筆時
螺杯
香醅浮螘入旋渦半殼蒼瓊費琢磨應愧美人盤寶髻
且供豪客捲金波尊中綠照珠光潤掌上春擎海氣多
安得滄溟俱變酒垂涎終日飲如何
蘆花被
白似楊花煖似烘纖塵難到黑甜中輭鋪香絮清無比
醉壓晴霜夜不融一枕和秋眠落月五更飛夢逐西風
誰憐宿雁江汀冷贏得相思舊恨空
蓮葉舟
穏棹紅衣泛渺茫風帆浪檝水雲鄉曉撐太華半峰月
晚載西湖十里香藕放雪絲應作纜荷擎翠柄若為檣
不須更捧金仙足太乙山人夢正涼
玉壺冰
白似中乾滿不傾是空是色凍無聲十分瑩潔瑕疵淨
一樣光輝表裏明雲母夜藏珠暈冷水晶寒孕月華清
美人睡起銷金帳折得梅花插未成
網巾
烏紗未解滌塵煩一網清風兩鬢寒篩影細分雲縷滑
棋紋斜界雪絲乾不須漁父燈前結且向詩翁鏡裏看
頭上任渠籠絡盡有時怒髮亦衝冠
胭脂
仙花和露搗芳塵駐得宫娥不老春香暈紅潮生玉頰
煗融綘蠟點櫻唇渭流漲膩人應遠宫井留斑恨愈新
鏡倚綠窗嬌夢醒素纖微蘸晚粧勻
琉璃簾
澄光摇碎一庭秋瑩碧玲瓏縐浪浮淨練懸風晴未落
明河接地曉難收冰痕半捲銀鈎冷繡帶低垂玉縷柔
纖手怯寒輕揭起不妨月影上南樓
走馬燈
飈輪擁騎駕炎精飛繞人間不夜城風鬛追星低弄影
霜蹄逐電去無聲秦軍夜潰咸陽火吳炬宵馳赤壁兵
更憶雕鞍年少夢章臺踏碎月華明
泡燈
焰吐蘭膏暎水晶澄泓不動一漚輕天星影落冰壺夜
神汞光凝火鏡明碧暈浮春丹氣溼紅雲泛煖玉華清
遊魚不覺三更冷飛入琉璃井底行
雪燈
一炬燒寒照夜長玉蟲飛入白紗囊冰壺吞月涵秋影
海蚌懷珠吐夜光六出自隨飛燼落寸輝不受積陰藏
渾疑凍壑寒崖底忽見東風轉太陽
蓮燈
萬點芙蓉午夜芳醉看疑似水雲鄉蘭缸照破西湖夢
火樹燒殘太液香焰煖應愁擎夜雨燼寒不為倒秋霜
元宵庭院東風曉零落紅衣遶畫梁
水燈
波明焰煖晚風間泡影飛來鏡裏看萬點芙蓉開碧沼
一天星斗落冰盤珠浮赤水光猶濕火浴丹池夜未亁
照破魚龍波底夢幽宫不怕五更寒
書燈
吾吚聲裏漏初長願借丹心吐寸光萬古分明看簡冊
一生照耀付文章芸編清逼蘭膏煖花燼時粘竹汗香
明日金蓮供草制幾人風露在秋堂
燈花
誰分春色上銀臺小草梢頭吐燼煤丹萼擎烟深夜結
朱蕤噴火背陽開吟窗對酒分詩罷旅館敲棋待客來
願得東君膏澤滿芳心一點不成灰
缾笙
爐頭莫為熱中鳴且作松風入耳清火候抽添成别調
湯痕深淺變秋聲誰知冷煖情難盡自恨炎涼訴不平
何用絳唇吹玉管纖簧低咽夜三更
鐵硯
不用端谿割紫雲鑄來壯士鐵心存一方自出爐錘巧
百鍊原無斧鑿痕金炁冷涵池水潤土花腥蝕墨烟昏
堅剛千古難磨了誰為扶桑賦曉暾
漁簔
翠結香莎付釣舟一竿風雨不須愁苔磯夜泊披寒去
葦岸昏歸帶濕收月冷籠衣眠舵㞑天晴隨網曬船頭
羊裘莫笑狂奴錯也著烟波萬頃秋
釣絲
臨流纖影衆鱗驚消得長繅一縷輕鈎墜亂縈春水碧
竿垂斜裊晚風清牽回江上烟波夢掣斷人間富貴情
我欲笑攜千尺去桃花浪裏拔鯤鯨
雪珠
萬斛明璣滿地圓瑶龍吞蚌入雲邊淚含曉雨光猶濕
聲碎天風孔未穿寒綴松腰聯玉珮冷攅梅臉結花鈿
阿滕撒盡難收拾為買豐年不用錢
霜花
粲粲璚英借露浮日高還付水東流剪裁應費金神巧
開落從教玉女愁有豔淡粧宫瓦曉無香寒壓板橋秋
五更不怕樓頭角吹到梅花特地稠
柳眼
媚煗窺春淺碧浮欲開還閉半顰羞露垂烟縷秋波溜
雨歇風條曉淚收上苑困酣興廢夢灞橋看盡古今愁
五株彭澤回青否應是生花雪滿頭
荷錢
青蚨飛遶半池蓮化作波心萬點圓白水真人應愛寶
上清童子解留錢買空太液繁華夢占斷西湖富貴天
一把藕絲穿不起五銖衣冷碧波烟
紙鳶
孤騫穏駕剡谿雲多少兒童仰羡頻半紙飛騰元在己
一絲高下豈隨人聲馳空碧東風曉影度遥天化日春
誰道致身無羽翼迴看高舉絶紅塵
雪獅
幻出狻猊雪一團玉光如焰起毫端稜稜冰霰藏鋒銳
颯颯風霜滿肺肝氣逼熊羆應股栗威臨犀象亦心寒
從人錯認鹽形虎莫向朝陽仰鼻看
蟠梅
縈青絆碧裂蒼苔歲晏寒香宛轉來蛟蟄凍雲冰骨瘦
龍眠夜月玉鱗開風霜氣勢從千折鐵石心腸亦九迴
祇為東君甘自屈不教枉占百花魁
挂蘭
江浦烟叢困草萊靈根從此謝栽培移將楚畹千年恨
付與東君一縷開湘女久無塵土夢靈均元是棟梁材
午窗試讀離騷罷却怪幽香天上來
花霧
倦紫酣紅總未醒暗熏芳淚滴無聲羅幃隠繡迷春色
綺縠籠香護曉晴薄暝枝頭留睡蝶輕陰樹底咽啼鶯
東風捲到闌干曲半濕游絲舞不成
茶烟
玉川罏畔影沉沉淡碧縈空杳隔林蚓竅聲微松火暗
鳳團香煖竹窗陰詩成禪榻風初起夢破僧房雪未深
老鶴歸遲無俗侣白雲一縷在遙岑
硯冰
裂地層陰透馬肝墨花含凍鏁毫端一泓曉色玄霜重
半夜天風黑水乾沼面烟凝星影暗潭心雲翳玉光寒
便將呵作清泠雨筆掃人間酷暑殘
游絲
摇曳春光百尺輕烟綃舞斷任縱横暗縈芳恨應無力
亂綰春愁似有情一縷綠楊風正軟半痕紅杏雨初晴
莫教飛到天機上恐悮龍梭織不成
海蟄
層濤擁沬綴蝦行水母含秋孕地靈海氣凍凝紅玉脆
天風寒結紫雲腥霞衣褪色冰涎滑璚縷烹香酒力醒
應是楚江萍實老誤隨潮信落滄溟
江潮
靈胥怒闢島門開十萬神兵戰鼓回龍決黃河銀浪湧
鼇翻坤軸玉山摧半江飛雪横空起千里奔雷撼地來
欲駕雲帆滄海去秋風八月上蓬萊
綠陰
萬樹東風湧翠瀾遮藏芳恨料應難入簾蒼靄暮春晚
滿地碧雲清晝寒柳暗池臺烟乍濕槐深門巷雨初乾
階前花落無人到又染苔痕上石欄
紅樹
楓塢梨園醉曉霜纈衣零落舞金商半山留日樹無影
一徑有風花不香蕭寺烟晴秋易老御溝水急恨空長
詩人自愛停車晚還記清陰六月涼
醉鄉
曾笑三閭不解遊移家欲向麴城頭人酣方外鴻荒夢
誰識塵中冨貴愁夜月放船浮酒海春風扶杖上糟丘
相逢還似無何有喚起東臯為贈侯
塵世
人海深藏混混中非烟非樹遠空濛六街綺繡迷香紫
九陌笙歌踏輭紅微步緩隨羅襪起清歌飛遶畫梁空
南來一騎蛾眉笑又送長安荔入宫
仙槎
曾作河源萬里舟塵根已斷卧蛟虯無心下土承烟雨
有路層霄犯斗牛破浪遠衝銀漢曉凌風徑渡碧天秋
歸來帶得支機石誰識人間博望侯
天燈
龍逐炎精下紫宫夜深不肯落雲中光分霄漢三更黑
影亂星辰萬點紅玉樹倚天擎火齊金繩繫日挂瑶空
照開仙闕光明路絳節霓旌穏駕風
醒酒石
子孫猶自問監軍醒籍千年迹已陳蒼骨冷侵酣枕夢
苔痕清逼醉鄉春西風别墅啼山鬼落日朱崖泣海神
牛李相傾果何得太湖甲乙更誰人
無絃琴
獨繭長繅底用抽蛇紋空鏁鳳枝秋落星留暈繩光斷
凍瀑無聲練影收别鶴那聞風外泣孤鸞不向月中愁
多情只有柴桑老寂寂高山水自流
橘杯
薺穰初碎擘輕甌一飲何須大白浮瓊液曉凝滄水霧
金波夜浸洞庭秋寒香噴手酲初解霜氣浮尊煖未收
酩酊敲棋呼二叟夢中同作醉鄉遊
梅杖
紫玉槎牙蝕蘚痕黃昏扶醉倍精神一枝冷曳孤山雪
七尺横拖庾嶺春江路策雲香在手谿橋挑月影隨人
歸來却笑林和靖還現堂中上座身
松釀酒
大夫何事亦餔糟自恨争名爝火勞(句疑有訛)春色未香浮
螘綠雨聲先沸老龍膏不須琥珀供靈藥且作珍珠滴
小槽傲却歲寒消一醉涼州空自換葡萄
雪煎茶
夜掃寒英煮綠塵松風入鼎更清新月團影落銀河水
雲脚香融玉樹春陸井有泉應近俗陶家無酒未為貧
詩脾奪盡豐年瑞分付蓬萊頂上人
煮茶聲
龍芽香煖火初紅曲几蒲團聽未終瑞雪浮江喧玉浪
白雲迷洞響松風蠅飛蚓竅詩懷醒車繞羊腸醉夢空
如訴蒼生辛苦事蓬萊好問玉川翁
賣花聲
春光呌遍費千金紫韵紅腔細細尋幾處又驚遊冶夢
誰家不動惜芳心響穿紅霧樓臺曉情逐香風巷陌深
粧鏡美人聽未了繡簾低揭畫簷陰
松枝火
蘚骨誰教劫火侵欲將春意破窮陰鱗髯光動紅雲起
膏液香融紫霧深餘燼尚留霜後節死灰難滅歲寒心
有時燄氣隨風轉猶是蒼龍澗底吟
藕花風
舞落紅衣起未休水雲鄉裏正颼颼五更清逼銀塘路
六月涼生玉井秋颭浪低翻霞影亂凌波輕弄錦香浮
莫教吹醒鴛鴦夢好送真人一葉舟
絮化萍
點綴離人恨已多水流雲散為消磨半篙晴浪星無數
兩岸東風雪幾何脫白定知沾化雨取青應是謝恩波
滿池為護蒼天影休逐春歸繞汴河
松化石
苔根蘚幹勢稜嶒不向山中變茯苓傲雪心頑龍蛻骨
嘯風聲斷虎留形特堅節操磨今古肯獻瑰奇列丙丁
底用區區梁棟具直須鍊補老天青
月中桂花
金粟如來幻化身嫦娥留得護冰輪枝横大地山河影
根老層霄雨露春長有天香飛碧落不教仙子種紅塵
折來何必吳剛斧還我凌雲第一人
水中梅影
澄澄寒碧印冰條雲母屛開見阿嬌春色一枝流不去
雪痕千點浸難消臨風倚檻雲鬟濕帶月凌波玉珮摇
最是黃昏堪畫處横斜清淺傍溪橋
水中雲
絮團泠蘸碧琉璃舒捲還如濕未晞蒼狗倒隨天影落
玉鸞低入鏡光飛濃遮晚浪摇秋月淡隔晴漪漾夕暉
莫怪巫山臺下雨凌波好向夢中歸
水中月
晴波浸月月波浮玉兔涼生萬頃流丹桂影沉江浦夜
白蓮光浴海天秋鮫人泣罷珠還濕龍女粧殘鏡未收
應是廣寒眠不得水晶宫裏夜深遊
白蓮
三千宫額翠雲房洗褪鉛華淺淡粧仙掌月明應自怨
東林夢遠為誰芳波澄夜静花無影露冷風清玉有香
舞罷霓裳誰得似六郎清瘦比何郎
紅菊
錦爛重陽節到時繁華夢裏傲霜枝晚香帶冷凝丹粒
秋色封寒點絳蕤淡暎殘虹迷老圃濃拖斜照落東籬
靈砂換却淵明骨倦倚西風不自知
藕絲
絆玉纏香吐未齊蓮房繅出蛹初肥纖毫何補寸心苦
幾縷空縈七竅飛園客可能抽翠繭靈均難為製荷衣
年年五月無人買欲織鮫綃不上機
蓴線
鮫人繡滿水仙裳地軸天機不敢藏冰轂冷纏青縷滑
翠鈿清綴玉絲香江湖有味牽情久京洛思歸引興長
欲剪吴淞縫不得謾拖秋思繞詩腸
同根竹
競秀冰霜一種奇駢頭曾脱錦䙀兒西山二子情依舊
湘浦雙娥影鎮隨高節元非連理樹虛心共是歲寒枝
莫教移作仙人杖恐化雌雄下葛陂
並蒂蘭
碧蕊連芳並萼擎春風江浦對含情不妨燕姞重占夢
應愧湘纍獨解清霜節百年期共老國香一點為誰争
詩人莫比雙渠怨幸有離騷日月明
紅梅
梨雲無夢倚黃昏薄倩朱鉛蝕淚痕宿酒破寒薰玉骨
仙丹偷煖返冰魂茜裙影露羅衣捲霞珮香封縞袂温
回首孤山斜照外尋真誤入杏花村
苔梅
一夜蟠龍裂翠鱗土花深護玉精神蒼含滿樹黃昏月
碧老孤根太古春姑射香薰荷製好逋仙青入華衣新
料應不為天風冷自恐冰肌受點塵
雪月梅
苔枝擎重半朦朧漠漠梨雲夢不同香護姮娥眠玉鑑
影隨姑射下瑶宫冰蟾光透南枝夜翠羽聲凄古樹風
天上人間渾一色幾分春意有無中
綠萼梅
萼綠仙人下玉堂清魂夜化雪芬芳荷衣薄襯霓裳冷
蘭珮濃熏縞袂香曉額浮酥凝淺黛春容點翠照新粧
多因誤入羅浮夢愁絶黃昏鬢已蒼
梅魂
枝南枝北路迢遙飛入孤山夜寂寥水月浮香應自返
谿風弄影為誰招縞衣夢裏和愁斷玉篴聲中逐恨消
似欠靈均歌楚些逋仙墳草冷蕭蕭
梅夢
芳魂和睡倚南枝羞比梨花蝶未知暖入羅浮春困早
香迷姑射曉醒遲不愁夜月青衣濕應怕江天畫角吹
一點調羹心事在宵衣枕上覺多時
松梅
挺秀凝香一樣清何妨同結歲寒盟風霜正共孤高概
雪月相看太古情翠袖不禁冰骨冷蒼顔還照玉肌明
孤根雅操千年節未許繁華老此生
月下梅
月到梅花分外明暗香孤影鬭雙清吟隨野鶴依璚樹
卧聽飛鸞載玉笙酒醉不知霜滿阜書聲常共漏三更
此中意味無人識謾說仙家白玉京
桃梅
去年人面映紗窗今日酸心傍石缸白雪紅霞俱第一
暖蜂寒蝶不成雙神臣歲晚希調鼎姑射年深擬度江
獨立黃昏人似玉劉郎重見亦心降
問梅
尋春踏雪過西湖試叩風前玉一株香影為誰甘寂寞
精神何獨占清癯鐘殘角斷愁多少月落參横夢有無
吟遶南枝渾不應好將心事喚林逋
挑梅
折取孤山玉雪花杖藜高挂踏烟霞負他白鶴看仙塜
帶爾青蚨到酒家有脚陽春詞可證無言姑射貌堪誇
相攜相伴歸時晚添箇隨人月一牙
龍形松
夭矯拏雲海上來蜿蜒蛻骨老莓苔紫髯夜濕千山雨
鐵甲春生萬壑雷影動欲翻平陸起聲號如捲怒潮回
蜷枝冷掛巖前月猶是擎珠照九垓
鴛鴦梅
兩兩魁春簇錦機文衾夢覺月分輝枝頭交頸棲香暖
花底同心結子肥金殿鏁烟粧粉額玉堂環水浴紅衣
有情一種隨流去莫被風飄各自飛
鴛鴦菊
秋入金塘脫錦裳芳心並倚紫紗囊韓憑枕上情難了
陶令門前夢更長深院霜清宫瓦冷東籬月落繡衾涼
誰知連理枝頭恨還有西風晚節香
半日閒
閒處光陰未有涯偶然一晌到山家坐看雲起晝停午
静聽泉流日未斜槐影正圓初破睡竹陰微轉罷分茶
也勝忙裏風波客十二時中老鬢華
曉色
遠似烟霏近似空非明非夜兩朦朧一天清露洗難退
幾抹曙雲遮不窮斷角樓臺濃淡裏殘燈院落有無中
蒼茫半逐雞聲散又被朝陽染作紅
水紋
新綠粼粼深淺漪織成春色上苔衣一池碧暈雨初落
千曡翠鱗風更微淨縠光摇湘女鏡輕羅影動水仙機
何如袖取并刀去快剪吳淞半幅歸
竹夫人
胸次玲瓏粉黛羞宵征何必抱衾裯應無雲雨三更夢
自有冰霜六月秋盡節每曾陳諷刺虛心那解老温柔
專房不怕蛾眉妒只恐西風動别愁
白雁
翅老西風點綴霞秋江難認宿蘆花雲邊字缺銀鈎斷
月下筝閒玉柱斜影亂飛鷗回遠浦陣迷宿鷺落平沙
聲聲呌起蘇郎恨為帶吳霜染鬢華
墖燈
拔地燒空寶炬長燭龍挂影照穹蒼七層火樹雲生煖
九曲神珠夜吐光霞點彤&KR1242;歸淨界星隨綘節下西方
如來應到天壇上萬斛金蓮繞步香
沙書
玄沙一握舞蛟虯草聖何須墨染頭鳥過篆文歸鐵畫
蠏行清響落銀鈎竹間日射文星粲紙上風驚字迹收
大手莫將成末藝論功寧媿管城侯
雙陸
彩骰清響押盤飛曾記唐宫為賜緋影入空梁殘月在
聲隨征馬落星稀重門據險應輸擲數點争雄莫露機
惟恨懷英誇敵手御前奪取翠裘歸
浴堂
香泉湧出半池温難洗人間萬古塵混沌殼中天不曉
淋漓氣底夜長春波濤鼓怒喧風雨雲霧隨陰護鬼神
却笑相逢裸形國不知誰是浴沂人
詠物詩
