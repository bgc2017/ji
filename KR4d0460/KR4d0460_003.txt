許白雲先生文集卷之三金臺李伸編集
啓
荅潘明之啓(&KR0605;亥歲以厚幣相招欲使廢學家塾辭之維書來欲不廢學而受幣)
金華後學許某
右某啓伏以賢如鮑叔知管仲而分財貴若陳蕃禮徐卿
而下榻古來交契素尚心孚雖云同氣而相求盖亦善敬
而可久拍肩執𬒮以為合莫逃子厚之譏巧言令色鮮矣
仁宜服仲尼之訓責善者朋友之道為利乃盜蹠之徒歲
在龍蛇始識荆州之面日陪燕喜寕鄙牛醫之兒入幕為
賓升堂拜毋插架三萬軸許觀人間未見之書主家十二
樓時覩帳後所列之樂反覆䆒六經之藴奥上下謨千載
之興衰風雨對床烟雲入筆類律呂之相應曾塤筦之不
傳家東萊之舊學讀淑人𬗋陽之遺書此秀才展拓得開
積誠意豈有不動筦庫飽韭溪之風月冠綬為花縣之神
仙薦剡先馳飛騰可冀暴公子之名聞巳舊宜被繡衣而
来劉更生之學積既深終植青藜而照然以軒冤為餘事
長抱簡編以自娱重煩行人之再三𣣔得愚者之一慮如
某者卑汚無似齷齪自將謂居交際之間宜急義利之辨
龍門深邃倘能容俗客之登魚書殷勤勿復通方兄之意
其為報謝罔暨敷陳謹具啓事捧詣階墀祗候塵謝伏惟
熏慈俯賜鑒念不宣謹啓正月日金華後學許某啓
上憲使劉約齋啓(辭舉茂異)
一經猶抱惧皓首而無成三語初投喜青霄之有援立身
何似知巳難酬伏念某家故業儒幼嘗承學属宇宙之遷
變致身世之羈孤鄴俟萬軸書巳成煨燼之末顔囦五十
畝竟歸無何之鄊甑幾生塵席不暇暖日忽忽其易暮心
遑遑而何之𣣔奮蹇足扵長途思繼先人之墜緒孫窗挾
冊與曉雞而俱興韓堂挑燈對秋䖝而共語淡乎無味得
不償勞既至壮年始逢大匠洗故學之荒陋開大道之坦
夷使讀晦菴之書而泝伊洛之源可䟦夫子之墻而見宗
廟之美携手提耳諄諄然而命之測海窺天巍巍乎其大
也譬為山方覆一簣而進俄哲人夢奠兩楹之間欲為託
驥之蠅遂作喪家之狗更嘗鑚仰終止&KR0861;悠僅不失身無
能改德放深林而友麋鹿何異囊中之雖集敗甕而鳴醯
雞有來戶外之屨祗糊其口豈好為師不圖擅高科之美
名而乃出崇臺之特命得非所望聞之若驚雖率土之濱
莫非臣然中人以下難語上何寒士帡幪扵大厦實化工
斡運扵洪鈞為其不求是以見取惟茂材異等之舉始西
都元封之時必先定扵鄕評然後皆扵計吏盖多得特逹
清脩之士寕容厠尋常闒茸之人是豈虚名欲副實用欽
惟大朝立法而遴選亦舉前代故典而設施取之者聞
所聞巳縻好爵將俾之覺後覺容可素餐自孔子而下君
師之職分則學校之官教育之責重人之大倫有五義所
當明學之逹德者三誠則可進事變之糅雜物理之貫通
鬼神之幽禮樂之著先致知是為博文之要主持敬以收
復禮之功豈口耳之云然宜足目之俱到是湏自得扵巳
而後可及乎人詎謂下愚可當太任是以背翻愧汗面發
赧容維鵜在梁預知被服之不稱彼鴞集泮終見倚席而
無堪勿謂兩生之高恐貽多士之玷信非長語允出衷情
兹盖伏遇憲使詹事資政相公約齋先生中夏鉅儒王
朝碩德氣和而行粹心正而意誠䟽太傅之官雖成寕許
出關而歸鄊里暴公子之名已舊今睹持斧而来海瀕暫
為一道之福星將作八荒之霖雨蒞政伊始求才為先門
不停賓座無雜客遂使蓬蒿之迹亦居桃李之蹊某敢不
深感盛心大究所學簸之揚之糠粃耳此時恐有累扵高
明淬之砥之干將成他日或可歸扵陶冶過此以往未知
所裁
回潘縣尉啓
薦鶚騰中丞之䟽敢盗虚名烹魚得故人之書有慚善頌
褒語過榮扵華衮交情未絶扵布衣光粲珠璣春回蓬蓽
七襄莫報三復深蔵共惟某官積善之餘流芳甚遠攀龍
鱗扵南國喬木之家獨存展驥足扵西淮甘棠之笏故在
有先覺親涵泳扵麗澤宜後昆益後治其深源左圖右書
窮往古來今之理朝經暮史非尋章摘句之儒禀賦抱剛
明之資變化成精粹之氣學惟爲巳言必驚人久盤礴扵
胸中時彂揮扵筆下錦心繡口將追韓杜之蹤鐵畫銀鈎
欲接鍾王之武或笑談資釋氏之空性或游戲假莊生之
寓言不私其身將用扵世登青雲而排閶闔萬里壮遊紆
墨綬而佩銅章一官自試謹出納之司而會計當習平凖
之書而輕重通暫停冥海之鵬程小聽華亭之鶴唳方聞
名之籍甚勿賦詞而歸来謂宜綴視草之清班乃復作爛
柯之仙隱江山行大猷之政北部應無狐狸溧水傳孟郊
之詩西臺當有鸂鶒念某天資椎魯學問迂疎道則高美
若登天不可幾及爾出涯涘而觀海奚以自多頋方仰弥
高鑚弥堅豈謂德可久業可大鷗鳬野性浮于江湖則誠
宜駑駘短材加之羈靮必致蹶雖無吟風弄月自得之樂
亦有傍花随柳適情之遊夫何爲哉如斯而已罔敢要鄊
黨之譽復懶曳王門之裾誤動長官之知厪此秀才之舉
己非素志徒增汗顔踰垣而避豈自高掛瓢而飲亦可喜
昨巳投書而辭謝忽承賀語之殷勤感極而慙懷之弗替
某惟知慕學寕冀榮身阻溺之道非中庸亂倫焉可孔孟
之言有天命躁進何爲復有誨言幸毋棄我
賀趙松澗除行臺治書啓
恭審北闕傳宣南臺貳憲横榻異數沭雨露扵九天簮
筆總權凛風霜扵十道小人破膽君子弹冠伏惟某官浩
氣蟠空清規照世由學而大中扄全以軆仁無𣣔故剛外
物不能屈巳見善有如不及除惡惟務藴崇既尊所聞行
所知使頑者廉懦者立横流砥柱疑事元龜馳别駕以開
衡岳之雲鼓歸棹而載湘潭之月敦詩書說禮樂樂以忘
憂制芰荷集芙蓉確乎不拔産棟梁固為時用豈丘壑所
能久留允稱臺中之評起持浙右之節風飛雷厲鬼泣神
號澄清登車破吳會姦貪之黨便宜發粟活江瀕阻飢之
民當道適逢扵豺狼𦦨逢扵鷸蚌解紛紏扵盤根之
際還舊貫扵立談之間至今去思傳為竒事峻躋烏府高
泛紅蓮謂分司處荆揚之遥俾舉職居京畿之近絺知
明主亟稱直臣使者被繡衣上注意海邦之右天孫織
雲錦親承恩香案之前威感山川光生原隰七郡遽興善
治列城自無冤民行属縣而雨随祭東門而暘若所操公
溥自契神明進陟副端實符衆望昔在廷皆知憚黯今■
印無以易尭白簡綘騶耳目暫司扵察視内屏黃閣腹心
有待扵論思人所共期理之必至某愧識韓之太晚辱知
管之最深鯫生得上扵龍門欣逢盛事賀客敢私扵燕厦
用布歡悰
賀憲使敬威卿除江西參政啓
恭審渙奉明綸升參大柄外開政府任尤重扵洪都高
炳台階輝旁周扵南海除書甫下迓吏斯来切惟天朝
分省之規盖循晉室行臺之制德澤欲加扵萬里嘉謀兼
賴扵衆賢肆選真才共興善治得人無競有識交懽共惟
某官變世簮纓在庭詩禮温良豈弟藹和氣以接人中正
直方肅秋霜而蒞政仁心及物雅量鎮浮究元經一字之
微大闡乃翁之奥學萃正史百家之義親承外氏之遺文
皆自得之筌庸發揮扵事業廉貪立懦澄源清流出阜
邦財優游煑海之利貳司國憲增重横榻之威均職貢扵
版曹進樞謨扵宥府從容引退簡眷益隆持斧來海瀕勝
之之名舊矣攬轡清天下孟博之志慨然惟舉宏綱豈苛
細物去良苗之稂莠新泮水之宫墻原隰光生狐兔迹掃
私喜福星之徧照俄驚化兩之遐沾毗贊鈞衡暫處藩維
之遠爕調鼎鼐遄居廊廟之尊某自揆迂疎誤蒙頋予欣
聞異渥巳陪燕賀之行欲既懽悰復贅魚緘之贄
賀蕭北野萬戶破賊啓
北野四世祖御史大夫開國元勲南方之役矦聞
命立行与小校三人晝夜兼行八日至贑先是諸
軍會者數萬萬一戸十餘人皆頋望莫肯出兵矦
至詰前失自從輕軍衝盪擣其巢穴且與衆預定
滅賊之期後皆如所料都帥命諸將羅拜以寵之
後學金華許某
右某啓共審征蠻任重平蔡功多勇而有仁鼓三軍之士
氣算無遺策奠千里之民居露布升朝凱歌載道嘗謂兵
雖凶器武以止戈堯舜時雍且命皐陶作士虞苪旣質猶
迎太公爲師居安慮危有備無患故扵農事之内即寓軍
政其中蒐狩在田已辨鼓鐸鐲鐃之用苃閱爲陳復閑坐
作進退之方静足相維動而必克後世募從之制起三代
詰紏之政荒聚不義而授不仁忽者敗而貪者破效死則
可為也不教是謂棄之然而勇不在師智當謀帥能將則
多而益辦善戰則弱可敵強自平吴而論功已脩文而為
治桃林牛華山馬武事何庸郊藪鳳宫沼龍休徵備至方
四海之咸若俄一隅之震驚豈芻牧之失宜致草竊之肆
毒固將安潢池之衆柰久聚綠林之羣天討有加官軍旣
集當决機而取勝乃列璧而深居𣣔尚巧遲斯養虎以成
患不如乘勢將縦賊而遺誰頋方略之如公宜簡知而有
命共惟某官山河間氣宇宙英風擊南𬈑之三千吞雲夢
者八九偉哉異噐䔍生名家漢室龍興鄼侯之功第一周
官虎氏丁公之爵幾傳學泉流而淵涵思雲停而水止垂
弧有四方之志投筆建萬里之侯說禮樂而敦詩書在軍
旅不忘爼豆以其餘力旁及百家談炙轂而何窮事應機
而必中令下之日行不違時服矢䩨弓素學固萬人之敵
披甲上馬用竒將三騎而從視彼釡中之魚小試嚢底之
智司馬八日至關右神速折新城之隂謀光弼中夜入洛
陽號令變行營之精彩披地圖而知險要數軍實而簡卒
徒間諜既明姦詐盡露肆衝突而莫禦漸散離而就擒徵
側游䰟湏伏波而可滅智高小醜待武襄而後平剪除䲔
鯢廓清烟瘴戒干戈之載戢惧玉石之俱焚亦有旄倪甘
從俘虜召見諸矦將皆膝行而入門右招十九人謾血飲
以成事山川如舊烟火復安競笳鼓而歸来羅&KR1060;鞬而迎
拜人争趨而賀戰勝公自退而不言功鼷鼠甚微豈盡千
鈞之彂海鰲能巨試看一釣而連有深藴而未楊寕淺窺
之可測我知已審言大非諛某与鹿豕遊後燕雀賀聞雞
聲而起舞焉用腐儒銘麟閣而贊勲以俟君子無從抵掌
徒切傾心謹具啓事塵賀伏惟台慈俯賜鑒念不宣謹啓
延祐二年十一月日後學金華許某啓
文
復張子長文
二儀坱圠萬彙阜蕃氣立乎表人生其間得形質之正賦
性命之全&KR2399;七尺而充塞宇宙量方寸而包括乾坤備其
軆而極其用唯聖人其至焉若夫哲人知幾君子務本微
顯闡幽探賾索隱相彼稼穡基此耕墾步終海岳足始尋
引戰戰兢兢勤勤懇懇豈曰能賢惟惧不敏盖其一心危
微萬變參伍下器上道来今往古融一理而會通貫萬事
之旁午學不䆒扵至善人雖生而何𥙷爾乃反身而誠脩
己以敬心存道德膺服謨訓期不違以樂顔必有事而希
孟欲内外之兩得豈口耳之四寸及乎心廣軆胖面睟背
盎知本先而末後乃旁通而曲暢稽理亂鑒興亡涉百氏
獵騷莊或遊戲翰墨或發揮文章既自得扵黽勉随所往
而徜徉其家也甕牖蓽門水飲𬞞食秋燈簡編春雨耒耜
入則家庭無間言出則鄕黨有美譽吟風弄月總閑情随
柳傍花皆樂意其通則致尭舜達禮樂振遺音返淳朴富
貴若固有俯仰無愧怍然蔵噐待時居易俟命静而有常
動必以正不矯矯以潔身不汲汲以干進嗟小人之務得
非君子之所性至扵咿喔哫訾卑疵&KR3293;趨望塵下拜自鬻
上書營蠅苟狗羶蟻餌魚勢引利導身辱名汚何其&KR0861;哉
亦有偽行釣譽假隱求知世俗易罔君子可欺少室索價
北山勒移亦何取焉頋余下學慕古莫企小從大違寸進
尺退功期九仞業止一簣晝荒遊而放心夜起舞而攘𬒮
道途脩躋天更長歲月蒼茫水俱逝以為詭随非計便佞
乏才稽往事以慷慨懷良辰以徘徊苟有徇以達義寕不
俟乎良媒何好友之未逑乃飛書而見識羡子夙知尚友
古昔範模經訓馳聘史籍雖百家之縦横猶三餘之掎摭
目五行而俱下口一誦而終憶援弓矢以有待兹墉隼之
可射尚宜致廣極高抑鋒止銳茂葉發扵深根大聲出扵
宏器誠既積而莫揜道何遠之不至殷勤畢余言庶畿感
君意
代副使趙公祭扎忽䚟平章
惟公禀天地之清氣為一世之大人工師之表國家之
珍學備軆用心抱經綸剛建如中流砥柱屹立而不可屈
廉介如秋霜夜月精㓗而莫翳以纖塵小人望之以為毅
然不可犯君子即之則粹然春日之温居家制行夙以孝
聞非惟日有酒食之饌必婉容養志以娱親其出而仕也
以澄清天下為已任進而升扵朝也拳拳扵堯舜其君
兩總憲綱繼貳衡鈞面折廷争有回天之力垂紳正笏立
扵堂陛其精神風采足以厲乎大臣退惡惟惧其不遠進
賢惟恐其不伸銜命而使扵四方見巨姦大憝必去之
如農夫之務扵芟芸位居廟廊之上而一區之室僅可以
容身儲無儋石而飯𬞞飲水一童僕以自奉惟事親延士
則曲致其殷勤嘅清時猶或有虎狼之横道𣣔起而駈之
庶幾乎風俗之淳固將盡其忠節柰適嬰乎逆麟被之以
榮祿之美號俾調爕扵萬里之峨岷扶老母携幼子䟦涉
扵中道積憂勤感霜露竟長逝扵淇水之濱逆旅蕭蕭傷
哉公魂公之生三十有九年而清名臣烈足流芳萬世者
充塞乎乾坤死生夀夭貧冨窮通固天之所命亦胡不慦
遺以福斯民公孜孜為善而造物者報之乃如此彼蒼蒼
不可問而幸有此不死者存天下有識者盖莫不為公惜
某昔嘗受知而引置公之烏幕今尤憤惋而悲辛某司紏
南邦不能匍匐以發一慟臨風遥奠以薦其蘩蘋靈無不
在來鑒盤飱
代副使趙公祭王仁卿中丞
巍巍神州正氣所鍾䔍生異人出為鉅公惟公之心旣明
且通惟公之學全天之衷學造其原知至理窮用先其本
孝弟盡恭親闈豫悅閨門肅雍復以是心移之扵忠集賢
職近摳揆位隆屢司邦憲穆如清風非苛而明非察而聡
美必將順闕則弥縫孜孜奉國蹇蹇匪躬移疾勇退丞
將徵庸文章滿家星宿羅胸退然外巽浩然内充近而即
之春和日融人登公門延欵顒顒不棄薄德不絶童蒙入
聽公教荅問撞鍾出醉公德如酌醇醲有夷之清其量能
容有惠之和介存扵中小人自遠君子所宗未周六甲烱
烱雙瞳胡厭斯世入于幽宫既富康寕好德考終令聞廣
譽南北西東有子承家克蹈厥宗公其不死人毋哀恫某
昔受公知化冶陶鎔座捧簡白池泛蓮紅司察東南蹤若
飄篷既聞訃昔己越秋冬遥陳一奠樽爼不空酒殽芳香
粢盛㓗豐山河阻深虎豹蛟龍魂神應感萬里皆同颯然
來享去勿匆匆&KR1008;然出涕不知所從
祭朱治中文
天賦異質切磋早成握珠抱玉赫然有聲龍門峻深風雨
一躍出参賓筵坐資畫諾乾旋坤移即捲而懷婆娑山林
肥遯日嘉伯夷既歸伊尹亦聘𣣔潔其身豈義之正美錦
能製屏星列乘威行惠浮教興訟平棠隂巳成菊圃方樂
金章望門舟移夜壑酒醪鍼石遺愛在人此心之推一事
之仁公之文章光艷不細人知子雲寕俟後世丹旌翩翩
將返故宫䰟無不之來鑒予衷
書
上宋經歷書
八月三日後學許某再拜致書經歷先生閤下書曰凡厥
庶民有猷有為有守則念之夫庶民至衆也焉得人人而
察之故孔子曰舉爾所知謀猷有小大事為有難易所守
有誠偽難制者心也難明者理也難窮者事也以難制之
心䆒難明之理而應難窮之事或中焉或否焉未能定心
而不外求者類然也人豈易知哉故大禹曰知人則哲為
政以得人為先雖十室必有忠信况大邑通塗肩摩𬒮属
豈無遺逸而在下者上之人不能援而進之使之阨窮而
莫敢告是之謂棄才舍有所蔵用有所行而乃招之不来
挽之不進知自潔其身而不為天下慮&KR0548;&KR0548;乎木石居而
麋鹿友是之謂亂倫或援之或推之不度其德量其力外
以欺扵人内以欺扵心囂囂然而康而色曰予攸好德惟
恐自鬻之不克售實乃耆利無耻之人耳是之謂不知命
棄才不可也亂倫不可也不知命尤不可也君子適其可
而已某生三十有六年矣少經喪亂及長奔徙流離艱難
險阻無不嘗之三十而知學聖賢之言是誦仁義是求猶
望洋而莫知所止企宫墻之美而不得其門帷無先人之
廬以蔽風雨負郭之田以供饘粥故日與呶呶者甘扵咈
耳騷心以自給其弊緼藜糗亦冀斆學之半而有進扵萬
一焉耳先生過聽將謂有所抱負乃𣣔引而置之掾史之
列其亦𣣔免其凍餒而巳耶抑將有所任使而望其有𥙷
扵公道也夫某以椎魯之資遲莫之學而先強仕年處激
揚之地其不殆扵事也幾希矣古之君子未嘗不欲仕道
可以濟天下德足以致中和自脩者巳至然後思及乎人
然豈汲汲扵進㦲未至扵此而且汲汲焉則為養為貧者
也為養為貧而仕抱關擊柝可也乘田委吏可也浙水東
七郡戸不下數百萬食祿者千餘人利害休戚進退黜陞
皆係乎一司而欲使無一物不得其所澄源而清流彰善
而瘅惡樹之風聲而示之成憲其為任莫重扵此者矣某
鄙人也而謂可使贊畫諾扵其間耶不幸少孤而不逮事
雖欲養誰為養一身之貧則食其力以自足頋敢見得志
義而為知人之累耶若夫和而不流剛而無虐孜孜為善
諤諤在庭大府豈少其人哉而某則未能也勾稽薄書署
名案牘行入隊趨進旅退旅伺官長之顔色為喜惧尸素
而優游者閤下何取焉而某亦以為愧也夫鳥俯而喙仰
而窺終日經營而不能飽莫寄扵一枝而有風雨之憂鷹
鸇之虞方且搶然而飛嘎然而鳴悠然而自得也主人見
而憐之網羅而得之飲食之振拂之置之華堂之上而日
寓目焉視其毛羽日益衰光彩日益弊盖其樂放曠而畏拘
檢也故不若任其性為愈爾某之志有類乎此故薦其說
以終之碩先生垂察焉某再拜
上李照磨書
八月三日後學許某再拜獻書照磨彛齋先生閤下學之
為道難矣哉洙泗諸子親得聖人為之依歸諄諄然命之
者至矣然其才有高下則其得有淺深如天降時雨溥博
洋溢而地有肥磽則生物不能齊也聖人之道大而公故
其彂言周而密自今推之縦横反覆無不從容中道當時
惟顔子明睿純粹故與之言終日不違曾子篤實深潜故
獨聞一貫之旨顔子早殁其學不傳曾子傳之子思孟子
其書出而道益明自餘傳之愈下則不能無弊豈唯不傳
至莊周荀卿李斯之徒而後有失也雖親而炙之其語言
有不能肖扵聖人者如仕而優則學學而優則仕之類是
也所謂學優而仕者誠是矣而謂仕先扵學可乎仕者上
致君下澤民匹夫匹婦不獲自盡則責有所歸其可嘗試
哉雖然子夏有為言之也列國大夫世襲其任盖有未學
而食椂為政者矣然不明所以立言之故使後之急扵進
者指此以文其不學之過其弊乃見爾孔曾思孟則無是
言矣開也謂吾斯未能信則子說由也謂何必讀書則子
以為侫曾子之學自格物至扵脩身然後推之國家天下
子思謂不明乎善至扵民不可治孟子曰幼而學之壮而
行之其視子夏之言大有逕庭矣某有志于學未得其門
而入者也貧與賤乃命分内事爾先生命之曰仕則未可
也夫有志扵進取者公卿之門形勢之途其足迹未免扵
數數強者則進押闔縦横之說弱者則為卑疵殱趨之容
甚而苞苴之行筐篚之遺盖不如是則難乎其進矣選之
以公用之而當者盖千百而什一也先生自洙泗載道而
南利欲之私無所撓扵胸中奔走之徒無自紹扵門下某
每介于賓階而奉清談者惟道德性命而巳干祿之言未
嘗進也今乃力以挽之謂某有知已之遇則可矣而扵某
之心則有未察也故敢為矯潔之行以要譽乎環頋其中
未見有可行者惧蹈夫仕優則學之失耳假之數年得以
饜飫乎六經優桑乎百家𠫭稽扵史傳全鉊刀之利庶幾
一割焉其成與否則天也莊周曰風之積也不厚則其負
翼也無力以尺寸之翼駕尋丈之風而欲以是干青霄薄
飛鵬不為蜩鷽之類也幾希矣某何敢焉某再拜
荅吴正傅書
大易畫而人文開典謨作而大道著聖聖相傳至夫子而
大明孟子沒則日以晦矣濂溪浚其源程張䟽其流朱子
放而極扵海可謂光前絶後宜其悠久而無息也今朱子
之書滿天下誦而習之者豈少其人能升其堂而闚其室
扵今幾何人㦲去其世若此未遠猶且如是則繼今以往
其明晦未可知也堯舜之道孔子集其大成中雖有晦明
無害也孔子之道朱子發其大全中雖久晦無害也今朱
子之言滿天下誦而習之者既多安知不有知朱子如朱子之知
儱侗宏闊之言好同而惡異喜大而耻小延平皆不之許
既而言曰吾儒之學所以異扵異端者理一而分殊也理
不患其不一所難者分殊耳朱子感其言故某精察妙契
著書立言莫不由此足下所示程子涵養湏用敬進學在
致知之兩言固學者求道之綱領然所謂致知當求其所
以知而思得乎知之至非但奉持致知二字而已也非謂
知夫理之一而不必求之扵分之殊也朱子所著書盖數
十萬言巨細精粗本末隱顯無所不備方將句而誦字而
求謁吾之力唯恐其不至然則舉大綱棄萬目者幾何不
爲釋氏之空談也近日學者盖不免此失矣吾儕其可踵
而爲之乎抑愚又有所聞聖賢之學知與行兩事耳講問
辨詰朋友之職也至扵自得之妙力行之功他人不得與
焉非自勉無所得也其雖愚鈍然不可謂無志扵此足下
扵斯兩者涵泳從容精脩力踐旦旦有得幸明以告我賜中
流之一壷則感責善之德深矣
上劉約齋書
道扵萬物無所不在用物而中扵道與否則存乎人均一
事也彼應之則非此應之則是非事物之理本有是非也
人扵理有明不明而措諸行事有當不當尔昔者聖人與
天同道建皇極扵上天下之人莫不服其睿知而懷其
道德與之俱化而不自知其所以然雍雍熙熙囿扵和氣
舉天下無一事一物不得其所此不言而教不動而化尭
舜之世比屋可封者為是故也盖隂陽運行無息純粹清
明之氣常少而錯糅偏駁之氣常多故聖人不世出其得
氣之清純而受大任者既立乎其位而化當世矣又深慮
夫繼之者未善而晦斯道也故不得已而後立言此其以
天之心為心而亘宇宙同胞其民也孔子之聖適逢天運
之失常而不得立乎其位以化當世又憂後世聖人之不
復作也故取前聖之言而拆衷之以為不可易之大經萬
世之下道之顯晦則係乎人之明不明而載道之器未嘗
不全扵天地之間也詩以順情性之正易以謹事變之幾
禮以固其外樂以和其中書以示聖賢之功用而春秋以
誅賞其善惡孔子之意豈不曰吟咏乎詩以養其原涵養
乎禮樂以成其德應事則察乎易之幾使知惧扵春秋而
取法書也易禮樂詩循天理緣人情品量節制猶若有意
為之書與春秋則史官紀當時事實尔孔子恐史之所錄
記善惡混殽不足以示懲勸扵春秋嚴其褒貶之辭使人
之所惧扵書獨存其善使人知所法故春秋之貶辭多
而褒甚寡書則全去其不善獨存其善而巳雖桀紂管蔡
之事猶存于篇盖有聖人誅鉏其暴虐消弥其&KR0852;亂獨取
乎湯武周公之作爲非𣣔徒紀其不善也是故羿浞之篡
夏幽厲之滅周略不及之觀此則聖人之志可見矣然則
書者紀聖賢盛德大業之全書爲萬世之師法綽綽乎有
餘𥙿雖火扵秦而沒其半未害也後聖人而作史者法扵
春秋作編年而不敢加褒貶法扵書作紀傳而不敢獨存
其善而去惡况傳聞之&KR0861;誤考察之不精輕信而不揆之
扵理其誣罔聖賢變亂事實者多矣以堯之聖書稱明俊
德親九族而史遷輕信以爲尭舜同出扵黃帝着扵帝紀
堯以二女妻舜是從曾祖姑配曾族孫也謂之明德親族
可乎以微子之忠賢孔子謂為殷之仁而劉恕輕信以為
微子抱祭器歸周列于外紀以殷王元子殷未亡而遽歸
周是賣國自全之人也謂之仁可乎即二典微子之篇而
觀之則誣罔聖賢之罪昭矣諸若此類可勝舉哉温公編
年之書其大義間有未眀朱子既釐而正之前乎此惜乎
猶有所未暇也抑外紀成扵劉恕困病之中亦非得意之
書歟先師仁山金某吉父生扵外紀旣成數百年之後而
扵書逆求千古聖賢之心沈潜反覆覺與史氏所紀者大
異扵是脩成一書斷自唐虞以下接扵通鑑之前一取正
扵書而兼括易詩春秋之大旨旁及傳紀諸子百家雖不
敢如網目寓褒貶扵片言隻字之間而罔羅遺失芟夷繁
無毫髮歉可謂一世通儒嘗大有志扵天下而不見用其
命也夫平生所著書今或有傳者矣而此編上論尭舜以
耒皆聖賢功用殆非他書比身沒且十年而未克傳此則
人之過也盖山林之士未嘗光顯扵天下雖抱瑰竒人安
知而信之必得當世大人君子一品題之然後可以彂其
藴而新人之耳目庶幾有信之者韓退之擅一代之名其
文可必傳于世島郊湜藉之徒獲交扵退之而其名至于
今不朽先生紹魯齋先生許子之的傳而許子之學亦出
扵未子則先師未嘗不同其原也先生扵文章今之退之
也得一品題之冠于篇端則是書可行于今傳之扵後必
矣古人非窮愁不著書先師之身亦窮矣而此書則未嘗
彂扵愁也凡憤惋悲切感激奮厲形扵言辭僅足彂其心
之不平而非所以公天下也然而傳者亦多矣今以公天
下爲心著書以利後學乃反欝而未傳則君子之所宜動
心者使未傳之書因一品題之而得傳則先生成人美之
心盛矣後學拜先生之賜大矣然其書之可傳否也則惟
先生進退之
回南臺都事鄭鵬南凂點書傳書
某比者方獲一識荆州未能從容奉教而除書亟下高步
烏府拜别之日殊深快然嗣後屏居窮山幾與世絶詗候
之敬弗克尋問便郵以伸彛義惟有江東暮雲領引西望
以寓傾向之懷耳即日伏想蓮幕優游履用納福近辱蕭
侯傅示教命俾點書傳舊不曾傳點善本前軰方𣣔辭謝
又恐有孤盛意遂以巳意謾分句讀素學淺陋不能識如
聖經賢傳旨意錯&KR0861;必多惟高明正之可也圈之假借字
檏舊頗曾考求往往與衆不合今以異扵衆者具別紙上
呈摽上舊題為蔡氏書傳謹按古来傳註必先題經名然後
曰某人註如易王弼注書孔氏傳詩毛氏傳鄭氏箋未有
敢以巳名加扵經上者今羅以通前題曰蔡九峯先生書
傳使死而有知九峰扵地下敢安此&KR0579;乎况羅以通全竊
九峰序意自為序文昭揭扵前而扵九峰元序附于書後
其不知義甚矣某輒以紙重護元摽乞命善書者易題曰書
蔡氏傳庶幾扵義而安未繇參承即日餘寒尚峭惟冀若
時以道自重
與趙伯器書(延祐乙卯)
自子敏教授去後乏便不克寄書日來想為學日益令祖
相公尊履夀康尊父令叔動止咸吉某今歲留山中頗得
絶人事與朋友旦夕相語温習舊聞微有新得但目力不
及而寸心摧阻非向時為學比其進盖若挽強弩尔思温
一疾竟不起五月十七日巳成長往心堕膽裂魂消神喪
不知所以自處也始期一二年間為畢室家之碩付以祭
祀之責而某得以絶俗謝交優游山林以俟夭夀之命而
造物見誅變生意料所不及常以人之喜動而務進取者
為不安義命而未必遂其汲汲之心某切切務退以求保
全所卑賦不欲戕之尔天乃區區吝一静亦不以見卑何
耶今則進退無據後頋深憂將何為也吾子聞之亦能為
一嘆否王希文志甚專力甚勤然每為虚曠玄遠之論而
欠循序縝密之功大牽得之朋友漸漬日固日深遂以為
本所有也數月間痛為刮除知就平實近来年少氣銳喜
怪厭常仿想乎高大而不知有細微每每竒論如此吾子
知所向方希文談道吾子純粹不絶口固知不為搖撼否
則迷不知復流為誕妄非小失也與希文暫歸城府舟中
觀吾子贈行序文有訐直之風無温厚之氣多自廣狹人
之意少遜志務敏之心且在我者或未能盡超脫乎此則
為是說亦太早計而自欺矣道固無所不在聖人脩之以
為教故後𣣔聞道者必求諸經然經非道也而道以經存
傳注非經也而經以傳顯由傳注以求經由經以知道藴
而為德行彂之為文章事業皆不倍乎聖人則所謂行道
也傳注固不能盡聖經之意而自得者亦在熟讀精思之
後爾今一切目訓詁傳註為腐談五代以前姑置勿論則
程張朱子之書皆贅語耳又不知吾子屏絶傳注獨抱遺
經其果他有得乎未也不然則梯椄凌虚而遽為此訶佛
罵祖耳由是觀之吾子之氣亦少銳歟且序文見褒者則
為太過而某平生之學未敢外先哲之言以資玄妙也固
疑此文有激而然識者觀之或有以窺吾子不可不謹也
山中朋友從臾成幾微一書多得助所不及𣣔借前大地圖
校正幸禀令祖相公得暫付至以備參校或希文家人或
别有約便實封寄何教授處希文歸日必可返璧不致浮
沉也此身若拘囚不可復動未知何日千萬惜日問學為
正之歸毋負向日歲寒之言幸甚
代人上書𥙷儒吏
某月某日後學姓某謹熏沭裁書再拜上獻于某官閤下
周官自公孤至下士凡八等外取扵諸侯内舉扵學校皆
以德以才大夫而下大事則從長小事則專逹是受一命
以上皆得以行所學而遂其志其贊治之吏曰史則官長
所自辟蠲其課役而使之造文書給趨走而已謾不敢可
否事漢初用蕭曹為相國而二人皆出扵吏是以由吏入
官者終漢世不革自縣郡佐史斗食吏進而為公卿者往
往多碩德大才如于定國丙吉薜宣袁安楊震之徒數十
人皆是選也然雖為吏其扵政事進退予奪皆得預參廷
辨面争不專以詭随為事是周之吏賤而漢之吏貴矣
大朝式考古訓自吏擇官故由吏升而為公卿者不可一
二數今聖天子下明詔設科取士而官之德至渥也有不
得預扵此者則使由吏以進夫取才於學周制也選官扵
吏漢法也由儒入吏由吏拜官則兼周漢之任人然則今之為
吏者可謂貴而士之生斯世可謂幸矣某幼而誦長而習
亦思以自治其身者有及乎人而𣣔進無道固知竽門非
鼓瑟所也方今文運開明茅拔彙佂而某猶且佔畢呻吟
扵窮閻之下則自棄甚矣今亦既上名公府而平昔局束固
守不能自衒鬻立聲譽以動上人之聽而圭竇蓽門儲無
儋石故亦無攀楥之勢以為進取之資則是徒溷案牘不
得自奮也惟明公寬仁愛人汲引後進有如不及而某猶
且緘嘿不一自鳴則終無可以進之日矣伏惟憐而幸之陽
和一嘘轉寒為燠使預扵斗食之列誠冀平日小有得者
一試之尔亦豈敢望復有升陟如漢之為吏者哉惟明公
鑒之某再拜
