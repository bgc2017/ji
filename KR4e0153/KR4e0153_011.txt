華泉集卷十一
明邊貢撰
文集
書
復趙少司空書
使者至辱書帕之寵又詢及河湟事以下大夫不可得之
顔色而假之晩進在明公屈已下賢則信美矣而貢也何
人也敢當此哉雖然業承問不敢不以對也夫河自周
定王時南徙以來水失故道兖豫諸國瀕沮洳之苦亦
已久矣今欲不與之争利以順其性如古聖人之為詞
未殫而人將&KR0008;然以笑其迂也而增庳益廉繕完故堤
又耻其勞費無已而數有害焉此漢人之中策不得已
而不可不講者也明公曰朱仙鎮草廟店之二渠者欲
䟽導以殺之此豈非漢人之中策歟史載榮陽下引河
東南為鴻溝以通宋鄭陳蔡與濟汝淮泗會于楚豈非
朱仙鎮草廟店之二渠歟嗟乎此戰國前故道也而明
公亟詢焉此其見顧不遠哉夫欲治河而不濬其委不
殺其衝求水之無怒不可得也欲濬其委欲殺其衝而
不于上流治之求水之怒分焉亦不可得也而今之上
流者將止于前所謂二渠者歟抑不止也夫不止于是
猶有可言如止於二渠則鑿其淺䟽其壅而已矣平時
治堤歲且萬計以增庳益廉之用為鑿淺䟽壅之圖其
勞與費固亦不相懸也而奚憚此哉明公又曰山東罹
河患歷七八歲閱三四人莫之治也仁覆之患如春焉
夫豫之地猶魯之地也而魯之民猶豫之民也彼堂室
井竈方魚鱉之與居而此以腁胝為愳愚者知其必不
然矣惟明公裁之渡河而周覽焉而我中丞蕭老先生
袁許兩大巡以及臧孫陳三宣政如明公所示以為故
舊云者爽達開濟皆臺省之選也咨度之下豈無所以
副獨智之慮成高世之功者哉而貢也腐夫也又晩進
何足以語此敬因使者之反命也敢謬對焉惟明公裁
之幸甚
復張憲副書
貢疎鈍無似叨禄名邦侈然于學士大夫之上者豈非
明公之賜之也耶貢之投荆也以久居閒曹不識吏事
荷明公優容之教育之汲引之懇懇劇劇即父師之於
子弟不啻過矣此恩此德何如其圖報之而令器三公
子俯就例貢乃甚不難為之事也而又重之以明公之
命耶貢之播告於諸有司學官也其一曰童子入學不
得越境告擾違者有責盖以為退之多不若進之少耳
其二曰凡學缺廪膳二增廣三申請定奪盖地近則調
取考定地遠則懸缺以俟為諸士進脩之囮耳其三曰
凡本道所批詞状戾於教條乖于事體者即係詐偽必
須申呈待報方許施行盖欲一諸有司學官之心且以
堅貢之志耳今不能守無乃與前約背乎夫背前約而
許其越境以告且收附焉業已有愧于諸有司學官已
矣乃又不試于公不校于衆而遂以增與廪者加之此
將何顔以臨于諸生之上也矧中州達官顯人不為不
衆一開此途則附者將執以求增而增者將執以求廪
一有不遂必將指名而告於人曰吾無吏部翰林以為
之兄無憲使以為之父也吾安敢望彼哉夫貢病夫耳
即使其議焉怒焉劾而逐焉是分也而吏部翰林兩執
事者道德勲業炎炎然如日之升焉乃以幼弟之故為
人雌黃豈利于百金之費哉竊恐明公愛少子而蔽于
此也籌畫展轉凡三日焉與之以附學而聽其援例雖
等級所拘似若不能為明公財物之省焉者然息争端
而免浮論恐所得者或在此而不在彼也惟明公察焉
幸甚
復同年魏中丞書
承遣使者來示音教憂及西事是子牟之心矣抑吾兄
有祖之風焉敢不敬乎西事議河南京班軍五千名於
洛中駐劄候調乃發未知畢竟如何大抵關内之請夏
曹之議皆以降人口傳將有大舉故為之先計耳又承示
及張氏二生入學一事昨孝伯先生以其季子來試其
文可賞也即不得援例亦作養可成者第欲進增廪之
階以冀省嘗以啟對不敢奉聽焉今兹二生固猶孩提
耳破與對咸未之知比之其季子何如也鄰之赤子與
兄之子之不同此豈待知者而後知耶前時辱華翰諭
及諸親友童子恃愛僕方尊命今收二生奚獨靳于鄢
陵者耶若論其極即吾兄之子亦須以文試之盖恐負
議于衆人為同年之累耳然弟之意謂養士之道孰可
䟽焉亦孰可親焉視其文而已矣苟文焉䟽亦親矣其
不文焉親亦䟽矣唯里塾必羣試而仕路或散收斯二
者之分也然散收者非必親盖以其期會之難逢羣試
者非必䟽盖以其鄉土之恒在初曷嘗容心也耶弟不
佞承乏貴土學既不足以率多士然與之約而又不能
守焉雖兄之謬愛過與其亦將以曲赦之乎否也使者
旋敬此反白想一覽之餘大笑而擲之已矣不盡
荅黃文選書
辱示書以古之人交友之道相責勤勤懇懇反復不置
拜讀豈勝慙悚孤不肖孟浪人也不識事又在幽憂之
中居荒僻之野伍木石友鹿豖豈惟無所見聞即有之
亦復何能有禆於執事也執事盛德高致虚已納善凡
今嚮道之士孰不願言于左右者顧復遠求規益于千
里之外耶矧孟浪如不肖孤不識事如不肖孤無所聞
見如不肖孤且不棄焉非盛德高致虚己納善何能若
是也人皆有言曰選部者人才之司命夫所謂司命者
豈非以其能進之能退之也耶進退之目有四曰拔廉
去貪奬恬退抑奔競而已矣夫廉者多不理于口而恬
退者多不見知於人奔競者多浮譽而貪者時賂權貴
以求免此舉世知之舉世言之者也知之矣皆諉之曰
是選部事也是其司人才之進退者也而弗行焉是選
部者之責也執事所居之位每患不得其人得其人矣
或者太宰弗相知之知之弗相同也猶可諉也以今䆳
翁為之太宰執事為之選部是千載一時矣審之真行
之决固野人之所翹首焉者也幽憂之中㒺敢自嘿惟
炤察之不宣
上王虎谷序
辱憲車下臨鄙鄉鄙鄉幸甚而某也竊聞之下隠之通
戶禁之弛也廨道之塞私門之枉也盖吏畏而民便之
矣鄙人實有私忭然三月不敢以奉書稱賀者避新令
也顧有情事不敢不白於左右惟執事鑒察焉先冢宰
恭簡尹公之父為泉州君泉州君生三子長曰昂次為
恭簡又次曰昌昌者且卒無子恭簡生侍講侍講生中
書君昂昂生鸞鸞生潭潭娶鄙人之姑生三子曰光大
光表光明是光表視中書君為從叔視鄙人為外内兄
弟也三子少孤不閑于教光表嘗在學充弟子員以目
病在告不意其又不立而致䧟于刑辟也盖中書君仕
于京其佃僕有隂私者是子往往欲發之僕甚銜而莫
之與抗其鄰之子諸遊食者謂之曰僕且愳矣乃相率
而從其所欲為僕將反其前日之銜也執而訟于公下
之主衛僕又假中書君庶母陸之命屬主衛主衛者甚
苦之將以盜論其母莫與解也走京師見中書君母子
哭甚哀中書君母子亦哀之故以書白執事夫以光表
之不立鄙人實憾之雖隕沒無恤也顧在中書君視之
廼同居卑幼是獄也實比之匪人亦正其擅財之罪而
已矣以為盜首不亦重乎則不惟為寒門辱雖中書母
子亦不忍也雖恭簡公父子之在九泉亦不欲其子孫
有是名也伏惟執事鑒察焉亡祖治中嘗受愛于尊甫
相公而鄙人得侍教者十年于兹雖不及數奉執事之
周旋然執事之所以謬愛鄙人盖嘗屢聞于白巖之口
矣率爾敢布腹心亦惟是之故不宣
荅同年羅侍御書
伻來承示誨劄感感比其歸欲附報書以不知館所而
彼又不再至遂不得附報書彼反命必將曰往而莫之
值也索而莫之應也是二者有一焉求執事無怒不可
得也書所論嘗詢之邇者順德守致政去太宰求以代之
所司有語及執事者而宰有難色則不惟見之色也而
且有言焉夫以執事之才且賢朝之人莫不知也何獨
至于宰而疑之是必有故矣且宰于執事則父之執也
執事之于宰則是其子之同年而同年之子也是三者
皆世講之好也宜其先衆人而知執事之才且賢也今
乃不然予故曰是必有故也夫所謂故者我知之矣凡
人之不見取于上者有三曰有譛而棄之有忌而抑之
有銜而惡之執事與宰有前好必不銜宰君子也必不
忌無乃譛之者衆耶其譛之者有二曰非銜必忌也忌
之譛者其辭巧以誣銜之譛者其辭深以隠貢聞執事
之清戎也法嚴而明人無遁情則下吏之銜而不免也
又聞執事甚重于公實公實之來於北數以執事之才
且賢言于朝則同官之忌所不免也嗚呼市虎成于三
人曾參之母亦且投杼焉况執事於宰別已十年而又
居數千里之外耶然則無怪乎其有疑也古之人有言
曰禦寒莫如重裘止謗莫如自脩執事固無俟乎自脩
者然亦曰母深辯而已矣譬之羣犬争吠于庭愈擊則
愈吠投杖而去之頃且息矣入春病冗交遊處寡問訊
附便草草不盡所懷希鑒亮
荅周北渚書
昔人有夜寝者覺而聞壁間有聲聽之纚纚然旋也叱
之則對曰我者乃符也問之曰胡不于戶外曰外有鬼
又有人暮行失道過叢祠天雨且黑狐長鳴不休野燐
熒熒散亂左右因大恐疾趨後有追之者曰幸我待幸
我待抵郭中當以符報若其人以其為鬼且厲已也恐
其近愈益疾趨追者益近回㫝之頎然羽人也問之曰
予天師耳是二事者甚相類聞之者莫不笑之也其笑
之者盖曰所貴于符者以其能以辟鬼也而天師者又
符之所自出者也今不惟不能辟鬼而反辟于鬼是烏
用符與天師者為哉鄙人從大夫後十有餘年有父不
能以養而使餬其口于鴈門三年矣雖政不及于古之
人然未敢以病民而外不免于監司之辱内不免五百
之罰鄙人之力盖可知矣京師之士人有以醫名者其
門如市也予往叩焉出見之僅能步尫然羸也予甚笑
之盖未有已不治而能治人者也大兒至予適病瘍在
告朝籍之不通者一月矣不敢以出即出亦羸醫耳天
師耳辟于鬼之符耳于執事事何能為故大兒之歸也
草草布意若執事之詳悉顛末彼自能道之矣不宣
與臧中丞書
昔者康王命畢公保釐東郊終始數百言大要不過曰
旌别淑慝而已繼之曰表厥宅里樹之風聲蔡沈釋之
謂如沒世旌表門閭之類然則今之牌坊也者豈非表
厥宅里者哉夫周書所旌特淑者云耳今之曰貢士曰
進士曰藩臬官又淑之淑者也故為之牌坊焉表而彰
之俾慝者觀焉古之道也仰之董子家玉田故有牌坊
今圮且敝有年矣夫其圮且敝既已有年豈非保釐者
之責哉董子于明公鄉人也僚友也由貢而進由進而
藩臬是淑之淑者也而玉田在畿甸為東郊適明公有
保釐之責而又有畢公之賢吾知玉田之人有所觀矣
敢以為賀不宣
復劉五清太史書
荆南之别屈指數年于兹豈惟執事拳拳下懷鄙人鄙
人之心亦未嘗一日不在執事側也使來于梧山老先
生所見之恭審文候清佳甚慰及見䟽草尺牘深切感
嘆中間致怨數端之說尤盡事情可謂言曲而中者矣
今天下藩臬率相謂曰錢穀者人所趨刑獄者人所避
視學之職清高貴重莫與為伍豈知難處有如是哉貢
疎巽人也數端之患無不合者矧直道而處如執事耶
信矣抑兹䟽也進不如止其說有三執事之履信之于
人人非謗可損一也越人觀之則有求者謂我訐也無
求者謂我誣也必益怒以譁二也假手者之權要不有
言則已矣使有言也則兹䟽不足折何者數其事而未
嘗指其人故也三也故曰進不如止者此也會石峰同
年輩計之所見不異故敢屬來使俾反之浙中静以俟
焉假手者之權要苟有言吾明指而徐折之未晩也語
曰同病者憐同憂者歎鄙人不肖無以望執事然幸同
官且同志而又在同榜之末故不敢視執事為越人焉
惟亮之恕之幸甚
寄懲軒先生書
昔者第五倫兄子病一夜十往退而安寝其子有疾雖
不省視而竟夕不眠恒自語人以為私貢之私今適不
幸而有類于倫也惟先生察之先生自去春東歸及今
且歲半矣凡先生之起居動止未嘗不悉于耳也又未
嘗不納喜于心以自慰也而竟無盈尺之啟通于左右
者無他愧之也何以愧負于先生之門也始先生講道
東樓之下誦孔子之言曰用之則行舍之則藏唯我與
爾有是夫盖視予猶回也乃先生解組貢不能從以歸
而依依斗禄以苟昕夕是果何為者哉貢故曰負愧于
先生之門也皇甫規以不與黨人為耻上書自訟而貢
也未能效之豈直回弗若耶徒以二親在代愳貽其憂
強顔班行耳居恒欝欝如有所失言之可悲每鄉人還
思一脩問展紙輙復棄去知寒温之常談不足塵也貢
之志比于第五倫盖不省視而竟夕不眠者也惟先生
察之
寄盛方伯書
魚丘驛驛丞陳瑠者石峰子同母弟也獲罪侍御王公
臺下危厲莫解石峰子始憂之已聞執事在則又為之
喜而且慰何則包荒之象公旦所取已甚之事尼父不
為知執事必有以處之侍御必有以貸之也盖侍御之
子曰家士者去秋大比嘗見拔于石峰此童公之所明
言侍御之所明知者也即使其拔也以其文然于家士
不可不謂知已也矣夫士為知已者死雖古之言家士
引之為謝啟焉彼福我子我禍彼弟斯報施之道乎非
也矧所獲之罪實載鬼之疑盖始也由揭帖而研審之
事以生終也由研審而刁詐之風以起刁詐不遂訐告
乃行嗚呼悲夫一夫之贓至于五百則鞭撻之苦需求
之繁非一日矣昔奚忍而今始發乎一夫如此衆夫可
知彼魚丘者既稱大驛則非一夫矣奚衆忍而不忍乎
非刁詐而何也且瑠在東省驛丞中勤慎有聲事多倚
辦有能文之譽有發奸之才衆口稱焉使其賄致而勢
要之則一公二公可也安能掩其羣目三月五月可也
安能至于四年今誠受若罔墮若計據誣數而必于取
盈則彼有鬻子女貨器服以償之耳鬻貨之不繼則又
將分乃兄之篋割乃兄之俸未已也何者有手足之愛
則必同榮辱榮辱之情同則憂患共之矣豈有弟遭網羅
其兄談笑而道之者耶今石峰子語人曰吾愧甚吾愧
甚吾不能豢吾弟而使餬其口于卑官又不能蔭庇之
覆露之坐視其罹梏桎䧟穽而不能以拯也吾何以為
兄也言已泣數行下嗚乎悲夫石峰子手足之愛不薄
也執事之于石峰友也異形而同心者也聞斯言也亦
動色乎否邪况石峰子者于侍御有僚采之誼于其子
有師生之恩使或聞之必不忍厄其弟于險難矣昔者
魯婦垂泣于亡簮楚君反轅于踦履前史贊之夫簮履
微物耳豈其人窶且嗇一至是哉盖久處之故不忍相
遺也執事幸哀憐之見侍御或一言焉使其謝秩以去
則是屋方燎而遇雨也厥惠不淺矣若乃收覆水于峻
原完毁璧于烈熖則是二公者大造之仁也僕不敢請
亦非石峰子之所敢望幸哀憐之不宣
上臧中丞書
平谷之西郭民居輻如盖邑之貨㕓也而外無郛所從
來遠久矣寇至則驅羊馬載錢帛繫子女若曠墟然以
去去則又火其屋室與其器之不能携者罔所憚職弗
險之設也監司者議保障嘗檄千夫長督居民郛焉而
民弗率貧者曰即寇至吾一身易匿耳督之者又弗力
卒罔成功嗟乎天王以肱股之地畀之監司固捍禦是
寄也誠于此時擇一良屬吏如大梁西郭状督之郛奚
不可者即不可則于民舍之徼崇其閈閎固其鍵鑰如
河内之列邑亦庶幾焉夫河内大梁寔明公子民之郡
宣化之藩也豈忘之哉彦聲王子家于此竊閔憂之願
白之明公恐議者不察將遂以為為己也托之鄙人鄙
人闇不通于大計然側嘗聞之矣昔日靖郭君請城薛
閔王之左右曰不可嬰之城薛也以為己也而非為齊
也民弗率曷已乎靖郭君曰嘻甚矣左右之朦也夫齊
之有薛猶室之有樊垣也而隣于楚一日楚兵至王無
薛亦無齊矣閔王曰善卒下令許之城平谷者監司之
齊西郭之郛平谷之薛也而明公之明且斷顧豈下閔
王哉願無疑焉則非獨彦聲之大幸也
謝劉相公書(代作)
某聞之居廟堂之上則憂其民處江湖之遠則憂其君
此古人臣之道也而今進退惟憂者舍執事其誰哉執
事之去相位居山林者凡六七年于兹耳不聞天下之
事口不道天下之政足不履禁庭而身不曳朝紳凡當
世之可否不關于休戚也久矣邇者天不福庇中土旱
魃為虐赤地千里民卒流亡皇上簡命守臣伸濟民之
義竊怪執事計口而田度身而蠶何有于自贍也乃慷
焉出百金為民救焉於執事何與焉盖執事之盛德盛
心不能一日不憂在朝廷憂在天下于此有以覘見之
矣况今日之舉義舉也宗卿元老之家固一方民庶之
所取則彼懷藏而深匿者慕義而興聞風而起實自執
事倡之豈以身之進退為念者哉某濫守一方不能宣
暢德澤上回天心下撫庶姓仰執事憂時之心竊有慶
焉敬托守道之官布腹心于左右以伸謝悃惟照察之
不宣
上羅太宰書
邇者白樓吳老先生簡在帝心進貳宗伯部檄遠至行
李届途伏以别必有餞餞必有詩詩必有序禮也亦例
也竊計相公之于白樓同年同官志孚道契而又居百
司之長于其行也文以贈之必有不俟下官之啟請而
後興思者也敢擬故事再拜以聞倘不靳燕許之筆而
軫念顔仲之情垂賜片言以冠于羣公之首則豈惟下
官輩之光感而已哉其白樓實有榮焉謹具菲儀隨啟
瀆進仰希麾鑒幸幸
上毛相公書
秋暑熾盛恭想天佑元老台候萬福在理有必然者不
待詢之于道路也沈醫還傳示書教一通拜讀恍然破
甑敝帚復增九鼎之重知明公之于下官所以嘘引而
全成之者情至厚而惠至大也感頌德音何有窮已貢
伏自念在汴四載坐身病母衰之故竊食曠職取譏清
議為鄉里羞荷明公周芘之曲護之得逃避于幽黜之
典為幸多矣敢不自量而復有他望哉所以憂居之中
三閱寒暑未敢數通名姓于台席之下者雖自揣之心
亦自愧之甚也近者釋衰之餘忍恧強顔飾鄙陋之詞
道疇昔之眷以謝罪于左右遽辱俯荅恩禮有加豈非
推念先君子地下之愛以及其子哉盖不遺故舊者君
子之用心而不棄小才又宰執之恒度矣違離道範數
載于兹豈不欲侍春風之坐親霽月之光也哉顧貢之
于家也有不可離之勢有不能離之情而又當不敢離
之時是以遅徊瞻戀未之能决焉耳夫以父執而在相
位斯千載一時矣有可乘之勢無難通之情今固如斯
是病風喪心者之不為矣而貢也不喪心也不病風也
况乎借禄餬口以官為家又中世士大夫之所不能免
者敢欺人欺世而曰吾將希恬退之迹步高尚之武耶
委曲之私不敢徑達敬托希引口一宣焉惟鈞聽之下
少賜裁察則受愛多矣不宣
與王燕陂啟
不親道範者十有五年不奉教旨者亦十年于兹矣瞻
仰馳泝之私惟此心自知之亦惟可自言之耳筆之簡
牘不幾于飾說乎雖然亮吾兄之于鄙人固將有同焉
者矣灤江來首詢起居知納萬福又得奉讀新製一序
二詩恍如坐我春雨之亭而與對山笑傲晤語于草野
林下也馳泝柰何瞻仰柰何鄙人渡江以來水土罔習
濕病連作匏繫株守學退景增日引二雛嬉戲亭畔書
蠧硯涸真成素人殊無足為故舊報者可慙也又可憫
矣屈指舊好亡幾何疆異域殊水隔山阻何時接膝宣
此欝懷臨紙惘然惟有惋嘆不盡
復䆳庵先生書
光世詩文草計十有二册癸未夏藍君王父實托鄙人
以脩葺之一則坐其叢雜無序脉絡難尋二則坐貢冗
懶多病意緒荒落暇日披檢輙多中輟藏之巾笥且兩
年矣頃遵嚴教極力整頓真若理亂絲之糾結也各依
體製釐為六卷名曰戶曹張伎陵集繕寫成帙附呈台
矚其所謂叢雜無序脉絡難尋之甚者則姑置之俟能
者詳定焉非淺薄之力之所能及也夫以學如光世才
如光世不幸貧且天如光世死將三十年乃其遺文尚
湮沒而未顯此非其友之罪邪貢也于是盖有不得而
辭者矣外附上卧軸一卷為南中仕者奉和高韻之作
而蕪陋荒劣如貢者亦強附焉實不敢自外于門墻也
來使陸行百不能致襪履一副奉充登陟之用并附令
器公子者知必時奉我公以周旋耳已而問之南垣所
上曰吾有履焉毅齋所上曰吾有履焉乃知傳曰禮者
履也此之謂也幸破台顔一笑
寄徐竹坡書
半生之仰一載之會愛我恩踰師弟子矣飲情懷德孤
不肖敢有忘哉廼執事之北也適與子文有五夕之談
既過于勞復傷于酒平時痰眩之疾頓爾發作身壮熱
如火蒸兩目視處赤光閃爍頭暈心怔耳轟轟聞旋磨
聲矣纔睡去即如墮深窟中輙驚以醒醒即汗濕衣被
如是者凡五夕焉是以不能拜于臺餞于郊以伸感謝
所以報之者亦淺矣罪可言哉罪可言哉盖不肖之于
子文也少同師長同年而又往來有文字之好一旦邂
逅于久别之餘誠有不能自已焉者雖子文亦自不覺
其留連之久也此情雖托谷生面達致恐言之不能悉
耳執事其亦亮察之乎否邪旬日以來尚在牀榻且值
敝城時事汹汹意緒棼亂如浪萍風絮殊不能堪人便
敢以腹心上布惟執事矜而恕之萬幸萬感然得德州
所惠手教則無任慰藉矣
與王白泉書
自吾子馬首既東之後居恒欝欝如失左右手也孤則
以為去新歲不遠見吾子亦不遠矣何也以臨别之約
信如四時云耳已而新歲至止子竟不至止其欝欝也
如失左右手也愈益甚于吾子之初别也柰何柰何東
人至聞道體康嘉旅懷泮渙深慰懸想又聞鏡臺之妮
東牀之眠雀屏之好有昔人所不能兼者嘆羡無己嘆
羡無己此中二尊人萬福消息日得之于正夫之口佳
兒豪遊之志既償佳婦歸寧之願且遂古所謂雖有離
憂其志樂者非吾子之尊人也哉趨庭之步倚門之思
幸勿回戀恐拂天和也入春省下初寒數日不解卧殍
滿途可憫可惻孤竊嘆曰至和者陽春也至信者四時
也四時且不信矣矧人乎哉
又
令弟傳玉語下取經書文字及會試錄諸書孤不信焉
其故有四不暇一也不待二也不必三也不曾四也肥
醲飫心珠翠炫目晝便登嘯之遊夕伴過從之讌尚有
餘功到筆硯邪故曰不暇取也詞追雅頌義契孔顔出
胷中之緒餘淑舘下之諸子是子之所優為者耳故曰
不待取也縹帙山堆牙籖鱗次考六經而罔缺稽列史
而並存又武氏之架上物矣故曰不必取也卬雖匪德
子實謬取家信動千萬言曹生獲二三策豈無數字以
及我哉故曰不曾取也不信之故有此四端是以入書
室而遅徊對使者而猶豫將檢發而中止云耳惟摘錦
一書吾子物也即子不索亦當奉還盖恐久假不歸且
得罪于孟子已矣况吾子哉若所取之命果出子口願
附優復一言焉知門下問安之人無虚日也不盡
與元司馬書
貢久違道範深切仰瞻前冬棨戟甫臨舊都下官適有
進箋之役摳趨之願徒抱於中而旦夕之間即成阻越
悵惋深矣繼緣多病過里因循歸棹後期駸入歲晩兼
程南來誓將請益以畢始願不圖部牒適臨悵焉改路
邅迴柰何到官之後盗賊盈野流離載途溝壑之餓殍
城市之丐夫枕籍肩摩良可悲痛由耳聞者言之東南
之災江北為甚由目擊者言之江北之災滁州為甚醉
翁之亭瑯琊之寺相去咫尺入山兩浹旬尚未能一駐
足也時與勢可知矣且公宇坐落城外無所於保胥徒
火家之類晨朝衙坐回風報巡尚為防守之人夕暮被
執劫掠居民者即半在其中矣豈不大可寒心也哉昔
稱樂土今為畏鄉柰何柰何值兹窘迫方圖控言寺吏
西旋蒙擲教翰兼之文綺登拜奉領慙感並興顓此啟
謝并具菲幣新書用展不忱伏乞台照不賜麾斥萬荷
萬荷
與劉南坦戲述
午睡初醒回想禁中觀雨之樂宛然在夢盖三十三年
來一竒事也松臯老兄出之太早頗成惋恨山隂返棹
不獨王子猷哉兀坐東堂啜桂茶二盂餘困未解露頂
坦腹仍復高卧是時也庭潦近階行雲落影紅葵碧草
與疎簾相映九衢塵土之中有此三品隠士尚敢謂淹
滯邪方取五柳先生傳朗誦細繹而吾家小工部者携
木屑一筐新瓦數片忽來盖屋已而登床摩足挽鬚索
桃索杏雖䑛犢情深嗔喝未忍然清興則太阻矣恐未
可敵顧雨之樂也因遣僕子致夀春之禮漫爾及此共
發一笑幸有以復我焉不盡
復陳仲虛啟
狄子者武人也讀文移不識句讀傳一慕以為美夫豈
知樵談之愛又豈知老泉子之愛耶使予應之則為暗
投使君應之則為掠美斯二者皆非矣故來教不敢造
次奉焉狄子者未嘗不予焉識也今不予取而假手于
君亦大可詫駭矣此予之于來教所以不敢造次奉焉
者也幸為我報狄子曰樵談之所貴者位其位也事其
事也將不審勢又不審敵斯蘇門之罪人矣又焉用二
書者為哉若曰君用之則敬當馳上矣
與俞大參啟
日者視字赴司不意途中為周守要留沾醉而入且聞
之從者言執事亦復治具鄙人竊恐不勝杯酌故踉蹌
趨出歸即眊然睡矣乃辱以所治之具寵頒惠賜既寤
聞之不覺失笑謂室人曰吾不醉歸若輩安得饜此酒
肉雖然此顯者之賜也東郭之&KR1486;可以免矣丁胙之頒
時亦在卧室人詫云鹿足化為羊足大可異也予曰諸
侯之庭鹿可為馬則野人之舍羊不可以為鹿也乎哉
因大笑復睡去遂稽裁荅之文會連日小兒痰熱交作
迎醫議藥夜以繼晨又未能拜謝神惠于堂廡之下萬
罪萬罪汴上故人寄我山茱莄數兩因想執事藥中嘗
缺此品敢用奉獻以申芹曝之私統冀笑擲幸甚
華泉集卷十一
