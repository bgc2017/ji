華泉集别集類五(明)
提要
(臣)等謹案華泉集十四卷明邊貢撰貢字廷
寔華泉其號也歷城人弘治丙辰進士官至
南京戶部尚書是集凡詩八卷文六卷魯中
立海岳靈秀集曰華泉之作雖不逮何李然
平淡和粹孝廟以前海岱之才無其倫比胡
應麟詩藪曰世人獨推李何為當代第一余
以為空同關中人氣稍過勁未免失之怒張
大復之亮節俊語出于天性亦自難到但工
於文句而乏意外之趣獨邊華泉興象飄逸
而語尤清圓故當共推此人陳子龍明詩選
則曰尚書才情甚富能于沉稳處見其流麗
聲價在昌穀之下君采之上今考其詩才力
雄健不及李夢陽何景明善于用長意境清
遠不及徐禎卿薛蕙善于用短而夷猶于諸
人之間以不戰為勝無憑陵一世之名而時
過事移日久論定亦不甚受後人之排擊三
人所論當以子龍為持平矣昔薛蕙于嚴嵩
為同年頗相唱和及嵩柄國蕙即謝絶往還
併削去舊作不留一字至今為論者所稱是
集乃取送嵩之作列為壓卷不免見疑于清
議然詩集為貢沒之後其里人劉天民所編
時當嘉靖戊戌正嵩權熾盛之日或天民無
識趨附時局以為榮非貢本志歟其文集亦
大名魏允孚所續刊自明以來談萟家置而
不論今核其品格實遠遜有韻之詞盖才有
偏長物不兩大附詩以行視為琬琰之藉可
矣乾隆四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
華泉集原序
余讀華泉先生集蓋有世道之感焉昔者孔子曰先進
於禮樂野人也後進於禮樂君子也如用之則吾從先
進文勝之敝人至以先進為野人此其已溺而不可返
孔子豈不知之而猶力為之辨曰吾從先進云云聖人
固以為文質彬彬吾志誠在斯焉已且安知斯人之果
不吾從也我明當孝廟之世皇運熙宏人文樸茂學古
之士並軫而翔關西則李獻吉汝南則何仲默吳中則
徐昌穀歴下則邊庭實庭實先生字也獻吉之詞雄仲
默之詞逸昌穀之詞蒼先生之詞温然粹然即人自為
家究之緣情示志體物敘倫動軌自然不殊也雖其人
已往間嘗諷其詞猶足以想見其人與夫當時政治風
俗之盛今之學士大夫文非左國遷固雄向則亡稱詩
非丕植明遠靈運甫白則亡稱然其氣飄忽迅激驟而
睹之色驚稍扣之汩汨乎無餘味焉何者數先生一於
鑱古人之精而世學士大夫猶未免掇古人之華也鑱
精者盛世之文掇華者季世之文今之文吾何敢以季
世待之然其視盛世何如哉故曰余讀華泉先生集而
有世道之感焉先生集舊有本歲久而蝕又遺所為文
不載余理濟之明年從先生仲子搜得數十篇因敘入
集中為重鋟之匪徒不朽於先生之詞且俾論世者有
所考鑑庶幾慨然而興先進之思云大名魏允孚序
