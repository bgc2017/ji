華泉集卷二
明邊貢撰
詩集二
騷體
山有雲贈閒翁也閒翁家於婺水之上既壽且
康其子僉憲君宦遊山東以不得恒侍左右為
恨客有為之作望雲圖者野史氏聞而感焉迺
援琴而歌曰
山有雲皓其光兮以飛以揚兮覆我翁之堂兮我堂兮
日關我翁兮在山雲朝出游兮暮來還視我翁兮寔居
其間嗟嗟山之巍兮雲則永棲我翁之樂兮千祀其無
涯
薛封君輓歌三章
泬寥兮江門公之逝兮鹿豕羣奔公今何居兮泉扃鬱
幽誰與公兮遨遊
泉扃何有兮厚土綿綿上跱松柏兮下奠泗淵公宵處
兮晝爾瞑洞神理兮曖千年
絃誦兮初嘗公漸兮四鄉綠桂兮青嶠有嚴兮公廟盍
來兮慰我人懷兮
賈太史母太安人輓辭
中寢閴寂兮夕風以雨靈薄陰沈兮莓生於廡棘人返
兮戀戀杳慈顔兮莫予覩歷庭宇以周望循園廬而撫
膺攬堂背之故諼繽雜遝兮落英擷芳荃以為旨奠桂
椒以為漿靈偃蹇其至止怛進拜兮彷徨杉轝兮柏輀
文驪兮素旂啓殯宫兮山之阿送母氏兮永歸重曰茫
茫厚土閟虞淵兮白曜迴光燭幽玄兮陟彼峻屺睇流
雲兮神理超遥眇氤氲兮嗟予寡翼安彼遡兮窮祀剪
剪悄終慕兮
野泉詞為郡守高子洲作(時以述職如京)
野之水兮悠悠子不樂兮遠遊子遠遊兮要津悵予獨
兮水之濱水濱兮躑躅泉瀰瀰兮波綠願從子兮九重
化霖雨兮隨飛龍龍飛兮在天膏下土兮吾泉與子歸
兮泉之野以逍遥兮冬夏
樂府
君馬黃贈祝仁甫
君馬黃我馬蒼兩馬相逐君馬良君馬來自函關道我
馬空山食秋草憶昔兩馬初學行長安見者神色驚魯
坰驪黃未足論衞丘騋牝虚馳名豈料長成人少顧十
年不踏天閑路逸羣翻惹太僕嫌騰櫪正中奚官怒以
兹流落在風塵南走荆梁西入秦自傷萬里汗流血誰
道五花雲滿身棄置不須憐我馬君馬亦在鹽車下疾
足由來控者難驕嘶自合知音寡吁嗟君馬天下無且
向沙場暫秣芻北來司馬今伯樂肯使君王空按圖
杜蕢
曠飲調飲臣蕢亦飲酒生微波天風凛凛子夘不樂君
臣始終爵亡言存千古無窮
紀叔姬
國亡君亡吾將何歸父母邦魯先君壠酅歸不于魯而
酅是依烏乎賢哉其紀叔姬乎
石祁子
冠珮則兆吾弗敢知吾所知者吉凶異儀或兆或否偶
邪非偶大哉禮云臣子常守
四友亭詩有序
序曰鎮江之墟有亭峙焉左松右竹前梅後
柏許氏四兄弟之所居而友之者也松友伯
焉竹友仲焉梅友叔焉柏友季焉是蓋齊堅
普貞異體一情者矣昔姜氏以同被為懷田
家以感荆再合薄俗敦焉古今人豈異也路
遠靡致高風難挹爰徵厥好聲為四詩雖莫
助於友于要亦無辜懸慕云耳
伯氏曰我所友兮在徂徠直榦矯矯排風雷千秋萬歲
倚崔嵬美人贈我雲錦青何以報之松下苓朝飡暮餌
通仙靈駕青牛兮凌紫庭
仲氏曰我所友兮在淇澳苦節娟娟樂幽獨千秋萬歲
無剪撲美人贈我綠錦裾何以報之竹上茹朝飡暮餌
勁且癯駕青鸞兮凌紫虚
叔氏曰我所友兮在孤山繁英燦燦開冰顔千秋萬歲
倚清寒美人贈我素錦緺何以報之梅白華朝飡暮餌
神精和駕青禽兮凌紫霞
季氏曰我所友兮在新甫銅柯蹇蹇霜皮古千秋萬歲
辭斤斧美人贈我翠錦裙何以報之柏子仁朝飡暮餌
容色新駕青虬兮凌紫雲
迎神
陟巉巖兮望九嶷玄雲&KR0008;兮靈御馳裸二女兮驂文螭
飛蕙蓋兮搴翠旂沅湘兮無波涔陽兮際霞風伯兮前
導欃槍兮後羅山有木兮木有松懷重華兮心忡忡椒
酒兮鼉鼓逢神之降兮風渢渢將愉享兮君山之宫
送神
重華兮降歆湘君兮並臨來聮翩兮共御歸容與兮同
心假靈保兮陳辭鼓南風兮瑶音蒼梧眺兮極浦洞庭
波兮風雨蛟龍蜿兮晝吟鸞鵠下兮群舞睇靈光兮不
見切予心兮愁苦垂巍巍兮餘澤為霖雨兮下土瞻有
嚴兮遺像願嗣續兮終古
唐夫人操為都玄敬祖母作
白楊翻翻兮翳於墓門誓良人之不從兮孤曷與存瞻
彼中林兮豺虎縱横我室我安兮我孤我將嗟嗟孤有
成兮我目則瞑兮
門有車馬客為顧侍御迺翁賦
門有車馬客云來自吳下相逢問丈人草服在中野中
野何所有有園亦有疇青槐蔭君堂文杏為君樓樓上
置書史下繫雙桂舟園中古松樹甘露降油油居人被
其惠行者藉其庥阿兒冠豸冠阿弟登龍頭出入鄉黨
間光塵滿道周崐山岌嵯峨湖水繞下流丈人樂相樂
延年方未休
都義士
母存兒亦存敢以身許人母死兒可死兒志良以伸我
宇舅葺我桑舅植我室我家維舅力我生有兒舅無
子舅有急難我當死吁嗟乎國士之義義與秋雲高聶
政荆軻俱爾曹
李將軍
李將軍七尺身丈八矛生來骨相當封侯錦袍白馬如
流電一歲長安一相見不掃邊塵向朔庭空隨漢月歸
鄉縣李將軍雄且英山東塞北咸知名嗣忠堂前世澤
遠且讀父書調母羹君不見長楊羽騎如雲集天子勤
邊方好兵
周司徒
周司徒真丈夫直氣稜稜霄漢俱致君不作堯舜主拂
衣歸卧山中廬山中卧今幾載鶴貌童童履聲在十書
五疏招不回九重虚席空相待北來頡利西羌胡爭問
司徒今有無乃知繫國輕重者不獨廟堂公與孤周司
徒真丈夫
芝山操(有序)
芝山也者丹徒許子之自號也空同李子為
賦之辭有招隱之意焉夫許子者方秉憲以
齊政簡書在躬其奚以及此也而商顔之歌
豈其心哉於是齊人有華泉子者乃援琴而
反招之作芝山操焉其詞曰
山之芝兮紫英遐不見兮我怦怦逝將歸兮以擷以烹
曰以芼予親之羹(一解)遹脩眉兮四翁日遊戲兮山之中
朝予望之兮夕夢其下盍反轡兮吾馬(二解)子之轡兮言
反顧周道兮云遠氓之靡家兮皇不有儲嗟嗟子兮曷
寧其居(三解)
雙清操(有序)
承菴子觀風東土秉憲齊政厥聲孔彰覃思
藝林靡典弗究爰述三解寄悰七絃目曰雙
清操焉
臺有柏隂隂兮皇鑒在上昭臨兮(一觧)柏之陽維我之堂
我激我揚曷我人弗臧(二觧)雪斯川矣月斯淵矣匪淵匪
川維我游之天矣(三觧)
次杜工部秋雨嘆韻柬希尹
睡起山厨濕煙白堆盤忽見紅蠏鮮狂夫對此興不淺恰
值床頭無酒錢簷雨霏霏暮聲急蓬頭獨倚闌干立
美人可望不可攀閒誦枯魚過河泣
逕荃籬菊寒繽紛半紫半黃花似雲若令此物混桃
李雖有貞固何由分華陽老人頭半黑坐對幽芳三
嘆息屈平元亮今不逢莫向西風論價值
吁嗟屋漏不可數四壁頽牆少完堵自緣物候近重陽
怪底滿城終日雨城南山寺風且寒欲往只愁行路難
伏枕高歌夜不寐床頭酒壺旬日乾
桐江水為王推官贈别
桐江水深幾許司刑來使旌舉夾岸垂青楊豺狼化田
鼠洞江水不可泳以游司刑擊蘭楫駭浪成安流司刑匣
中三尺鐵隱隱星光淬雞血鼠移巢窟龍失其波桐江
桐江奈樂何
車遥遥送錢伯川監稅河西
一車兩雕輪宛轉行不已悠悠河西路去去百餘里孟
冬北風冽河水寒不流朝發城東門暮至河水頭誰言
近别易近别心更苦咫尺不相看天涯在庭戶君行西
河上幾日河柳春攀條采柔芳願寄同心人
洛陽道送劉少府
沃野萋柔桑翩翩春鳥翔使車天上來白屋回青陽青
陽為雨露不為冰與霜冰霜易流鑠雨露恩迺長誰能
泥朱幰永庇嵩洛堂
車遥遥為前人賦
車遥遥風起沙蓬卷離腸逐雙輪輪轉腸亦轉雙輪轉
轉臨大河雪花如席冰嵯峨孟津渡頭燈火亂洛陽城
邊冠蓋多車遥遥載君行載君返赤鳳啣書下紫雲回
期莫待春華晚
賦得萬里橋送客
萬里橋邊樹如薺蜀使入吳真萬里臨岐記取丞相語
萬里之行此其始英雄一往人代易錦水湯湯鎮如昔
遺陣空思雲鳥形脩梁已荒車馬跡旬宣使者家在吳
入蜀今為蜀大夫登橋攬轡一回首慷慨能輕萬里途
運夫謠送方文玉督運
運船戶來何暮江上旱風多春濤不可渡運船戶來何
暮裏河有閘外有灘斷篙折纜愁轉船夜防蟲鼠日防
漏糧冊分明算升斗官家但恨倉廩貧不知淮南人食
人官家但知征戍苦力盡誰憐運船戶運船戶爾勿哀
司農使者天邊來
送劉約中之金陵
自君之出矣途長夢亦遥南風何日起吹轉木蘭橈自
君之出矣長望石頭山山高望不極目送碧雲還君到
石城邊應看石城樹樹杪百尺臺是儂行樂處
濟寧劉使君提刑晉陽過新鄉之墟其友人華
泉子者適游蘇門傷其别而不得見也於是
賦車遥遥以招之
車遥遥向何許去君咫尺地不得一相語憶昨與君遊
大梁暑雲拂蓋流塵黃回頭轉睞復幾日草木零落飛
嚴霜山中獨行歲華晚烟留月綣誰能返逸客長懷阮
嗣宗仙翁却弔羅公遠聞君五月登嘯臺何郎許子相
徘徊酒酣清歌眺白日萬里䬃䬃長風來人生得此亦
自樂何用苦教纓冕縳不見昔時賢達人強半遺跡在
丘壑車遥遥將奈何太行積雪寒嵯峩贈君七尺紫藤
杖並履閒尋安樂窩
臨高臺為謝内史題觀日圖時内史將省母歸
餘姚
臨高臺望三山曜靈出海光以斕浴咸池登扶桑羲和
總綏六龍服箱回精白雲舍流采黃金堂金堂客子及
秋返雲舍萱花凌雪芳臨高臺心不及朝懷親兮夕懷
國却到江南望江北
題畫
散髮兮江阿曳青笻兮裳薜蘿風飀飀兮鳴琴倚文石
兮藉莎石畔兮何有有蒲兮與荷悦芳兮流目矢心兮
靡佗匪人羣兮言絶慨新聲兮孔多
題王庭簡像
玄其衣纁其裳瓊琚玉玖鳴鏘鏘端而容肅而止儀冠
峩峩若山峙主羣祀禮百神精明之德通天人上郡城
邊無吠狗駿馬旃裘望風走李廣汾陽是其偶吁嗟若
人古良守
題金谷園圖賦得綠珠怨
誰言妾命薄結髮承主恩誰謂妾身輕寵冠金谷園園
中桃李千萬樹對妾妍華避無處徘徊歌舞曲未終門
外戰鼓聲逢逢當時只倚紅顔貴豈料紅顔為主累主
家高樓天與齊妾身不惜委黃泥他生願作啣泥燕長
傍樓中梁棟棲
築橋怨
橋之築人痛哭橋之崩人不行不行猶自可痛哭悲殺
我虬鬚環衞蟒服尊誰其坐者魚朝恩磚厰供磚石窩
石役夫一丁錢七百五州十縣走登登前後兩年方告
畢沙河橋千歲牢渴殺道上人旱殺田中苗願天不雨
水勿高馬蹄踏踏橋土裂中有役夫膏與血
斷絃引
離琴掛幽壁玉軫朱絲絃美人不復來華月生秋圓臨
除拭金徽絃絶軫難續昨日白頭吟今朝斷腸曲軫是
美人繫絃是美人調人亡琴亦亡獨坐悲長宵
題豐内翰愛鳬樓
春鳬呼其侣拍拍戲芳渚一鳬忽驚人群鳬共高舉回
翔集城下點點散如雨愛鳬古人今幾秋夕陽江上空
高樓馮闌獨送千里目平沙莽莽寒煙綠
兩節婦為毛給事用成作
姑曰婦嗟爾芳齡始二九綠髮紅顔何可守婦曰姑上
有姑下有鶵姑不舅負吾寧忍負夫婦姑相向中庭立
抱鶵爇薌籲天泣天乎不剪毛氏宗臼甘自舂井自汲
鶵生三鶵宗日彊更有小鶵如鳳凰苞羽翩翩被五采
遠簪白筆登巖廊登巖廊心獨苦回望滇南兩丘土君
不見貞女墓上木青青高入雲路人競指毛家墳
五雜組戲三平董兄
五雜組袖中綃往復還金翠翹不得已且逍遥
五雜組佩瓊玖往復還捧觴婦不得已且開酒
五雜組錦繡帷往復還城外岐不得已換行媒
五雜組牀上裯往復還使者愁不得已正綢繆
五雜組富家筵往復還河上船不得已買花錢
將歸篇聞希尹有東歸之念作此招之
對面有乖絶千里長相思登高望來車入門賦將歸驚
風何飄飄獸兔莽間啼羣鳥各有趨他鄉難獨依獨依
令人感悠悠浮雲馳悠悠尚可道霜露隕百草
廬墓哀為楊名父作
廬墓哀廬墓哀墓上有花親手栽春風一番花一開親
魂去矣何時來魂不來兒不返空林月落猿聲斷淚花
著樹花已空傷心何處吹羌管
銀臺墓為韓通政賦
銀臺墓蕭關路落日春草青蒼山起寒霧蕭關路銀臺
墓墓前嵯峨石碑古下有雙棺閉泉戶夫為正議妻淑
人四封三品俱皇恩先銀青後金紫生兒願得銀臺子
銀臺功業何可知請向墓前看制辭
病婦行為惲功甫悼亡
妾嫁郎纔十五辛苦為郎立門戶舅喪未了復姑喪十
載牛衣一環堵薦書初下郎有名寒冬攜妾來京城可
憐弱質犯霜雪春花一夜成秋零左攬兒右牽女淚濕
枕花紅凄凄背燈語招魂須故衣埋骨須故鄉郎恩豈
云薄妾命自不長解錢繫兒褓留市梨和棗拔釵穿女
裳留作嫁時粧兒女勿啼郎勿哭喪車不反泉臺轂
嗟克明為段僉事惟勤迺翁作
孰謂弟無子兄子為後與子同孰謂天有知三子夭以
殤無後翻在躬嗟而克明為子克子兄克兄吳人至今
傳為吏公且平嗟而克明葬以一命服祭以五鼎烹有
子官度支出典邦國刑鐵冠白筆紆銀青過家上塚泣
所生以三尺孫嗣宗祊謂天無知天竟有知嗟克明
歸人哀為南海張進士作
歸人哀哀不極雙墓纍纍五羊側親顔欲見不可得夢
裏相看畫中憶養兒謂言得兒力晝錦歸來掃荆棘百
金置酒千金庖散作空山老鴉食歸人哀哀不極
接樹嘆為方舉人迺翁作
朝汲水暮伐土山人接栗山中圃白頭翁嫗感且傷那
能更待渠實嘗春風花開秋結果玉盤跪進黃金顆冰
魚凍笋古有之誰道蒼蒼不關我我圃之樹今十圍雙
親何在塚纍纍山人見之雙淚垂
傅本學二親輓歌
夫荷戈妻辟纑渡江北來戍京都京都主將多錦腴夕
幕朝衙馳復驅恨不為君西擊胡四十二載空良圖大
兒官至執金吾小兒廷評冤獄無諸孫亭亭俱丈夫興
來一飲酒百觚長歌激烈聲嗚嗚源溪冬寒水不枯笑
將白髮歸黃壚翁生有聞翁不孤
歌行
席上贈子立内兄
碧柳毿毿黃鳥過城隅早芳媚雲波登高宛戀鄉思多
玉壺倒盡難成酡欲留不留將奈何韶華荏苒空蹉跎
攜手東陌上烟光忽已夕眼前相對不盡懽别後封書
復何益君不見鳳雛短翮棲高桐驥子草伏山岳空看
君不合在岩穴上苑年年春杏紅春杏紅點春衣明年
此日應相見千里家園亦暫歸
白岩公墜馬次杜韻奉呈
我本使君幕中客慣趨廣庭侍雙戟雨晴拂曉時一過
齒齒屐痕開蘚石使君何所作白羽摇摇藤七尺使君
何所好湘縹在床琴在壁邇來使君偶墜馬十日不踏
長安陌芳英落盡春已晚影倒青林日光射君不見少
陵老翁亦傷足猶對驊騮歌噴玉又不見漢庭司農不
受辱自比轅駒悲局促人生須作壯士豪安能蚩蚩等
胥僕城西有山如少室城南有村如杜曲映水岩雲鎖
翠微隔花山鳥啼蒼竹君須乘輿我須馬磁甖滿載春
缸綠酒酣拔劒共起舞詩祟病魔齊就戮
贈東山謝萬戶
萬戶侯丈八矛臨川四境俱休休萬人督千鍾粟臨川
四境俱鼓腹壯有立老有歸英巨峯前春草肥白頭高
眠草堂下前植青松後梧檟臨安路與臨川通共道將
軍多祖風有姪如玄子如琰不獨東山别號同
守郭老先生進階三品寄賀長句
朝賞冶城花晩折長干柳邂逅相逢太史君(守郭子也)逍遥
却憶程番守程番老翁垂八齡頭顱半白雙瞳青看山
遠步時忘返中酒高眠日少醒昔在先朝歲庚午投荆
自愧分銅虎翁壽纔交六旬一我齒恰當三十五忘年
結好心綢繆峽月巴猿兩見秋弔古同尋庾亮宅懷鄉
並倚仲宣樓那知世事多遷變倏忽還如零雨散金紫
翁方拜國恩衰麻我適遭家難家難迍邅涕淚餘傳經
重駕法臺車蘭陽夜火黃精飯汴水春風錦字書問翁
北歸今幾載可念江陵舊僚宷太史遥從故里過里中
爭賀新銜改新銜故里樹新坊白日門庭綵繡光岳峯
蒼翠河流曲暮景優游共短長
賦得江上草贈燕泉何子南歸
江上草何青青使君歸來朝戴星問君君不言挽君君
不停十丈風帆疾於矢蒼梧風深竹花紫雲中之君呼
不來空餘淚滿瀟湘水瀟湘水清且漣江頭瞻望不可
及惟見草色呈芊綿請君細鼓南薰調日對虞皇發長
嘯
賦得泰伯祠送龍致仁僉事
萬乘尊如浮雲髮乎可斷身可文弟有雍孫有札百代
清風見家法牲牢腯黍稷香帛烟裊簫吹揚使君祭掃
廟門掩隂風颯颯靈旗颭
送錢伯川歸錫山
曉上黃金臺夕登潭柘山白雲何油油下覆鴈門關愛
君此行為君羨白頭阿母今相見我身欲飛無兩翼杳
杳風塵隔畿甸君家堂前二古松枝柯偃蹇如虬龍南
窗恰對梅花塢西牗全當天井峯伯川之水舊姓吳川
上山形列畫圖昔稱譲國今稱孝乃有地曹錢大夫大
夫今為返哺烏登堂壽親親不孤棄官就養人所無誰
言大夫已矣乎古來廊廟須江湖
送周公度下第
征駕嚴曉裝行行及春陽離心曠幽邈如彼江路長江
路長雲漠漠東樓歡笑一迴首十載高情鎮如昨先生
負竒氣胷次何磊落平生自許梁棟材國門未築黃金
臺敝裘長劒慘無色可憐五上空歸來空歸來勿凄楚
君不見齊無鹽今日椒房貴昨日採桑女又不見商傅
說朝辭版築暮霖雨人生窮達會有時世間俗子安得
知
送陳嘉言經略赴陜
前年使長江南今年使長城下使君自有開濟謀不在
舟航即鞍馬馬行萬里道君抱萬里心二月春草短雲
愁沙磧陰長城路通咸秦古來轉餉多名臣後有李唐
前有漢君不見蕭何與劉晏
送沈仁甫歸省
瓜洲渡三江路客子將母心湯湯水東赴水東赴送客
江上還前年奉觴衣白鷺今年奉觴衣白鷴子階日以
崇母心日以樂樂在平反多豈論官與爵君不見漢家
京兆雋不疑母子聲名天下知
送少傅劉先生祭掃歸鈞陽
夕霖清上郊朝日麗層漢傾都車馬出載路行人看元
宰辭掖庭翺翔下東觀東觀逶迤複道長涼風飄轉賜
衣香天曹舊識尚書履秘閣新加學士章秘閣天曹俱
要路一代人才真有數御史中丞次第遷總戎司馬從
容步諤諤危言震百僚巖巖師表重三朝啓心不負天
王托破膽猶聞北敵謠晝錦歸來故鄉縣宋臺梁館經
行遍帑錫從教父老分上珍獨向丘園薦三秋霜露石
麟寒四世封章帝澤寬休對青山賦招隱早看黃詔促
回鞍
送高大參升方伯入閩
昔我分符作荆守我公坐鎮黃河口繫馬殷王廟左槐
開筵衞女堤邊柳公今參佐臨我邦我亦抱疴眠芸窗
溪樹陰陰白日靜干旌時到木蘭艭回思十二年相見
歲華倏忽驚流電路岐迴複餘萬程宇宙陰晴經幾變
憶公安得常見公古貌依稀魂夢中但看邸報知遷轉
那記官階卑與崇餞賓雜遝喧徒御斜月蒼涼郭門曙
獨鶴孤琴一蓋飄我公遠向閩山去人生垂翼豈有恒
大舟淺水固難勝扶摇直上自此始公不見天池六月
南飛鵬
送楊邃菴督馬關西
狼星掃天西戎來飛勒叩關關夜開當關空列貔虎士
伏櫪不見麒麟材朝戰關頭暮關下瘡痍大半徒行者
箭書入報宵旰憂拊髀翻思大宛馬中丞主馬朝命新
威霆動地驚故人長城迢迢亘西北萬里可當公一身
秦苑草青秦水旨魯坰衞丘那足比我公息馬兼息民
民保田廬馬生子天燠在野寒在槽馬子日肥民不勞
三軍校閱錦雲亂萬蹄蹴踏沙場高將軍騎出諸羌遁
玉門烽靜班超覲我願公歸登上台他日用賢如用駿
送趙華鎮之東安
趙侯别我何所適華髮遠為淮甸客鎮日相逢只獨醒
主人笑君太拘迫簿書集案山嵯峩一入官曹事即多
駒隙韶光最堪惜眼看春樹葉婆娑
趙南渚席上送秦鳳山分體得柏梁
我家東海君東吳一日相逢遊上都官居並結城南衢
會面不問晨與晡登山臨水時一呼白馬青衫光照途
見者謂是游俠徒豈知義氣卑王盧中宵坐感頭白烏
朝辭闕庭暮江湖雲泥忽如鴻與鳬夕陽下樹秋巘孤
迴風策策鳴脩蘆于嗟離心不可圖何時歸來江上艫
分題得鵲山湖送維正李憲副之山東
齊門東沙逕平雲羃羃湖冥冥使君來麥秋晚柳陰陰
畫舟遠瘦蒲疎荇逗遛香南浦烟光接西堰堰北山靈
鳥聚對面潺湲華不注山前綠稼隱茅茨舊是齊儂釣
遊處横橈越水滸飛踏青芙蓉華陽洞口跨白鹿醉
吹玉笛呼眠龍長鑱野老逐李邕錦袍仙人隨赤松石
壁土花秋靡靡古蹤悠悠鎮如此要留洒翰洗蛙蟬雨
林夜黑啼山鬼
送盛醫官歸吳中
昔我遊東吳訪君閶門郭石井泉邊晚開酌興來同上
春雨亭醉裏不知江月落扁舟一為别幾見薜蘿春我
綰曲臺綬君垂釣臺綸震澤霜波愁外渺虎丘雲樹夢
中親四年不得一書札只問江頭來往人昨朝覿面鳳池
曲鶴骨稜稜猶在目料君應恐驚世人角帶烏巾強
隨俗世人久知吳下名喧傳盧扁今再生藥丸到處衽
席起大門小戶爭扳迎東樓一夜鄉心發忽著荷衣向
人别憎君歸計何太忙水上風煙觸炎熱玉芝瑶草滿
山家住日應多來日賖願留丹訣與知已晚歲相尋凌
紫霞
送陳邦瑞侍御巡按山東兼過山西省親
缺蟾墮崦關樹蒼長河白淺波雲光殿中使者踏曉去
驕馬遠餞金繡香齊山青青晉山紫兩地彩躔看柱史
王程下放晝遊閒凖背剛風驀千里山郊候人如羽立
獰色郵郎報函急屈軼枝明海岳寒神羊影射狐狸泣
曲臺宦子離怨新四歲簪袍羞後塵拜君東行勿草草
張桓已謝滂公老
送侯良弼之湯陰
虬鬚使君乘鐵騘鄴南古道行秋風居人不解明府號
爭看印章垂赭銅使君登座衙鼓發簿吏趨蹡來走謁
止是陽春一片心誰教化作琴堂月月明照見冰絲影
流水聲高聞四境却記中條罷講時山雲夜覆簷花冷
黃口小兒把刀筆抹黑批丹誇法律豈知漢吏推明經
不在區區三尺刑
送同年少宰汪閒齋考績北上
鳳闕開晴霞龍樓啼曙鴉春風上春月吹滿上林花上
林花色明如繡亞相考功新入奏遥從花外駐公車更
向花間聽禁漏禁漏丁丁雜珮環朱衣玉貌動宸顔銓
司藻鑒懸秋水憲府威名重泰山廊廟雍容需衮職徵
迎不用皇華敕元知北斗近三台早見東人歌九罭都
下舊遊懷丙辰回頭二十九回春看花借問當時侣白
髮重逢今幾人
送都憲梅田顔公赴召北上
元精鍾海嶽勲業樹乾坤位極南曹長階遷北院尊晴
雲開水寺旭日映江門江門水寺張高宴旭日晴雲麗
京甸天府爭誇藻鑑名烏臺共識冰霜面涼風八月桂
始花碧葉飄霜疑散霞軾前白鷺能窺隱冠上神羊慣
觸邪神羊白鷺威千里川后澄波淨如几百度風行草
野間群僚色動班行裏却憶武皇臨御初公居光祿禮
臺予含香近切奎三象秉笏親陪第七車二十年華速
流電遲暮金陵重相見蹇劣甘投林下棲差池豈分江
臯餞中興天子新舊邦須公開濟啓明堂大臣憂樂先
天下記取希文記岳陽
壽屠左丞
異才生間世聲業播乾坤權總西臺長官登少傅尊青
雲連甲第白日映高門高門甲第開華宴白日青雲麗
芳甸縹緲鸞書海上來蹁躚鶴馭圖中見涼秋九月天
宇空紫衢合沓飄香風黃封錫命來中使玉帶稱觴列
上公上公中使分先後共指南山祝眉壽七十遐齡古
已稀三千賀客今誰有南山何物比嶙峋雪鬢霜髯七
尺身他日麒麟須畫像此時龍馬是精神予本東州牧
羊子姓名曾入山公啓執豆叨瞻末坐光升歌敢並羣
仙齒明公持法法不私春陽多在沍陰時漢廷赫赫名
臣傳異代同倫張釋之
貞母行為楊晉叔母夫人壽
同牢不踰年中道相棄捐阿母當日心蘭室如黃泉兒
生不見父但見山頭土向母索父啼母心良獨苦脫珥
易書剪髮為羹煢煢三十霜兒也成令名成令名事元
后封章來賁林藪鳳冠峩峩翔白首右珮瑶瑜左瓊玖
天與喬齡報貞母不然安識少師門今有後
光祿丞為趙天挺乃翁壽
光祿丞白髮何毿毿壯遊江北老去歸江南江南水鄉
地可住復可常釣魚以為羹汲泉為酒漿曉日張瓊筵
有客白其馬諸孫繞膝傍遊子拜庭下光祿丞福如岡
壽如陵墅西十月梅花白不用登舟唱采菱
席上次韻劉鎮遠希召南雍劍客歌為八十翁
阮毅夫賦
虎頭突兀鳶肩高將軍將軍真古豪已有精忠貫白日
更看逸氣凌青霄少年帶劒方城裏朝獵登山夕臨水
結交意氣無南北俠侣遊朋來遠邇出門白馬驕如龍
飛黃不受徒御礱心輕項羽匹夫勇身許蕭何萬世功
平生好詩有詩癖時向江邊尋古跡誰論北海孔文舉
未數東山謝安石帳底高眠強敵愁共說將軍無與儔
淮陰壯士富才略會稽老子多陰謀中年華髮忽成素
歎息流光近遲暮辟榖真成陸地仙學易上究先天數
子歌孫舞終日歡城有堞兮江有瀾他時漢水㐮山道
應見青牛西出關
畫松歌壽白巖太宰
今辰何辰到巖谷太宰堂中見喬木颯颯重簷風雨來
冥冥四座烟雲逐初筵賓客俱改容細辨始知為畫松
霜柯雪榦槎牙起碧蔦青蘿宛轉封星除夜靜飛霹靂
彷彿蛟龍在東壁培植深疑造化偏推移頗訝神功疾
天生鉅材非偶然上摩霄雲下重淵已閱南山到平陸
更看東海變桑田桑田平陸真俄頃古貌蒼髯歲華永
天上休誇種白榆日邊謾說栽紅杏中興天子建明堂
宰也執珪登廟廊松乎松乎合與宰為伍萬載千秋充
棟梁
張夏道中遇雨短歌示同行諸子
南山北山雨如注寒風颯颯吹山樹中河水發行子愁
褰裳欲渡且復休黑霧蒼雲蔽村舍咫尺誰能辨牛馬
嗟哉出門百里行路難我今胡為在中野
三月行
往年三月春多旱農夫望雨空愁嘆今年三月雨太多
農夫轉愁傷早禾却憶先皇御宸極陰陽和調人足食
萬方只解歌太平百姓何曾知帝力鳴呼鼎湖飛龍去
不返五風十雨何由得
題王二採蓮圖次壁上沈石田韻
秋塘露下菰蒲冷野鶩沙鳬夜相並東山月出一丈高
岸柳垂垂見疎影雞鳴浦口漁伴稀自採紅蓮溪上歸
題石田畫二首為楊仲深作
夕陽半落羣峰高古林萋迷猿正號欲招同人眺野色
安得揚州何水曹近烟蒼蒼遠烟白此時獨作村西客
君不見石子岡頭蘿薜深麋鹿成羣詎相識
平生不識石田子往往相逢畫圖裏世傳百本無一真
抹青塗紫俱門人秋高對此雙眼豁倏然置我溪與壑
君不聞畫家貴意不貴工只在冥冥漠漠中
為王工部大用題菜圖
采采雨間葉青青陌上春欲知疏溉力試問園中人紛
紛鍾鼎徒醉臥飽肴胾不謂丹青手能傳使君意使君
有園十畝強時因採摘露沾裳短籬不許鄰雞入嘉味
還同過客嘗後來勿斸園中土留取清風千葉長
題貞潔卷
貞比高陵柏潔比陰壑冰緬彼考槃客相思勞寢興至
潔不可汚至貞不可變兩世同一心百年能幾見柏有
後秋葉冰有中夏寒貞潔苟弗渝炎雪何能干
題孔水部廷瑞雙鵲圖
峩峩中庭石傍此寒歲花離離錯錦繡五色明朝霞雙
鵲何處來相對聲喳喳似為主人報水曹恩寵加水曹
住近荆門牐千里洪流歸彈壓疏排不數賈譲功決瀹
盡遵神禹法玄圭早晚當告成天王近日已知名崇階
峻級懸相待豈用區區靈鳥聲
題白岩竹
竹枝裊裊根卓卓質堅不受苔蘚剥是誰向壁掃縑素
古色蒼顔秋濯濯彷彿猶自煙水區萬里湘潭土新斸
又疑身坐風雨窟老蛟盤挐突頭角醉呼虞帝歌南風
蒼梧雲深翠華邈
題章郡守瓊林醉歸圖
宫楊媚朝旭溝水鳴春湍别殿黃金瓦横橋白玉闌借
問此何地無乃東長安長安陌頭二三月杏萼離離綴
緋雪伊誰種此千萬株長待儒生與攀折孝皇龍飛十
五春親策進士三百人是時嘉州有章子名姓赫赫驚
朝紳白馬青袍速流電日中醉下瓊林宴吁嗟此日畫
裏看猶似當年陌頭見陌頭畫裏兩模糊可道今吾非
故吾南臺罷起郎官草東郡聊分刺史符皎月寒冰清
譽在雲霄隨處是亨途
椿庭榮壽圖詩
白頭注書懶出門足跡不到東西村倏忽移家向千里
遠遊却謝君王恩錢唐夜舸衝潮發柏署啼烏曉方歇
升堂見子復見孫綵服如雲映秋月江魚竹笋稱觴暇
時坐肩輿過城下蘇公堤上聞采蓮岳王祠前看走馬
問君北歸今幾春予欲乘槎西問津渡河先訪封君宅
攜酒來攀庭際椿
題楊四山卷
蒼峯崔嵬翠巘嶻嶪阿祖當年手親疊有得必失毁必
成天道往復天心明我開我堂酌我酒藹藹嵐光映虚
牗朝對圖書夕賓友楊家子孫千世守
題劉道行祖母拾禾教子冊
朝拾田中禾暮爇釜下薪止願兒力學不愁家業貧兒
生有兒先入官可隨萬里居長安帝予封章不肯受却
待成名報吾母江風吹船南入巴阿孫奉使兒還家拜墳
呼母母不語淚濕秋山空黍花
題周道士采苓卷
夫椒山中多老松白雲隱隱盤蒼龍山人荷钁采苓去
往往仙人松下逢仙人本是山人作山人向來滿功課
句麗勾吳幾萬里杏花隂裏春風大君不見蒲江古井
凝綠華乳嬰綆上聲唑唑長秋道士不入口放魚女兒
升綵霞
題工部李侍郎給餉還朝卷
旄頭焰射榆塞紅穹廬夜徙狼山東邊頭十堡九堡空
虎銜髑髏狐嘯風箭書入奏龍改色天兵嘽嘽下西北
旌纛卷空空宇黑冬官老臣奉丹敕百萬芻糧紛崱屴
插羽鳴金搗河磧朔方血雲蛇火赤勃勒殘兵走無迹
歸來謁帝甘泉宫手執籌邊書一通當廷不數搴旗功
嗚呼老臣開濟忠曉日沙堤散朝宴黃金廐馬輝相炫
道傍觀者誰不羨韓公范老今重見
題李客部冊為其母受勅焚黃作
峩峩隴門碑蕭蕭墓田草春卿哭母處淚盡秋山道秋
山雲黃日脚斜玄堂寂寂扃土花祀筵俎豆雜五鼎玉
文鸞紙明江霞月弦張宇登歲矢二十星霜一彈指欲
問春卿哭母心潺湲日夜龍溪水水流不復返母去何
時回金沙閤珠翠碧火揚青灰斷機壁空蛛網窣擣衣
石冷啼蛄歇還家何物最堪傷白髮中庭坐明月
萱花圖送劉汝忠歸省
萱草花何裊裊春風入堂背遊子在遠道白頭慈親相
對看日暮還成被花惱花未落子登堂白頭一笑千憂
忘
海樵吟
海樵老翁居海島自言不及山樵好山樵伐木歸作薪
隆冬滿室回陽春海樵網得珊瑚樹竈底欲燃燃不去
日將空腹對家人敢向山樵論飽飫中興天子元會辰
大開閶闔羅九賓勑使四方求寶貨海樵尚食山樵餓
牽夫謠
上水逆風牽百丈官舸真同上天上後笞前咤輿皂獰
努力攬牽誰敢放人喜牽夫歌牽歌不知此中哀怨多
何日黃流變黃土牽夫得免奔波苦
竹坡子辭為徐侍御作
坡之竹兮蘢葱子攬轡兮在公子在公兮居靡遑蹇予
獨兮坡之陽陽坡兮延佇竹裊裊兮含雨願秩質兮為
簫和翔鳳兮儀鳴韶帝關兮峻深與子歸來兮坡陰守
虚靜兮抱貞素聽容與兮遲暮
愛日樓為錢水部作
錫山之樓水曹所構下瞰百川上臨斗宿層楣切霄飛
栱麗晝龍鱗差差碧瓦齊峻梯蜒蜿垂丹霓俯視窮四
極仰觀凌太虚雕楹列琪樹天窗秘靈書三光無冬春
和氣通華胥不覩奇譎迹誰明此樓是仙居樓中之母
健且康脩眉如髮雙瞳方雲冠峩倒影煙袂飄空香真
澄瑩含元穆坐樓中央蘭孫玉息獻斝稱觴擘斑麟炮
紫凰進文棗傾瑶漿淋漓颯沓羅列趨蹡舞拓拔歌陵
岡一日願作千歲長千歲長萬歲久樓長新母長壽
弘治辛酉夏五月省元杜廷陳氏卧病旅邸予
往問焉至則死矣逾四年其兄廷獻會予京師
言及泣數行下且謂不可無詩以哭其弟也追
憶往事為補此篇
切切重切切秋風桂枝折哀哀復哀哀人歸長夜臺桐
為棺兮席為舍寒巷蕭條日光下孤兒五歲初學行向
人啼父不成聲訪君來哭君去鄉路迢迢隔暝烟濰水
萊山渺何處
輓秦國聲迺翁
天井峯頭暮煙紫少微星落山翁死山前新墓土纍纍
石門題著封君字封君在時山水光雞羣寒鶴何昂藏
一身獨作鄉社表見者呼為王彦方自從仙遊去不返
江波寂寂江花晚釣竿三尺掛垂楊野逕無人竹門掩
有生會有死全歸誠獨難名歸隱逸傳銜稱大夫官佳
兒擅時譽采采雲中鸞恩華燭幽邃紫誥雙龍盤封君
九原心亦安嗚呼封君九原心亦安
節義歌為方少參大器作
囊金失行子號還子以金不受絲與毫良人殂舅姑老
環堵麻衣不識門前道吁嗟乎墓中人雖死死不孤諸
郎致身文且武恩光下照幽泉土妻也貞姬夫義夫列
傳有名光烈祖誰道今人不如古
朱子臯輓詞
約食墩前起新廟鄉人共說朱郎孝朱郎能孝復能仁
眼看盜賊皆良民直擬貞心化強暴豈料勢窮翻殺身
君不見錢塘潮汨羅水同是乾坤忠義鬼春草碧色江
綠波魂招不來將奈何
錢國子水南輓歌
君不見李世勣姊病親煮粥粥火燎鬚鬚為秃又不見
閔子騫大雪被蘆裘一言悟父母復留水南茂才具二
美白首窮經辟雍裏凍霧空嗟嶺豹藏春雷不見江龍
起孝思之樓江水傍四時禴祀烝且嘗豈惟急難等原
涉還誇遜産同王商白雞夢醒丹旌濕精舍玄猿終夜
泣憑將都士輓歌辭裒作它年聘君集
陳司寇輓詩
野白秋草黃頽陽下枯嶺誰歌蒿里曲悽緒紛難整矗
矗起新墳素旗飄斷雲隴下笳簫哀響咽尚書不歸履
聲絶履聲絶那可招山空石麟死松柏寒蕭蕭
王封君輓詩
兒在客父在床平生顔色不得一相見雖有湯藥何由
將父在殯兒在野生前不受豸史封空見龍光賁泉下
雪林山頭高築墳花烟漠漠愁青春請看阡畔行啼者
半是當年懷惠人
華泉集卷二
