華泉集卷八
明邊貢撰
箴
雪厓箴(有序)
少參白先生素秉真氣其在地曹故多所建
白也忤當道出判永平已而同知登州事其
在登也見山之厓積雪皓如曰是其類我矣
因以為號盖未幾提刑河北又未幾而參佐
湖南其真氣眡在地曹時益勵也某惷坦無
似固嘗私淑先生而先生之心亦某所素知
虞其遘閔於羣小也故作是箴以獻且自警
焉
峻彼曾厓有凝其雪峙于海邦于截于潔其潔伊何如
練斯張其截伊何極于昊蒼有嚴君子既正既固心之
樂之載瞻孔慕寢興反側天威是懷比操于雪倫行于
厓厓既截只雪既潔只人之望之孰不懾只孰不懾只
厥維嫉途先民有言嶢嶢者易缺皎皎者易汚不見是
圖亶其然乎
省菴箴
秋官郎中人登劉君美之以省菴名其室乞
扁于少司寇豫章李公示警也弘治甲子冬
有銅仁之命挈其扁以隨曰吾將朝于斯夕
于斯雖之蠻貊不可棄也邦人太常博士某
代為之箴其詞曰
身之不省其過斯永省之不戒其患乃大毋易毋煩曰
省吾言克慎克正曰省吾行匪桷匪梁以心為堂堂乎
堂乎吾與爾偕行
銘
泉硯銘
我石汝琢我泉汝銘無絶其源我心汝銘畜之池盈放
之川行我詞汝銜
朱硯銘
堅白者石圜方者池中渥者丹我其用之
頌
四封錄頌
維淵孕珠維川藴珍維婺有潘生此四臣維此四臣既
才既良維國是匡維邦家之光維選維旦曰官度支錢
穀維司出内是宜維珍維鑑廷尉是職兩都平反無縱
無抑天子汝嘉錫典乃降(叶呼工反)一之云多矧維四封四
封赫赫賁爾黃髮龍章鳳題萃于旬月於赫明恩受言
享之人亦有言維報視施彼美四臣無競維烈肇揚清
芬永勵臣節
贊
順菴先生像贊
裕乎其情肫乎其誠無泥無譎㒺隨㒺迎不揭揭以示
高不激激以競名常道是安皎然玉瑩有儼斯真来者
景行顒若厥占有孚大亨伊誰不曰彼中立者其順菴
之先生也耶
杜蕢贊
臣曠調飲臣蕢亦飲酒生微波天風凜凛子卯不樂君
臣始終爵亡言存千古無窮
石祁子贊
冠珮則兆吾弗敢知吾所知者吉凶異儀或兆或否偶
邪非偶大哉禮云臣子常守
紀叔姬贊
國亡君亡吾將何歸父母邦魯先君廟酅歸不于魯而
酅是依嗚乎賢哉其紀叔姬乎
詩餘
酬江月(贈柴二尹廷相)
山城雨過望青郊迢遠碧山連屬岸旭林霏縈還帶回
首屢看僮僕白石橋邊蒼松澗底冉冉雲相逐野猿孤
鶴晩来聊伴幽獨幾度夢到江南畫船簫鼓夜傍蘆
花宿烏帽錦衣呼喝處猶似當年拘束布衲綸巾芒鞋
藜杖無寵還無辱閒觀塵世幾人能此知足
鷓鴣天(荅華生德益)
相見真能慰渴心坐同枯槁得春霖停舟共試橘中戲
步月聊為河上吟汀草碧渚花沉起揮焦尾奏商音
一從京國分攜後夢裏閒来直到今
滿江紅(夀王總戎)
文武全才人盡說洛陽留守四十載始終臣節堪垂不
朽月斧早分蟾窟桂霜旌晩掛營門柳抱絲桐何處訪
知音山中友宣政殿談天口扼胡嶺搴旗手到如今
都付野花村酒龍馬不教金勒控鵷鸞未許凡禽偶問
先生得似古人誰東都叟
千秋歲(送華文光歸省)
端陽前後正是歸時候微雨過溪山秀招搖蘭棹艤剥
啄柴門扣江鄉裏陰陰夏木圍清晝堂上人依舊好
事偏相凑前歲景今年又狂歌風入松笑指雲生岫東
海上鸞書還報雙親夀
踏莎行(題畫)
露濕春莎草生芳甸漁舟迤邐依山轉斜光明滅照村
墟綠槐深護幽人院小柵鳴雞古梁巢燕柴門不鎖
蓬蒿徧問渠莫是武陵源一溪流水桃花亂
蝶戀花(次韻送别吳白樓)
亭上雨来人欲去為怕離聲不近芭蕉樹芳草碧雲凝
望處願生雙翼誰能許萬疊衷情那可賦風柳如烟
蕩漾絲千縷白鴈嗷嗷江館暮醉中愁見吳山路
華泉集卷八
