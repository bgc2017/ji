震川先生集卷之十四
夀序
朱母孫太孺人壽序
吾崑山僻在東海之濱為吳下邑而山區水聚天地
之精氣蜿蜒廻薄而會于此故士之登朝著躋膴仕
者常倍於他州至於耆艾長年履期頥之福閭巷之
老閨門之女子多有之嘉靖癸丑甲寅之歲間以七
十稱慶者數十家以仕宦過家為其親七十夀者亦
不下三數家世稱七十古所稀况於富貴夀考兼之
而在於吾邑如是者相望豈非一時之盛哉朱君恭
之以進士起家為浮梁令之三年上計京師天子
擢為尚書冬官郎將赴南都浮江東下來省其母於
是士大夫循鄉俗之禮如前數十家之為賀者又以
恭之仕宦而歸太孺人年又七十也賀尤不可以後
雖然予以恭之官南都於其家不越五百里畿甸之
内昔之人所欲乞鄉郡以便養而有不能得者恭之
不求而得之此所尤宜賀者夫士以其身為國而使
之忘其私非人情也先王之制未嘗然也既富方榖
必也有好于而家用其人之力而忍絶其私耶古者
卿大夫皆仕於封内銜使命于四方則有越境之行
然亦不踰時而復而不遑將母先王所以恤之者至
矣今海内為一仕而去其父母妻子宦轍所至窮日
月之出入於是乎奪其私以為國有不能於兩得之
者今恭之將行矣所以夀太孺人者非特一時鄉里
之榮而已去而之南都風土之樂猶吾邑也膳羞被
服宴飲之奉猶吾邑也南都之士大夫來為夀者猶
吾邑也恭之可謂兩得之也使天下之士仕於内外
皆如恭之是所謂各適其性而無復行葦裳裳者華
之思矣以孝為忠孰能禦之哉孰能禦之哉
顧母陸太孺人七十夀序
凡士之讀書應舉以登進士為榮其登進士服官受
采以銜天子命過鄉閭夀其親而姻戚賓友迎延
滿堂日為供具飲酒歡宴為樂此今之所誇以為富
貴者盡世俗以然顧子行於是得之而尤有異者始
子行之先君事武皇帝為刑科給事中是時佞寵
盈朝天子日從趙李之徒不復御椒寢而前星未
耀公疏論其事及今皇帝嗣服首進八疏以贊新
治其疏在史館宜有之公之為給事也先亦由進士
為行人蓋去君之時今幾三十年子行復起進士為
行人過家而鄉里姻戚賓友彷彿見其先人時事有
下淚者而太孺人始事給事給事為諸生以及於貴
顯中更艱苦辛勤矣蓋又三十年而復見其子如其
夫之貴此其所以為尤異者顧氏世家海上公乃徙
崑山之南千墩浦之上而公之族稍稍從以來散居
浦之東西而公與其從父兄一時並為黃門氣勢翕
赫終不少藉以陵轢其里人是時公在京師太孺人
獨以舅姑老不能從留養之其後太孺人寡居獨持
門戸矣伯子子繩讀書入太學而子行最少兄弟恂
恂友愛無彼我之間蓋太孺人之為教者如此昔歐
陽公為許氏園記以為許君以制置七十二州之有
餘治數畝之地為園不足以施其智而於君之事亦
不足書唯許氏之孝弟著於三世矣海陵之人過之
未嘗不愛其人也則夫前之所云亦夫人遭際之適
爾不足以為異唯太孺人之懿德施於子行之兄弟
所謂駢枝連理同巢共乳之瑞於此見之而富貴夀
考康寧之福歸於太孺人者將未艾也太孺人二子
一女為今進士沈君子善之配其外孫堯俞從予游
以十月二十七日為其誕辰來徵予文為夀予為序
之如此云
張母太安人夀序
張母太安人之寡居也其子秋官尚書郎甫七歲家
甚貧不能自存太安人辟苧以為食旦遣就傅夜則
躬自督誦母子共燈火熒熒徹曉太安人苧獨精售
輒倍價太安人亦自喜為之常辟苧無晝夜寒暑以
一女子持門戸備歴百艱如是者幾年秋官舉進士
為主事幾年有太安人之誥又幾年致仕歸養于家
又幾年為嘉靖二十年太安人年八十矣於是膺命
秩又得其子之侍養甘脆之珍華綺之飾無弗致者
鄉里以為榮而太安人敝衣厲食辟苧自若也秋官
有小過詬責之如年少時談者以太安人可以附于
古之列女太安人初度之辰鄉進士鄔克忠軰二十
餘人如張氏舉觴為夀相與誦太安人之美因及其
所以為夀之說有光聞之古之善養生者務尊其生
而勿攖之時其興居之節適其奉養之宜而内不傷
其七情之和若處子嬰兒然故得全其天年不中道
夭也太安人之所以勞其生者去其養生之說遠矣
其艱辛彌甚其得數彌長莊周所謂受命于地唯松
栢獨也太安人之謂也古者尊老非直尊其年而已
有德焉若太安人者可以夀矣
馮宜人六十夀序
予母家在吳淞江南千墩浦之内浦上民居數百家
有寺曰延福中有梁天監時所建浮圖矗立至雲表
常在數里外往來望見之犍為太守陳君德振家其
下予年數歲時從舅氏過其家則君之先大夫尚少
壯使二童子延予坐童子者今亦不能記其為何人
矣時君尚縣學生亡何遂鄉進士而君之母太宜人
寔先妣之姑也故予與君每見必執甥舅之禮庚戌
之歲同試南宫君以病臥逆旅不能入試予時時候
之及予南還君謁選天官時冡宰夏公試君第二檄
守嘉定州嘉古犍為郡有峨眉之勝於今天下州稱
一二夏公竒君之文故處以是州云欲以變蜀之文
體君果能以自見未朞歲有治聲于蜀中而以外艱
還不究其用免喪方上道遽疾作長逝今忽忽已五
六年矣而君之婿張應仕以宜人之夀請序於予顧
念今昔有不能不慨然者矣然有可以為賀者宜人
從君起田畝早歲見夫君取高第雖蹇阨于南宫垂
三十年晚以知遇釋褐得守名州往返蜀道涉岷江
經瞿塘宜人常從得見天下名勝蓋吾之邑貴顯者
多矣身殁未幾以藏鏹叢怨妻子乞哀於道旁君之
取於利則薄矣而以夀考康寧貽于宜人以及于子
孫者何可窮也予亦宜人之甥也故不辭而爲之序
陸母繆孺人夀序
繆孺人爲指揮使陸長卿之室長卿者故冡宰水村
公之母弟也昔寧藩之亂事連冡宰長卿與母太夫
人皆殁於京師孺人無錫人也歸長卿未幾而遭家
難時年二十有四迄今嘉靖三十有六年於是年已
六十其孫婿嚴生垂慶與余家有姻來請其夀之文
余謂爲夀者不過致其禱祝之辭則爾之所能言謂
若飲食燕飲婚姻子姓會聚之盛則陸氏之所自有
至于女子之行不出於閨門將取其常事列之亦非
文之所取又何用于余言乎雖然余聞繆孺人遭家
多難盛年寡居著栢舟之節終温且惠淑慎其身燕
燕之所美也及爾顛覆既生既育谷風之所嘆也予
所拮据予所將荼予所蓄租予口卒瘏曰予未有室
家鴟鴞之所怨也此固陸氏子所宜述者以此為孺
人夀其可乎冡宰以書生起家至通顯嘗將百萬兵
自山東追巨盜過江殲之于狼山師還過吳所將天
下精兵皆在吳門鄉人縱觀嘆息長老至今傳之及
掌銓衡凡十年士大夫輻輳其門當是時長卿負其
兄勢甚赫奕也一旦掇危禍蹈不測之淵頼天子明
聖終保全其家然如寒林巨木更嚴霜之後生意幾
盡矣物盛而衰衰久而復此天道之常冡宰詩書之
澤尚綿綿不絶今三十餘年子孫必有能復其始者
孺人當及見之陸氏子曰丕者余從祖姑之夫曰欽
若恒若者皆余姻友也生其并以余言示之
鄭母唐夫人八十夀序
予友鄭君伯魯少遊莊渠甘泉二先生之門晚與唐
以德為友居於郡城士大夫皆崇尚之今年十二月
某日奉其母太夫人唐氏為八十之夀子與伯魯同
為魏氏諸倩内家諸弟多從伯魯學者於是濬甫來
請余為太夫人夀序蓋唐氏長洲望族而鄭自華原
王以來數百年為簮纓世家予以魏氏之連常有女
婢往來數能道太夫人之德而伯魯循循學道日致
孝養有人子之所難者世俗之所慕豔惟一時之輝
華顯奕而家門之内多有虧敗其於所得於天之數
往往不能以全而鄭之和氣獨鍾萃於一門蓋伯魯
之尊人與太夫人皆高年在堂伯魯夫婦偕老今年
六十而其子已有孫於是鄭氏五世矣父母夫婦兄
弟子孫皆全天倫之樂求之於世蓋無有也以伯魯
之才使之用於世可以致顯仕為不難顧以詘於時
而獨重於鄉里之間然豈以此易彼哉予賦命窮獨
伯魯之所有無一全者如溺者於岸上之人飲酒嘯
歌舉首望之何以為情故於濬甫之請非敢為賀書
所見而已是為序
張母王孺人夀序
上海張莊懿公之孫繩武其室曰王孺人能以孝慈
儉勤成其家教諸子皆已有立而次子仲謙亦既舉
於鄉矣今年孺人六十以某月日為其設帨之辰其
外弟秦君光甫將往為夀而請序於予蓋孺人于光
甫為其舅之子而莊懿公之子婦為尚書旅溪朱公
之女實孺人之姑而光甫之姑子也孺人姑婦於光
甫皆為女兄以重親故比他族尤懽光甫嘗有家難
親舊稍自引去孺人恩䘏之不異平時光甫是以不
能忘及仲謙光甫皆試春官又相愛也秦氏崑山名
族然光甫乃上海來徙去孺人之居百里而遥而時
節問遺慶䘏未嘗乏絶夫古稱睦於父母之黨以為
孝而教民以三物有孝友睦婣任䘏之行其不能者
刑以糾之而不婣之刑與不孝同尚書九族之稱爾
雅三黨之號親親之義同歸於厚焉天下之勢常自
近而遠而君子以厚道教天下每由其遠以思其近
故族兄弟之别非一本之父道則其始一人而已外
兄弟之别非一本之母道則其始亦一人而已先王
教天下以孝而忍自貽其薄乎故君子觀孺人之施
于秦氏而可以知其家風松江去吾邑不遠然豈所
謂百里而不共俗者歟吾蓋有歎焉余少保徐公之
夫人旅溪公之外孫女也光甫之往京師夫人執甥
舅之禮甚恭以此知兩尚書故家之遺風如此光甫
之往為夀也宜有萬世景福之祝而予獨著二姓往
來之好本孺人之厚德蓋序其所以然者當如此云
王黎獻母楊氏七十夀序
聞之愛親者不敢惡於人敬親者不敢慢於人古之
君子脩其孝弟内以事其親外以友於鄉人其心一
而已矣吾以其所以愛吾親者推之以友其人而友
道行人以其所以友於吾者推之以愛吾親而孝道
達蓋至於今之世先王之禮無復有存者矣而末俗
之所尚相與為夀以為能孝愛其親古無有也雖然
夀人之親者豈非所謂愛吾親者推之以友其人而
友道行歟夀吾之親者豈非所謂人以其友於我者
推之以愛吾親而孝道達歟古有養老之政退脩之
以孝養也民知尊長養老而後能入孝出弟民知入
孝出弟尊長養老而後教成今世所謂為夀者若禮
然而不容已推是心也豈不能修其孝養歟羅氏之
獻鳩司徒之保息行葦之忠厚豈不由此而出歟為
此春酒以介眉夀肆筵設席授几有緝御古豈異於
今歟王黎獻之母七十而為夀其與之友者之夀之
也而問於子曰今世之所行若是也合於禮乎予是
以論之如此黎獻菽水以養能得其母之懽心而母
亦能成其子之志令與邑中賢豪遊門外多長者車
轍時時為具飲食有陶母截髮之風蓋與之友者之
稱之如此其夀以戊申十一月朔孺人之誕辰進觴
於黎獻之家者若而人夀黎獻之母如夀其母也其
為黎獻之友者如此噫可以觀古之教矣於是乎書
沈母丘氏七十序
吾觀於古者王教脩明内外順治閨門之事皆可歌
咏而傳道之有如執懿筐治絺綌抱衾裯星爛而起
春日微行登岡阜而采卷耳遵水墳而伐條枚此婦
人女子之常而事之至微者矣然而幽閒貞静之德
隠然寓于其間而足以章明王者之化是後女子之
於史傳罕可紀述必其感慨激發非平常之行乃能
垂芳烈著美名於後世不獨三王之治不復見抑亦
後之人喜異而忽其常也予友沈伯庸之母丘碩人
平生不出一畝之宫辛勤拮据俛首於女紅者今七
十年固夫人之所謂平常之行吾不能求夫赫赫者
以稱碩人然推其道而充之豈非所謂盛德而王者
之化其何以過於此予於碩人之行要未能悉而獨
與伯庸交伯庸偉然直諒君子知其有賢母也伯庸
抱竒久不遇於世予與方思曾皆伯庸之友又皆不
遇則嘗以相憐既而同舉於鄉則又以相慰自是三
人者有喜事恒相慶也碩人於九月某日誕辰思曾
告予相率隨伯庸以拜於其家予於是為之敘以道
碩人之所以賢
王母顧孺人六十夀序
王子敬欲夀其母而乞言於予予方有腹心之疾辭
不能為而諸友為之請者數四則問子敬之所欲言
者而子敬之言曰吾先人生長太平吾祖為雲南布
政使吾外祖為翰林為御史以文章政事並馳騁於
一時先人在綺紈之間讀書之暇飲酒博奕甚樂也
已而吾母病痿蓐處者十有八年先人就選待次天
官卒於京邸是時執禮生十年諸姊妹四人皆少而
吾弟執法方在娠比先人返葬執法始生而吾母之
疾亦瘳自是撫抱諸孤煢煢在疚今二十年少者以
長長者以壯以嫁以娶向之在娠者今亦頎然成人
矣蓋執禮兄弟知讀書不敢墮先世之訓而執法以
歲之正月冠而受室吾母適當六十之誕辰回思二
十年前如夢如寐如痛之方定如涉大海茫洋浩蕩
顛頓於洪波巨浪之中篙櫓俱失舟人束手相向號
呼及夫風恬浪息放舟徐行遵乎洲渚舉酒相酬此
吾母今日得以少安而執禮兄弟所以自幸者也噫
子敬之言如是諸友之所以賀與予之所言亦無出
於此矣恩斯勤斯鬻子之閔斯子敬兄弟其念之哉
陳母倪碩人夀序
嘉靖十四年予讀書邑之馬鞍山陳君仲德為之主
人其待予有禮所謂公執席妻執巾櫛舍者避席煬
者避竈陳氏有焉予嘗媿之當是時陳君家饒財兄
弟相友愛公私之事悉力無所推避嘗所推於其弟
者千金不惜也推本其故蓋其内之賢有以致之如
此明年予應貢入太學遊兩京過齊魯燕趙之郊所
至必問其風俗而與其地之人遊然後而知山野敦
朴之老如君者為可思也蓋其文愈盛其實愈衰所
行愈遠而所見愈不足雖然退而返其鄉猶是也豈
其數十年之間風俗之變耶抑其人之孝友重義皆
不如陳氏耶抑陳氏之内之賢者果有以異於人耶
先是陳君兄弟亦以謝世獨二母與諸子居而陳君
之室倪氏於是年七十其子太學生簡即從予馬鞍
山者也來請予文以為母夀予思陳氏之厚求之於
今而不可得而簡之母與陳君同起家能相夫以成
其友愛而致其和樂非其内之賢者耶今數十年來
吳民困於横暴之誅求富家豪戸往往罄然而陳氏
之力有不迨於其先人者然其母之賢與簡之恂恂
孝謹不隨俗而變者是其所以為家之肥者也昔予
主陳君雖稱其厚而亦厭其積貯之為累使遂刊落
而俾其子一意於詩書之好而從事於清遠閒淡之
中簡之學當日有得矣雖然至今而可也古者養老
之禮燕飲之節莫不有孝弟仁義之道於其間非徒
飲酒獻饌而已故曰君子欲觀仁義之道禮其本也
吾觀簡也學日至於近而異於世俗之所為夀其親
者於是乎可以書矣
朱碩人夀序
朱碩人為尚書旅溪之女張莊懿公之子婦碩人生
長富貴公舅並為六卿兩族光顯矣既而與其子太
學君客京師又得今少保徐公為之子婿而女封至
一品夫人碩人既已承藉貴盛及其季年又發祥於
其女子而往者其孫仲謙復舉於鄉今年躋八十少
保與夫人問遺餽贈歲月有加鄉人是以榮之余友
秦進士光甫之姑旅溪尚書之夫人也碩人于光甫
為女兄先是光甫之先人嘗以詿誤幾毁其家親族
往往棄去而碩人恩勤備至故光甫每稱碩人之德
其于仁孝藹然也光甫又言碩人在公卿家不能為
閭巷女子治生纖嗇之事獨其平生莊静推其孝慈
以洽於九族豈非所謂盛德者耶由此言之人之居
富貴能享之終始不替也非獨天命亦其盛德有以
當之也世謂婦人以能治生為賢然如先王之教亦
使足以供婦事而已若如巴寡婦蜀卓氏之徒直貨
殖之流何足道哉詩曰于以采蘩于沼于沚于以用
之公侯之事又曰被之僮僮夙夜在公被之祁祁薄
言旋歸可以想后妃夫人幽閒貞静之容矣歲之某
月日碩人降誕之辰光甫來徵余文以為夀昔少保
嘗家居或以余文相示特謬加奬誘以為可與進於
古人今踰一紀余落然無所遇而公方在日月之際
使人有異世知已之歎因光甫論碩人事益知公内
德之助昔詩與春秋稱公侯夫人必言姬姜其原本
於碩人尤不誣云
朱君顧孺人雙夀序
朱君官於閩者三年夀六十而其内顧孺人先君一
年生其子上舍某縣學生某欲為孺人六十夀而不
敢先也遲之以竢今年而徵予為其夫婦雙夀序以
致之於閩吾鄉之俗五十而稱夀自是率加十年而
為夀凡夀之禮其饋贈燕飫必豐又徵其學士之文
詞詩歌傾其國之人無不至者此固居於其鄉者之
宜若夫仕則有王事焉且又不當以稱老固宜無及
於此矣然古之君子在位而能宜其人民則百姓歌
思而祝頌之不獨贊其令德愷悌必祈以夀考而黃
耉眉夀之形容想見於車馬衣裘之間可謂盛矣由
此言之仕而為夀尤宜也吳與東甌在三代時賓於
蠻夷吳有太伯虞仲之風其後頗與中國之會盟至
秦已為郡縣而閩懸隔東海元鼎間横海樓船兩將
軍軍出武林白沙石邪始建東粤迄今數千年俱為
天子内地文物之盛無異鄒魯凡閩人之仕於吳與
吳人之仕於閩猶東西州也君優游臺幕非有民社
之責而妻子兄弟懽然以官為家歲時飲酒上夀如
不出里閈之間豈不真可賀哉抑君之政事足以宜
其人民而紀於閩之士大夫者閩之人皆知之無俟
於余言也獨惟君與孺人家世令族君為大冡宰玉
峯公之從弟孺人為侍御之子而太保文康公之從
子弘治間吾邑毛文簡公與冡宰公相繼魁天下間
二科而文康公又魁天下崑山小邑數年間掄魁繼
出孝宗皇帝當宁嗟異至以吾邑里俗之讖傳于
宫中更歴兩朝三公皆位台鼎而冡宰以厚德元老
至今巋然為鄉邦之望朱顧世為婚姻而其子弟之
才俊與其女子之賢此尤足以誇於閩之人矣於是
乎書
徐氏雙夀序
天下承平以法制抑折豪傑之氣及其久也剗磨殆
盡靡靡然無復能任事之人一旦求其材智勇力之
士遂至無一人出以應之是非天下之乏材由所以
養之馭之不以其道也予少識徐輔卿嘗學禮於予
友方思曾思曾亟稱之然而未嘗言輔卿之材也數
年以來輔卿為博士弟子而居於郡城吳中士大夫
皆稱輔卿而慕與之交至於御史及郡太守嘗欲求
民之疾苦必進輔卿而與之言無不當其心則吳民
往往隂受輔卿之賜而不知者矣而或以為士之家
食未獲進用宜無事於此此言一出非所以待天下
之才而務以抑折其氣如輔卿者要為有用於世而
不可少也輔卿家居長者日過其門又能以其餘力
治生貲用益饒故奉養其親甚歡凡為士者汲汲惟
其父母之祿養為念雖其父母皆然輔卿未仕而鄉
里蓋以為愈於祿養之榮且安也其賢於人遠矣可
不謂之才乎况將來之富貴方廹之而不可却也於
是友人王萬全與邑中之素善輔卿者來請予文為
夀予謂其親之饗有賢子而獲夀考以保其福祿者
將必有厚德閟而莫能知也而獨於其子之顯著於
人者序之云
周氏雙夀序
古者親愛其人必欲其久生欲其久生故致其頌禱
之意詩三百篇以夀為言者多矣古有上夀有祝夀
有為夀蓋無非致其親愛之意非必施於高年耆老
之人惟古之養老之禮甚備未嘗有於其生辰而為
夀者蓋自今世浸以成俗子孫以是為隆禮而姻婚
黨友以是為好問去於古則遠矣雖然人之愛其親
者無所不至則凡可以致其愛者無不為也敬其親
者無所不至則凡可以致其敬者無不爲也愛敬其
親亦愛敬人之親則凡可以愛敬人之親者無不為
也今之為夀者其進是歟周君良佐循理率力共庶
士之職厥配朱姥慈儉温良服㛅姻之教邑里稱之
久矣今年六十而為夀其父母之慈也其子之孝也
其婚姻黨友之恭敬也孔子曰吾觀于鄉而知王道
之易易也此亦所謂有其舉之莫可廢者乎君之子
才嘗識余於太學而余友顧文載予為黨友者故往
為夀而屬余序之云
王氏夀宴序
王氏之最長老母曰孫碩人今年八十矣於其生之
月日諸子姓祝於堂下者若干人外姻之來祝者若
干人三世之交游來祝者若干人皆願碩人之夀自
今以往至於無算又願天下太平雨晹時若歲以有
年縣官無苛政急賦閭里安居以娛碩人之老又願
其孫若曾孫發揚詩書之業用於王國以報本朝二
百年生育之恩碩人及見其榮也祝已其子有功有
親退而與諸賓為宴少長詵詵以獻以酬既醉既飫
咸相謂以為此王氏之盛不可以無述予案王氏居
崑山之度城不知其幾世矣其家古檜老栝蒼然鬱
然尚皆百年物也度城在澱山湖旁有數十家之聚
惟王氏居之無他族昔有王豫修先生修身潔行將
及於仕而蚤世生平惟以忠孝大節自許崑山人至
今稱之其子南陽克遵其訓爲隠德君子碩人其配
也吾觀吳中無百年之家者倏起倏仆常不一二世
而蕩然矣王氏保有先世之詒雖時移事易稍稍侵
削而亦不至於貧讀書數十世雖仕不遂而不至於
易其業碩人俯仰八十年間顧盼於興廢之際維持
保守之艱其賢有足稱者哉若廼爲碩人祝者前之
詞則既美矣予又何以加焉
良士堂夀讌序
昔吾外曾祖居縣南吳淞江之千墩浦生吾外祖兄
弟四人世有惇德而家最為饒高閎大第相望吳淞
江之上外祖于兄弟中最少而伯祖之子孫往往有
入太學仕州縣者然在正德之末並以賦役所困幾
至流徙而澱山公以伯祖之叔子中憲公之仲子適
以其時舉進士而吾外氏幾墜而復大振蓋以澱山
湖以北吳淞江以南數百年無顯者而鍾于是吾外
曾祖四子而孟氏之支獨盛從舅中憲公及晏恭人
生受誥封光寵矣公自郎署守列郡進陟藩臬駐節
南海參政中州起書生不二十年至大藩可謂榮貴
矣負用世之才不苟隨流俗年且未艾謝事以歸卜
遷山居闢園圃蒔花竹可謂樂志矣吾外祖雖生長
國家隆盛之時迨于季年亦遘彫瘵之會而公兄弟
蒙頼恩澤家獲洽裕耕田讀書之外力政不過其門
而諸子詵詵有榮進之望吾外祖時殆不能及也明
年嘉靖乙丑當甲子一週而王恭人亦與之同年生
乃以正月八日公降生之辰長兄淞南與弟子嘉子
材為讌會而自喜其家之有此慶也使余序之余少
依倚外家為諸舅所憐公又束髮相慕尚顧無以當
外氏之宅相而公能昌大其家恭人並受榮祉被服
祁祁又亡妻南戴之族也余亦何情以為辭而淞南
之命不可虚且以歲暮遐征不及預于讌會之末得
以文字獲置爼豆之間與有榮焉良士堂者制詞中
褒稱中憲公之語今取以名所居之新堂也(吳橋周抄本作)
(小異今從常熟本氏夀讌序與此文)
狄氏夀讌序
嘉靖甲辰予友狄尚文試于禮部既落第欲隨祿仕
留京師者踰月然非其志也又旦暮念其親竟拂衣
以歸時東明君年已六十矣尚文拜于堂下顧諸弟
而喜曰吾不能進取以為父母榮就令進而有得焉
當在數千里之外寧能為一日之懽乎是歲十月前
晦一日初度之辰尚文率其弟稽首上夀鋪筵几備
揖讓曰吾賓客不欲多惟知游而已脂膏滫瀡不能
具惟觴酒豆肉而已於是會者不過數人酒不過數
行賓主忻忻懽笑竟日此可以為儒雅之會矣昔者
孔子之于禮蓋盡心焉蜡祭之小也射藝之末也鄉
飲酒一鄉之禮也聖人無所不用其觀也生辰為夀
之儀不出於古亦足以寓養老教學之道而俗以誇
詡兢于富貴文至而實不足狄氏之為夀異於世之
為者其可以觀也於是乎書
唐令人夀詩序
吳俗重生辰每及朝親黨咸集置酒高會以為樂然
惟富貴之家為盛南雲子為其内唐令人之夀乃多
貴人長者皆造其廬自大司宼周公以下悉有贈章
摛詞敷篇燦然盈室所以得此必有由然也南雲子
初嘗有名于學宫矣以跌宕自罷去嘗饒于貲矣以
不事生産傾其有乃優游林壤嘯歌自適日求其所
以樂則又於歲時伏臘之外為此會不戚戚于所遇
而又及時以自娛可謂難得者也南雲子稱令人之
賢極口至不容道觀南雲子于外則令人之稱其内
者可知矣南雲子又不嫌于自稱也昔林類百歲被
裘拾穗而行歌不輟自以無妻子為樂孔子不能難
也雖然彼蓋自解云耳使又得百歲妻與之並而歌
于畦也不尤樂乎令人初夏得病阽危南雲禱于神
夜夢菱花瓦盤初得其一己又得其一合之宛然成
對令人病果愈南雲子是以愈喜令人年六十凡贈
詩若干卷是為序
邵氏夀詩序
長洲邵守中年六十矣事其祖母有李令伯之風為
人敦樸無城市浮靡之習三子鏞錫釴皆游郡膠錫
嘗游于兵備憲副王侯之門於是守中以某月某日
生辰王侯以詩祝之自是聞而和之者繼踵諸子謀
夀之梓而鏞來過予婁江之上俾予序諸首夫憲使
以外臺之重秉節治戎體統尊嚴矣王侯為郡守已
能崇尚文雅接引士類以故郡中俊乂多集其門其
為人好自脩飾至其尊禮賢士夫輒能忘其貴賤之
分既陟憲司能不改其素其施於守中鄉里布衣如
平交此其尤難得者也吳為名郡前守有稱於史籍
風流儒雅如韋應物白居易之徒邈不可及矣國朝
江夏魏杞山脩養老之禮鄉飲既畢躬自餞送郭門
之外安陸姚克一尊禮巖穴每却騎從造士衡門近
天水胡世甫以詩文集諸郡士隆下交之禮此其班
班可稱者自餘真所謂陛戟而進旁車而趨涉之王
沉沉者矣今日之所見若太原何可得哉抑守中能
得此於侯亦其有以致之宜諸子以為寵而傳之也
是為序
