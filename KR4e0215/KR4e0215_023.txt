震川先生集卷之二十三
墓表
亡友方思曾墓表
予友方思曾之殁適島夷來寇權厝于某地已而其
父長史公官四方子昇幼不克葬某年月日始祔於
其祖侍御府君之墓來請其墓上之文亦以葬未有
期不果為至是始畀其子昇俾勒之于石蓋天之生
材甚難其所以成就之尤難夫其生之者率數千百
人之中得一人而已耳其一人者果出于數千百人
之中則其所處必有以自異而不肯同於數千百人
之為而其所值又有以激之是以不克安居徐行以
遽入於中庸之道則天之所以成材者其果尤難也
思曾少負竒逸之姿年二十餘以禮經為京闈首薦
既一再試春官不利則自叱而疑曰吾所為以為至
矣而又不得彼必有出於吾術之外者則使人具書
幣走四方求嘗己得高第者與夫邑里之彦悉致之
於家而舘餼之其人亦有為顯官以去者然思曾自
負其材顧彼之術實不能有加於吾亦遂厭棄不能
以久方其試而未得也則憤憾而有不屑之志其後
每偕計吏行時時絶大江徘徊北岸輒返棹登金焦
二山徜徉以歸與其客飲酒放歌絶不與豪貴人通
間與之相涉視其齷齪必以氣陵之聞為佛之學於
臨安者思曾往師之作禮讃嘆求其解說自是遇禪
者雖其徒所謂墮龍啞羊之流即跪拜施舍冀得真
乘焉而人遂以思曾果溺於佛之說不知其有所不
得志而肆意於此以是知古之毁服童髮逃山林而
不處未必皆精志於其教亦有所憤而為之者耶以
思曾之材有以置之使之無憤憾之氣其果出於是
耶然使假之以年以至于今又安知其憤憾不益甚
而將不出於是耶抑彼其道空蕩翛然不與世競而
足以消其憤憾之氣耶抑將平其氣無待於外安居
徐行而至于中庸之塗也此吾所以嘆天之成材爲
難也思曾諱元儒後更曰欽儒曾祖曰麟贈承德郎
禮部主事祖曰鳳朝列大夫廣東僉事前監察御史
父曰築今爲唐府長史侍御與兄鵬同年舉進士侍
御以忤權貴出而兄爲翰林春坊至太常卿亦罷歸
思曾後起謂必光顯於前之人而竟不得位以殁時
嘉靖某年月日也春秋四十娶朱氏福建都轉運鹽
使司判官希陽之女男一人昇女三人皆側出思曾
少善余余與今李中丞廉甫晚步城外隍橋每望其
廬悵然而返其相愛慕如此後予同為文會又同舉
於鄉思曾治園亭田野中至梅花開時輒使人相召
予多不至而思曾時乘肩輿過安亭江上必盡醉而
歸嘗以予文示上海陸詹事子淵有過奬之語思曾
凌曉乘船來告予非求知於世者而亦有以見思曾
愛予之深也思曾之葬也陳吉甫既為銘予獨痛思
曾之材使不得盡其所至亦為之致憾於天而已矣
從叔父府君墳前石表辭
歸氏世著於吳自唐天寶迄於同光百八十年以文
學科名為公卿侍從有至令僕封王者吳人至今紀
之宋咸淳間湖州判官罕仁居崑山之太倉項脊涇
洪武初徙今附城須浦上六世之墳墓在焉叔度逃
難走夜郎卭筰間有神人來迎將之宜興徐文靖公
為之作傳叔度再世為我高祖諱璿承事郎生我曾
祖諱鳳城武縣知縣城武公三子長我祖諱紳仲叔
祖諱綬季叔祖諱綺府君仲之子也諱格後更諱于
德字民從弘治間曾祖父母與叔祖一歲中皆亡府
君少孤吾祖教之後常依季叔祖以居恩勤撫育二
父之功為多其後吾歸氏之在海虞白茒者兄弟皆
修學延致府君府君遂盡室以行白茆瀕江海府君
築居田野中四望寥曠每秋風落木慨然首丘之感
然去歸市隠隠莾蒼間歸市諸兄弟家也時時相過
從會集府君是以喜曰吾居此殆不乏跫然之音也
府君雖在海虞界與宗叔諫猶籍崑山博士弟子歲
皆有米廩之養諫復推其半與之蓋白茆諸父兄弟
三十餘年睦友任恤之義可尚焉然性曠達高簡獨
以宗門相依他無所屈也嘗與人友善後其人貴顯
終身不見其面有所得飲酒輒盡以是不能為家而
少有異稟讀書過目輙成誦能日寫經義百篇人見
其無所事學而藝甚習數試不第會督學御史牒至
府君當貢博士有所私持兩端上請御史墮其計中
遂以府君為次還至揚子江大風雨連日不得渡忽
感疾腹脹泄痢府君母龔氏青縣教諭紱之女山東
左布政使清惠先生理孫也家世科名府君少隨諸
舅計偕北上至是歎曰吾少從舅氏觀都邑之盛宫
闕官署街術至今歴歴記之天子致治中興建明大
典數事及備禦外國吾方壯年不得有所試今老矣
且將一望闕廷而竟不得往命也夫府君卒于嘉靖
三十八年十月十二日年六十有五娶張氏修武縣
知縣謙之孫卒於嘉靖三十年七月初七日年六十
有二生男四人有恒有倫有守有徵章氏生女一人
章氏出漢陽太守賢孫男四人士弘士和士毅士達
城武公墓在須浦上先祖妣及仲叔祖父母祔左先
妣先姑祔右先姑以下無餘地故為新塋海虞萬歲
涇之陰南去白茆浦百武禮公子始來在他國者後
世為祖謂之别子明有始也又曰去國三世爵禄有
列於朝出入有詔於國若兄弟宗族猶存則反告於
宗後明不絶也嗚呼宗門衰落念吾先世媺宫室族
墳墓而聯兄弟吾叔父竟羈窮以死能不為之悲慟
哉其葬也叔祖曇以下皆自崑山往哭之同學諸生
上其行於有司友人陳敬純歛賻贈而弟學顔供葬
事尤盡其力云(漏刻本抄本皆然今姑闕按章氏不言繼娶又不言側室疑脱)
通政使司右參議張公墓表
公姓張氏諱寰字允清世為蘇州崑山人曾祖諱用
禮贈奉政大夫刑部郎中祖諱稹考諱安甫祁州知
州封奉直大夫刑部員外郎初奉政有四子稹其長
也次和中順大夫浙江按察司提學副使次穆太中
大夫浙江布政司右參政兄弟以文章節行稱於世
號二張先生次种濮州判官始英宗皇帝臨軒策士
中順兄弟同舉禮部太中名第二及入對策中順第
一天子使小黃門密至其邸識之以有目眚寘二甲
第一大中積官當入為都御史會李尚書秉為大理
寺卿王槩所排太中在李公奏中遂罷官而兄弟四
人惟伯與其季不為進士而伯實生奉直公其季生
大理評事申甫又皆舉進士奉直性高簡不屑世故
為祁州滿任即致政詔嘉之增秩以歸蓋張氏子姓
不甚繁衍而世登科甲二張先生最有名而公父子
仍紹其美崑山之人以是榮貴之公登嘉靖辛巳進
士明年知濟寧州至則減損戸徭拊循流亾州水陸
二驛併水驛須冰沍乃給陸以省其費修學舍揀生
徒才俊者督課之創方正學先生祠時奉直公就養
在濟雅不樂公居孔道晨夜飭儲㣥候望公遂疏乞
改官調濮州濮於濟北境而僻公益蠲去繁苛出庫
錢以賑饑荒水囓州城公新築增羊馬城東郡有大
賊詔書名捕不得公陰誘其豪具得囊槖逐捕斬之
巡撫都御史上其最兵部以非邊功格不行丁内艱
服除補開州州瀕河河溢水退多填閼之田豪民兼
併以虛租影射下戶公命魚鱗比次以絶其姦輯二
州志修衛公子路墓陞刑部山西清吏司員外郎尚
書以公才令攝浙江司郎中獨循寬法人以無冤居
頃之予告歸養奉直公春秋高愛公甚常同臥起頃
刻不離年八十有四而終公居喪廬墓有乳燕之祥
服除授通政司右參議司事清閒散衙後即從名流
賦詩會九廟災詔京朝官三品以上自陳而公秩五
品往見夏學士問詔旨欲自陳夏公謾應之曰可蓋
素不樂公欲悞之也公遂自陳得致仕以強年坐廢
論者惜之其後撫按先後薦吏部特表薦皆不行公
之歸也惟以圖史自娱臨摹法書揮翰竟日不倦好
遊名山初嘗從奉直公觀㕍蕩登天目父子相隨衣
冠儼雅浙人慕之後益得縱意渡浙江南抵武夷至
匡廬還觀石鍾小孤采石九華黃山白巖足跡幾遍
東南先是坦上翁與名士吳珫陸崑軰為湖社孫太
初亦與其中坦上翁者前工部尚書劉公麟也建安
李尚書嘗稱見翁峴山了無宿具惟以乳羊博市沽
風雨瀟瀟欣然達夜高風可想而翁獨與公善公晚
入社而顧尚書諸名賢皆在公春秋如期至苕上社
畢輒遊山然以其人夷曠多愛所至大吏迎將人比
之鄭莊千里不齎糧自陽明殁後學者稍稍離散公
嘗登其門至是吉水鄒謙之餘姚錢德洪以師門高
第會講懷玉之山公欣然赴之欲以明年為太嶽之
遊而遘疾不起矣實嘉靖四十年正月二十四日年
七十有六子男四人恒慕恒純恒思恒學女二人孫
男六人孫女四人公為人篤于行誼事長姊終身孝
敬不衰置義田以贍宗族少年有善推奬逾分以故
多依歸之陳主事者分司濟寧詿誤繫獄公抗言使
者竟白其冤楊太僕杖死朝堂召故人賓客為棺歛
所部三州經三十餘年其人猶不絶問遺其見愛如
此人或當筵有所凌忤但坐睡少頃欠伸即命肩輿
去終未嘗有所較也晚歲惟務遊覽在舟中之日為
多家事一無所問人望之蕭然有神仙之氣殁後郡
人有設香茗降仙者公憑乩自謂已得仙云余少辱
公見愛俾與其長子有婚媾之約公自懷玉還即見
過復置酒相召欲以文字見屬而不竟所言但曰此
兒子輩事也不幸公尋謝世於是諸子以嘉靖癸亥
十月二十八日癸酉葬公于邑東南㳌川鄉七保在
字圩横塘先塋之次屬余書其墓上之石余何敢辭
焉
封奉政大夫南京兵部車駕司郎中王君墓表
無錫有隠君子曰王君以仁孝施於其家而訓迪其
鄉之子弟二子相繼登進士初朝廷用伯子官推封
為戶部某司主事及仲子之在駕部也詔又以其官
命之其於世俗榮顯矣而君且樂嘉遯遺利勢聞子
有美政善事貽書慰勞而終不喜以官封自矜眩以
為居官者不得顧其家而居家者不知有其官其自
殊别如此伯子方侍養而仲子進官廣東以君春秋
高不忍踰嶺亦懇疏歸於是父子兄弟相聚蓋又承
懽顔者十餘年而君始卒年逾大耋見五世之孫羣
兒環遶膝下怡怡愉愉獨得其天性之樂如君者吾
江南仕宦之家不多見也君諱澤字均霑高祖諱宏
居三登里以人材調補浙江都轉運鹽使司判官通
利鹽莢商人惠賴其卒也來共致金葬之曾祖諱惟
益祖諱經兄弟五人皆好任俠宣德中傜上林苑因
破耗其家父諱宗常課書自給而教子以經學君以
是明經為人師無錫黌舍之士半出其門而二子卒
以經學顯君為人至孝父性嗜甘日貯棗杮蜜餌餦
餭必愜其意一日行仆階下傷其足病至危殆割股
療之母袁孺人喪明左右扶掖十餘年目忽自明人
謂孝誠之所感有賈人被掠盡亡其蓄行乞于市且
餒死君知其湖湘間人賈吳久矣意憐之厚資送得
生還其鄉其樂施予急人之難類如此日閱古書傳
方又數與黃冠遊多得禁方為藥齊活貧人甚衆居
家無燕媠之容檢御精明不以老故自解嫚嘗服延
壽丹形神充沃黑髮茙茙復生顱骨隆起乍開乍闔
逾八十年侍姬復乳一男子一女子嘉靖三十七年
秋遘疾食漸少氣微目烱烱不寐亟索枕中書又索
阿羅漢傳歘然而逝人尤以為異是歲八月十八日
也年八十九配錢氏吳越武肅王之後潯之女封安
人贈宜人先卒子男三人召戸部某司員外郎問廣
東按察司僉事幼子怡女二人孫男二人金鑑鑑舉
進士未廷試孫女四人曾玄孫男女十六人以嘉靖
三十九年十二月某日葬馬鞍塢先塋之傍予數過
無錫行九龍山下思與其賢士大夫遊而道無由今
僉憲見屬以墓上之石蓋余所夙仰其高風而不可
即者因讀進士鑑所為狀於是乃知其子孫之能成
名者以有君也遂摭其大略書之於墓云
懷慶府推官劉君墓表
懷慶府推官劉君以嘉靖年月日葬於上海縣之方
溪後若干年其子天民具狀請余表於墓上劉氏之
先自大梁來居華亭曰亨叔亨叔生仲禮始徙上海
仲禮生慶慶生四子長曰銑次曰鈍銑坐法被繫京
師鈍隂乞守者代其兄令出得一見家人而歸死鈍
既繫而銑歸紿其父母云鈍死己得赦歸鈍久繫而
其兄不至京師士大夫皆知其冤為餽食飲久之赦
歸家人驚以為鬼物母泣曰兒餒欲求食吾自祭汝
勿怖吾也鈍具言不死狀乃開門納之銑倉皇從竇
中逸去遂不知所之鈍生玉璵璵為建寧太守玉以
其家衣物寄官所不令有擾於民璵卒為廉吏玉子
兗汀洲通判兗子兆元字德資即君也君自少舉止
不類凡兒及為諸生常試高等嘉靖四年中應天府
鄉試先是其所親有誣害君者及君得舉則又曰吾
固稱德資聰明今果然矣君益厚遇之上海俗奢華
好自矜眩君獨閉門讀書雖兵陣風角占候之書皆
手自抄寫時從野老散髮箕踞樂飲不自表異計偕
還渡江登秣陵諸山呼古人名舉酒與相酬不醉不
止也嘉靖某年選調懷慶先太守已遷去會中使㗸
命降香王屋山民苦供應多逃亡君攝守能以權宜
辦濟使者告成事而去君嘗慮囚一女子呼冤君察
其誣繫獄已二十年遂出之武陟富人以女許巨室
因借其資以致大富而壻家後貧遂結諸豪爲証欲
離婚君責令歸其女而疑富人家多女婢即歸恐非
真女乃問有老嫗嘗識其女面有黑子己而果非真
女君怒欲按籍其家竟以其女成婚君為人寬和至
持法雖宗室貴人請乞不能奪也尋以病去官至淮
陰道卒臨卒於邑曰吾始與唐元殊飲酒讙呼寧知
有今日耶我死於此無親知故人為訣男未成女未
嫁負用世之志而不施命也夫唐元殊者君從父在
汀州元殊同學相好時偕遊二老峯皮冠挾矢從僮
奴上山以酒自隨酒酣相視大笑人莫能測也後元
殊過海上時不見已數年為道平生慷慨泣下當炎
暑置酒且歌且飲酒酣裸立池中傳荷筒以為戲君
既困於酒且為水所漬竟以是病一日卧覃懷官廨
見一女子徙倚几旁以為其婢也呼之取茗恍惚不
見自是神情不怡因請告還而卒時嘉靖某年月日
年四十有九君先聘陸文裕公女後娶瞿氏子男二
人天民天獻女三人適太學生顧從德縣學生張時
雍張秉初天民自傷少孤頗為序述君遺事俾余書
之如此惜其獨負竒氣自放於杯酒之間然所施設
一二己無媿於古人而不盡其才可悲也已
敕贈翰林院檢討許府君墓表
天厚人之有德將以興其家不當其世而特鍾於其
子然猶使之困窮䁆鬱以殁若是其理有不可知也
然非其困窮䁆鬱則亦無以大發於其後此其數詘
伸消長之必然亦其理未嘗不可知也敕贈翰林院
檢討許君之子曰國當許君之世已舉于鄉為進士
第一是時國方計偕上春官君奄然以殁未幾其夫
人汪孺人又繼之國既免喪遂上春官獲第選入翰
林隆慶元年天子新即位覃恩近侍國時為檢討得
以其官推封而汪夫人為孺人嗚呼國亦既顯且貴
矣君夫人竟不及見國之所以痛泣荷國厚恩而抱
無窮之悲也許氏自唐睢陽太守之孫儒避朱梁之
亂以來江南故其子孫多在宣歙之間而君今爲歙
人君諱鈇字德威曾祖仕聰祖克明父汝賢皆有潛
德君蚤孤依于外家稍長挾其資從季父行賈有心
計舉十數年籍如指掌季父所至好與其士大夫遊
君悉爲存問酬報尺牘又善書江湖間推其文雅季
父初無子以君同産弟鈺爲子其後有子曰金金幼
而季父卒於客所君持其喪還葬金長盡歸其資或
搆鈺云金非而繼父生也謀逐之金懼言于官鈺以
不直憤死於是君同産諸弟籍籍向金且魚肉之君
曰鈺自無理耳死非由金顧何罪爲涕泣勸解乃己
或又說金若父亡時資出兄手非有明也金疑父果
有餘資君愈不自辨輒償之君既不勝金所求又養
諸寡母振人之乏遂至罄匱乃之吳中收責諸家又
盡貧空手來歸入門意懽然晚以病居家猶與族人
月會食訓束子弟焚香宴坐吟詠不輙嘉靖四十年
九月某日卒年六十有六孺人曾祖某祖某父憲孺
人始髫與其姊奉觴為夀父愛其綽約婉善歎曰吾
安得此女為吾男子子乎蓋汪處士自傷無子也君
久客孺人事舅姑撫諸叔甚有恩禮國生已七年君
還始識其子遠或十數年不歸孺人日闋無儲嘗大
雪擁敝絮卧乳兒獨又經紀母家養送其母黃媪人
謂始處士歎不能生子然生女無媿其子也孺人能
以巫下神往往聞神語嘗謂君曰兒當貴然吾與君
不能待矣後竟如其言云嘉靖四十一年九月某日
卒年六十八余讀王荆公所為許氏世譜稱大理評
事規者有旁舍客死千里歸其骸骨而還其金翁雖
於其家兄弟而其事略相類凡許氏再以陰德而再
興天之報施于人如是其顯著耶抑伯夷之後其源
遠流長後世忠孝之良不絶也天其逓興而未艾其
不止於是耶國方為太史有道而文與余遊使余表
其墓余少愛荆公文顧何敢厠於其譜之後然其詞
核亦可以信許氏而示知者云
貞節婦季氏墓表
嗚呼男女之分天地陰陽之義並持於世其道一而
已矣而閨門之内罕言之亦以陰從陽地道無成有
家之常事故莫得而著焉惟夫不幸而失其所天煢
然寡儷其才下者往往不知從一之義先王憫焉而
勢亦莫能止也則姑以順其愚下之性而已故禮有
異父昆弟之服至於高明貞亮之姿其所出有二其
一决死以徇夫其一守貞以殁世是皆世之所稱而
有國家者之所旌别然由君子論之苟非迫於一旦
必出於死為義而出於生為不義是乃為可以死之
道不然猶為賢智者之過焉耳由是言之則守貞以
殁世者固中庸之所難能也婦之於其夫猶臣之於
其君君薨世子幼六尺之孤百里之命國家之責方
殷臣子之所以自致於君者在於此時耳三代以來
未有以臣徇君者也以臣徇君者秦之三良也此黃
鳥之詩所以作而聖人之所斥也夫不幸而死而夫
之子在獨可以死乎就使無子苟有依者亦無死可
也要於能全其節以順天道而已矣常熟之文村女
子季氏為同縣人蔣朝用之妻少而喪夫撫其孤世
卿比於成立寡居二十有七年以嘉靖某年月日卒
黎平太守夏君玉麟高其行為貞婦季孺人傳獨稱
其所以能教世卿者為有功於蔣氏而未有墓石蓋
季氏之祔在虞山之陽邵家灣其舅汝州守蔣氏之
兆域也予因世卿來請因論著之以表其墓上使知
女子不幸而喪其夫者當以季氏之徒為中道云
震川先生集卷之二十三後學無錫秦松齡訂
