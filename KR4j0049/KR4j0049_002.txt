惜香樂府卷二
宋趙長卿撰
春景
水龍吟(梅詞)
煙姿玉骨塵埃外看自有神仙格花中越樣風流曾是
名標清客月夜香魂雪天孤豓可堪憐惜向枝間且作
東風第一和羹事期它日聞道春歸未識問伊家却
知消息當時惱殺林逋空遶團欒千百横管輕吹曲欄
香散阿誰偏得夀陽宫應有佳人待與點新粧額
又
葦綃開得仙花就中最有佳人似香肌勝雪千般揉縛
禁他風雨縞夜精神繁春標致忍教孤負悵潘郎去後
河陽滿縣知他是誰為主多謝文章吏部遇銜杯不
曾輕許應知這底無言情緒難為分付吹遍春風耀殘
明月總傷心處待閒亭夜永遊人散後作飛仙去
又(鶯詞)
天教占得如簧巧聲乍囀千嬌媚金衣襯著風流模樣
於中可是紅杏香中綠楊隂處多應饒你向黃昏苦苦
嬌啼怨別那堪更東風起別有詩腸鼓吹未關他等
閒俗耳雙柑斗酒當時曾是高人留意南國春歸上陽
花落止添顦顇念啼聲欲碎何人解作留春計
又(雨詞)
淡煙輕靄濛濛望中乍歇凝晴晝纔驚一霎催花還又
隨風過了清帶梨梢暈含桃臉添春多少向海棠點點
香紅染遍分明是胭脂透無奈芳心滴碎阻遊人踏
青攜手簷頭線斷空中絲亂纔晴却又簾幕閒垂處輕
風送一番寒峭正留君不住瀟瀟更下黃昏後
聲聲慢(草詞)
濃芳滿地秀色連天和煙帶雨萋萋幾許芳心還解報
得春暉當時謝郎夢裏似慇懃傳與新詩却為甚動長
門怨感南浦傷離追想天涯行客應解擁車輪步步
相隨惆悵如絲正是欲斷腸時憑高望中不見路悠悠
南北東西春去也怨王孫猶自未歸
又(柳詞)
金垂煙重雪颺風輕東風慣得多嬌秀色依依偏應綠
水朱樓腰肢先來太瘦更眉尖惹得閒愁牽情處是張
郎年少一種風流別後長堤目斷空記得當時馬上
牆頭細雨輕煙何處夕繫扁舟叮嚀再須折贈勸狂風
休挽長條春未老到成隂終待共遊
南歌子(莫春值雨)
黯靄隂雲覆滂沱急雨飛洗殘枝上亂紅稀恰是褪花
天氣困人時向曉春酲重偎人起較遲薄羅初見試
輕衣笑拭新粧須要翦酴醿
浣溪沙(春深)
寒食風霜最可人梨花榆火一時新心頭眼底總宜春
薄莫歸吟芳艸路落紅深處鷓鴣聲東風疎雨喚愁
生
又(春莫)
柳老抛緜春已深夾衣初試曉寒輕別離無奈此時情
先自愁懷容易感不堪聞底子規聲西樓料得數回
程
又(早春)
不憤江梅噴暗香春前臘後正淒涼霜風雪月忍思量
斜倚幽林如有恨玉鱗飛後轉堪傷時人那解惜孤
芳
朝中措(梅)
別來無事不思量霜日最淒涼凝想倚欄干處攅眉應
為蕭郎梅花豈管人消瘦只恁自芬芳寄語行人知
否梅花得似人香
桃源憶故人(初春)
夜來一夜東風㬉春到桃腮柳眼對景可堪腸斷強把
愁眉展花期惹起歸期念前事從頭忖遍凝想水遥
山遠空結相思怨
長相思(春濃)
花飛飛柳依依簾捲東風日正遲社前雙燕歸藥欄
東藥欄西記得當時素手攜彎彎月似眉
感皇恩(柳)
景物一番新熙熙時候小院融和漸長晝東君有意為
憐纖腰消瘦軟風吹破眉間皺嫋嫋枝頭輕黃微透
舞到春深轉清秀錦囊多感又更新來傷酒斷腸無語
凭欄久
探春令(早春)
笙歌間錯華筵啟喜新春新歲菜傳纖手青絲輕細和
氣入東風裏幡兒勝兒都姑姉戴得更忔戲願新春
已後吉吉利利百事都如意
菩薩蠻(春深)
赤欄干外桃花雨飛花已覺春歸去柳色碧依依濃隂
春晝遲海棠紅未破勻糝胭脂顆風雨也相饒應憐
粉面嬌
醜奴兒(春殘)
牡丹已過酴醿謝飛盡繁花濃翠號鴉綠水橋邊賣酒
家年時攜手尋春去滿引流霞往事堪嗟猶喜潘郎
鬢未華
浣溪沙(寵姬小春)
簾捲輕風憐小春荷枯菊悴正愁人江梅喜見一枝新
料得主人偏愛惜也應冰雪好精神故園桃李莫生
嗔
清平樂(問訊梅花)
楚梅嬌小好是霜天曉宿酒惱人香暗遶浸影碧波池
沼生成素淡芳容不須抺黛勻紅準擬成隂結子莫
教枉費春工
又(早起聞鶯)
綺疏新曉學語雛鶯巧煙㬉瑶階梧葉老滿地東風芳
草少年不合風流償他酒債花愁望斷綠蕪春去銷
魂嬾上層樓
更漏子(莫春)
日彤彤風蕩蕩簾外柳花飛颺紅有限綠無窮雨晴芳
徑中腸寸結縈離别還是去年時節春莫也子規啼
傷春三月時
訴衷情(重臺梅)
檀心刻玉幾千里開處對房櫳黃昏淡月籠豓香與酒
爭濃宜輕素鄙輕紅思無窮化工著意南南北北一
種東風
小重山(楊花)
枝上楊花糝玉塵晩風扶起處雪輕盈撲人點點細無
聲誰能惜撩亂滿江城忍淚未須傾十年追往事嘆
流鶯曉來雨過轉傷情鋪池綠遺恨寄浮萍
蝶戀花(春殘)
綠盡燒痕芳艸遍不㬉不寒切莫孤良宴罨畫屏風開
羽扇薄羅衫子仙衣練晩雨小池添水面戲躍赬鱗
又向波心見持酒聽伊聲宛轉樽前唱徹昭陽怨
鷓鴣天(詠燕)
梁上雙雙海燕歸故人應不寄新詩柳梧隂裏高還下
簾幕中間去復回追盛事憶烏衣王家巷陌日沉西
興亡無限驚心語說向時人總不知
又(春殘)
謖謖東風作雨寒無言獨自凭欄干綠肥紅瘦春歸去
恨逼愁侵酒怎寬追往事惜花殘殘花往事總相關
風光臺上傷心處此意人休作等閒
探春令(尋春)
新元纔過漸融和氣先到簾幃謾閒遶柳徑花蹊裏探
看試春來未年時曾把春抛棄與春光陪淚待今春
日日花前沉醉欵細偎紅翠
又(立春)
數聲回雁幾番疎雨東風回㬉甚今年立得春來晩過
人日方相見縷金幡勝教先辦著工夫裁翦到那時
覩當須教滴惜稱得梅粧面
又(賞梅十首)
冰檐垂箸雪花飛絮時方嚴肅向尋常搖曳凡花野草
怎生敢誇紅綠江梅孤潔無拘束祗溫然如玉自一
般天賦風流清秀總不同粗俗
又
而今風韻舊時標致總皆竒絶再相逢還是春前臘後
粉面凝香雪芳心自與羣花別儘孤高清潔那情懷
最是與人好處冷淡黃昏月
又
彫牆風定綺窗燭灺沉吟獨坐料雪霜深處司花神女
暗裏焚百和惱人一陣香初過把清愁熏破更那堪
得冰姿玉貌痛與惜則箇
又
龜紗隔霧繡簾鈎月那時曾見照影兒覷了千回百轉
素豓明於練柔腸堆滿相思願更重看幾遍是天然
不用施朱攏翠羞損桃花面
又
疎籬横出綠枝斜露笑盈盈地悄一似初覩東鄰女有
無限風流意半開折得瓊瑰蕊惹新香沾袂放曲屏
珠晃膽瓶兒裏伴我醺醺睡
又
冰凘池面柳搖金線春光無限問梅花底事收香藏蕊
到此方舒展百花頭上俱休管且驚開俗眼看綠隂
結子成功調鼎有甚遲和晩
又
溪橋山路竹籬茆舍淒涼風雨被摧殘沮挫精神依舊
無奈相思苦東君故與收拾取忍教他塵土向綠窗
繡戶朱欄小檻做箇名花主
又
雨孱風瘦雪欺霜妬時光牢落怎奈向天與孤高出衆
一任傍人惡凡花且莫相嘲謔儘強伊寂寞便饒他
百計千方做就醖藉如何學
又
樓頭月滿欄干風度有人腸斷為多情役得神魂撩亂
又被梅縈絆對花沉醉應須拌且尊前相伴恨無端
玉笛穿簾透幕好夢還驚散
又
清江平淡暗香瀟洒滿林風露漸枝上也學楊花柳絮
輕逐春歸去東君著意勤遮護總留他不住幸西園
別有能言花貌委曲關心愫
惜香樂府卷二
