惜香樂府卷三
宋趙長卿撰
春景
寶鼎現(上元)
囂塵盡埽碧落輝騰元宵三五更漏永遲遲停鼓天上
人間當此遇正年少盡香車寶馬次第追隨士女看往
來巷陌連甍簇起星毬無數政簡物阜清閒處聽笙
歌鼎沸頻舉燈焰㬉庭帷高下紅影相交知幾戶恣歡
笑道今宵景色勝却前時幾度細算來皇都此夕饒得
喧傳今古綺席成行爐噴裊沉檀輕縷覩遨遊綵仗
疑是神仙伴侣欲飛去恨難留住漸到蓬瀛步願永逢
恁時恁節且與風光為主
青玉案(殘春)
梅黃又見纖纖雨客裏情懷兩眉聚何處煙村啼杜宇
勸人歸去早思家轉聽得聲聲苦利名縈絆何時住
惱亂愁腸成萬縷滿眼興亡知幾許不如尋個老松石
畔作個柴門戶
燭影搖紅(深春)
梅雪飄香杏花開豓燃春晝銅駝煙淡曉風輕搖曳青
青柳海燕歸來未久向雕梁初成對偶日長人困綠水
池塘清明時候簾幕低垂麝煤煙噴黃金獸天涯人
去杳無憑不念東陽瘦眉上新愁壓舊要消遣除非殢
酒酒醒人靜月滿南樓相思還又
念奴嬌(梅影)
銀蟾光滿弄餘輝冷浸江梅無力緩引柔條浮素蕊横
在閒窗虛壁染紙揮毫粉塗墨暈不似今端的天然造
化別是一般清瘦蹤跡今夜翠葆堂深夢回風定因
月才相識先自離愁那更被曉角殘更催逼曙色將分
輕隂移盡過眼難尋覓江南圖上畫工應為描得
又(落梅)
玉龍聲杳正瑶臺曲舞香山初徹褪粉搯酥千萬顆滿
地平鋪銀雪草褥香茵苔錢買住留待黃昏月有人粧
罷對花凝竚愁絶休更恨落羞開東君情分自古多
離別好把芳心收拾取與個和羹人說擺脱風塵消停
酸苦終有成時節浮花浪蕊到頭不是生活
阮郎歸(咏春)
和風㬉日小層樓人間春事幽杏花深處一聲鳩花飛
水自流尋舊夢續揚州眉山相對愁憶曾和淚送行舟
清江古渡頭
虞美人(春寒)
東風捲盡辛夷雪逆旅清明節黃昏煙雨失前山陟遍
朱欄酒噤不禁寒歸來誰護衣篝火倒擁文鴛臥可
堪連夜子規啼喚得春歸人却未成歸
漁家傲(梅)
蕙死蘭枯金菊槁返魂香入江南早竹外一枝斜更好
誰解道古今惟有東坡老(坡梅詩云竹外一枝斜更好)去歲花前
人醉倒酒醒花落無人埽今歲花開人未到愁滿抱青
山一帶連芳草
念奴嬌(梅)
蘭枯菊槁是返魂香入江南春早谷靜林幽人不見夢
與梨花顛倒雪刻檀心玉勻豐頰粧趁嚴鐘曉海仙么
鳳綠衣何處飛遶竹外孤裊一枝古今解道只有東
坡老莫倚廣平心似鐵閒把珠璣揮埽桃李輿臺冰霜
賓客月地還凄悄暗香消盡和羹心事誰表
玉樓春(春半)
江村百六春強半拍拍池塘春水滿風團柳絮舞如狂
雨壓橘花香不散隂隂巷陌閒庭院小立危欄羞燕
燕不知何事未還鄉除却青春誰作伴
謁金門(莫春)
風又雨滿地殘紅無數花不能言鶯解語曉來啼更苦
把酒東臯日莫抵死留春春去擬倩楊花尋去處楊
花無定據
眼兒媚(春晩)
樓上黃昏杏花寒斜月小闌干一雙燕子兩行歸雁畫
角聲殘綺窗人在東風裏無語對春閒也應似舊盈
盈秋水淡淡春山
菩薩蠻(殘春)
楊花飛盡鶯聲澀杜鵑喚得春歸急病酒起來遲嬌慵
嬾畫眉寶奩金鴨冷重喚燒香餅著意煉龍涎纖纖
手逴煙
畫堂春(長新亭小飲)
小亭煙柳水溶溶野花白白紅紅惱人池上晩來風吹
損春容又是清明天氣記當年小院相逢憑欄幽思
幾千重殘杏香中
又(賞海棠)
夜來㬉趁海棠時臉邊勻透胭脂亂紅嬌影困垂垂睡
損楊妃多少肉溫香潤朱脣綠鬢相偎晩風何苦過
臺西斷送春歸
卜算子(春景)
春水滿江南三月多芳艸幽鳥銜將遠恨來一一都啼
了不學鴛鴦老回首臨平道人道長眉似遠山山不
似長眉好
念奴嬌(梅)
見梅驚笑問經年何處收香藏白似語如愁却問我何
苦紅塵久客觀裏栽桃仙家種杏到處成疎隔千林無
伴淡然獨傲霜雪且與管領春迴孤標爭肯接雄蜂
雌蝶豈是無情知受了多少淒涼風月寄隴人遥和羹
心在忍使芳塵歇東風寂寞可憐誰與攀折
又(梅)
水邊籬落獨横枝冉冉風煙岑寂踏雪尋芳村路永竹
屋西頭遥識蕙艸香銷小桃紅未醉眼驚春色離愁何
處斷腸無限陳跡顦顇素臉朱脣天寒日莫倚闌干
無力歲晩天涯驛使遠難寄江南消息自笑平生憐清
惜淡故園曾親植百花雖好問還有恁標格
菩薩蠻(梅)
肩輿曉踏江頭月月華冷浸消殘雪雪月照疎籬梅花
三兩枝人憐花淡薄花恨人牢落不似那回時醺醺
醉玉肌
點絳脣(梅)
開盡梅花雪殘庭戶春來早歲華偏好只恐催人老
惟有詩情猶被花枝惱金樽倒共成歡笑終是清狂少
鷓鴣天(梅)
手種梅花三四株要看冰霜照清臞朝來幾朵茆檐下
竹外江頭恐不如凝玉面吐香鬚莫嫌孤瘦漸豐餘
化工不肯孤人意做底懽娛報答渠
又(送春)
只慣嬌癡不慣愁離情渾不挂眉頭可憐惱盡尊前客
却趁東風上小舟真個去不懽留落花流水一春休
自憐不及春江水隨到滕王閣下流
瑞鶴仙(莫春有感)
海棠花半落正蕙圃風生蘭亭香撲青英暝池閣任翻
紅飛絮遊絲穿幕情懷易著奈宿酲情緒正惡嘆韶光
漸改年華荏苒舊歡如昨追念凭肩盟誓枕臂私言
盡成離索記得忘却當時事那時約怕燈前月下得見
則個厭厭只待覻著問新來為誰縈牽又還瘦削
臨江仙(莫春)
過盡征鴻來盡燕故園消息茫然一春顦顇有人憐懷
家寒食夜中酒落花天見說江頭春浪渺慇懃欲送歸
船別來此處最縈牽短篷南浦雨疎柳斷橋煙
一叢花(莫春送別)
階前春草亂愁芽塵暗綠窗紗釵盟鏡約知何限最斷
腸湓浦琵琶南渚送船西城折柳遺恨在天涯夜來
魂夢到儂家一笑臉如霞鶯啼燕恨西窗下問何事潘
鬢先華鐘動五更魂歸千里殘角怨梅花
清平樂(春景)
霽光搖目春入郊原綠殘雪壓枝堆爛玉時向林間蔌
蔌杖藜細履平沙醉中一任欹斜落日數聲啼鳥香
風滿路梅花
朝中措(咏春)
亂山疊疊水泠冷南北短長亭客路如天杳杳歸心特
地寧寧春光苒惹花朝冷落酒伴飄零鬢影黃邊半
白燒痕黑處重青
柳梢青(春詞)
桃杏舒紅遲遲㬉日媚景芳濃紫燕穿簾香泥著地未
乳巢空千山萬水重重煙雨裏王維畫中芳草斜陽
無人江渡蓑笠漁翁
惜香樂府卷三
