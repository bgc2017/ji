文心雕龍輯注卷三
詹事府詹事加吏部侍郎銜黃叔琳撰
銘箴第十一
昔帝軒刻輿几以弼違大禹勒筍簴而招諫成湯盤盂
著日新之規武王戶席題必戒之訓周公慎言於金人
仲尼革容於欹器則先聖鑒戒其來久矣故銘者名也
觀器必也正名審用貴乎盛德蓋臧武仲之論銘也曰
天子令德諸侯計功大夫稱伐夏鑄九牧之金鼎周勒
肅慎之楛矢令德之事也吕望銘功於昆吾仲山鏤績
於庸器計功之義也魏顆紀勲於景鐘(元作銘曹改)孔悝表
勤於衛鼎稱伐之類也若乃飛廉有石槨之錫靈公有
蒿里之謚銘發幽石吁可怪矣趙靈勒跡於番吾(元作禺楊)
(改)秦昭刻博(元作傅朱改)於華山夸誕示後吁可笑(元作茂又作戒)
也詳觀衆例銘義見矣至於始皇勒岳政暴而文澤亦
有疎通之美焉若班固燕然之勒張昶華陰之碣序亦
盛矣蔡邕銘思獨冠古今橋(元作僑孫改)公之鉞(元作箴)吐納
典謨朱穆之鼎全成碑文溺所長也至如敬通雜器準
矱戒銘而事非其物繁略違中崔駰品物讚多戒少李
尤積篇義儉辭碎著龜神物而居博弈之中衡斛嘉量
而在臼杵之末曾名品之未暇何事理之能閑哉魏文
九寳器利辭鈍唯張載(元作采謝改)劔閣其才清采迅足駸
駸後發前至勒銘岷漢得其宜矣箴者所以攻疾防患
喻鍼石也斯文之興盛於三代夏商二箴餘句頗存及
周之辛甲百官箴一篇體義備焉迄至春秋微而未絶
故魏絳諷君於后羿楚子訓民於在勤戰代巳來棄德
務功銘辭代興箴文委絶至揚雄稽古始範虞箴作卿
尹州牧二十五篇及崔胡補綴總稱百官指事配位鞶
鑑可徵信所謂追清風於前古攀辛甲於後代者也至
於潘勗符節要而失淺温嶠侍臣博而患繁王濟國子
引廣(一作多)事雜(一作寡)潘尼乘輿義正體蕪凡斯繼作鮮
有克衷至於王朗雜箴乃寘巾履得其戒慎而失其所
施觀其約文舉要憲章戒銘而水火井竈繁辭不巳志
有偏也夫箴誦於官銘題於器名目雖異而警戒實同
箴全禦過故文資确(元作確朱改)切銘兼褒讚故體貴弘潤
其取事也必覈(元作覆)以辨其摛文也必簡而深此其大
要也然矢言之道蓋闕庸器之制久淪所以箴銘異用
罕施於代惟秉文君子宜酌其遠大焉
贊曰
銘實表器箴惟德軌有佩於言無鑒於水秉兹貞厲敬
言乎履義典則弘文約為美
輿几(皇王大紀帝軒作輿几之箴以警宴安)筍簴(鬻子大禹為銘於筍簴曰教寡人以道者)
(擊鼓教以義者擊鐘教以事者振鐸語以憂者擊磬)戶席(大戴禮尚父道丹書之言武王聞之惕若)
(恐懼退而為戒書於席四端於機於鑑於盥盤於楹於杖於帶於履屨於觴豆於戶於牖於劔於弓於矛)
(盡為銘焉以戒後世子孫)金人(家語孔子觀周入后稷之廟有金人焉三緘其口而銘其背曰古之)
(慎言人也無多言多言多敗)欹器(荀子孔子觀於魯威公之廟有欹器焉問於守者為宥坐之器)
(虚則欹中則正滿則覆歎曰烏有滿而不覆者哉)論銘(左傳季武子以所得於齊之兵作林鐘而)
(銘魯功焉臧武仲曰非禮也夫銘天子令德諸侯言時計功大夫稱伐今稱伐則下等也計功則借人也)
(言時則妨民多矣何以銘為)金鼎(左傳王孫滿對楚子曰昔夏之有德遠方圖物貢金九牧鑄鼎)
(象物)楛矢(國語仲尼曰昔武王克商通道九夷八蠻肅慎氏貢楛矢先王欲昭其令德之致遠也故)
(銘其筈曰肅慎氏之楛矢)吕望(史記太公望吕尚者東海上人蔡邕銘論吕尚作周太師其功銘於)
(昆吾之鼎)仲山(竇憲傳南單于遺憲古鼎其傍銘曰仲山甫鼎其萬年子子孫孫永保用)庸器
(周禮典庸器掌藏樂器庸器注庸器伐國所獲之器若崇鼎貫鼎及以其兵物所鑄銘也)魏顆(國語)
(昔克潞之役秦來圖敗晉功魏顆以其身却退泰師於輔氏親止杜回其勲銘於景鐘)孔悝(禮記)
(祭統有衛孔悝之鼎銘)飛廉(秦本紀蜚廉為紂石北方還無所報為壇霍太山而報得石棺銘曰)
(帝令處父不與殷亂賜爾石棺以華氏死遂葬於霍太山)靈公(莊子衛靈公死卜葬於沙邱掘之數)
(仞得石槨焉洗而視之有銘焉曰不馮其子靈公奪而埋之)蒿里(見樂府鐃挽注)趙靈(韓子)
(趙主父令工施鉤梯而緣番吾刻疎人跡其上廣三尺長五尺而勒之曰主父嘗遊於此)秦昭(韓子)
(秦昭王令工施鉤梯而緣華山以松柏之心為博箭長八尺棋長八寸而勒之曰昭王與天神博於此)
勒岳(秦始皇本紀始皇上泰山立石封祠祀刻石頌秦德馬而去)燕然(竇憲傳南單于請兵)
(北伐拜憲車騎將軍大破單于登燕然山刻石勒功紀漢威德令班固作銘)華陰(古文苑華陰堂)
(闕碑銘張昶為北地太守段煨作)橋公之鉞(蔡中郎集橋玄黃鉞銘帝命將軍秉兹黃鉞威)
(靈振耀如火之烈公之在位羣狄斯柔齊斧㒺設人士斯休)朱穆之鼎(蔡中郎集忠文朱公)
(名穆字公叔延熹六年卒肆其孤用作兹寳鼎銘載休功㑭後裔永用享祀以知其先之德按伯喈作朱)
(公叔墳前石碑前用散體後系四言韻語至鼎銘則純作散體大篇不著韻語所謂全成碑文也)敬
通(馮衍傳衍字敬通所著賦誄銘說雜文五十篇)崔駰(崔駰傳駰字亭伯所著詩賦銘頌書記表)
(七依婚禮結言達旨酒警合二十一篇)李尤(後漢書李尤字伯仁所著詩賦銘誄頌七歎哀典凡)
(一十八篇文章流别論尤自山河都邑至刀筆笇契無不有銘而文多穢病)九寳(典論魏太子丕)
(造寳劔寳刀三匕首三皆因姿定名其文曰選咨良金命彼國工精而鍊之至於百辟恨不遇薛燭青萍)
(也)劔閣(張載傳載父收蜀郡太守載至蜀省父道經劔閣以蜀人恃險好亂因著銘以作誡張敏)
(見而竒之乃表上其文武帝遣使鐫之於劔閣焉)夏(逸周書文傳解引夏箴云中不容利民乃外次)
商(吕氏春秋名類篇引商箴云天降災布祥并有其職)百官(左傳魏綘謂晉侯曰昔周辛甲之為)
(太史也命百官官箴王闕)在勤(左傳楚自克庸以來其君無日不討國人而訓之箴之曰民生在勤)
(勤則不匱)虞箴(揚雄自序箴莫善於虞箴作州箴)崔胡(文章流别論揚雄依虞箴作十二州)
(十二官箴傳於世不具九官崔氏累世彌縫其闕胡公又以次其首目而為之解署曰百官箴)潘勗
(衛覬傳建安末河南潘勗與覬並以文章顯文章志勗字元茂初名芝改名勗)温嶠(晉書温嶠遷太)
(子中庶子在東宫數陳規諷獻侍臣箴)王濟(王濟傳濟字武子文辭秀茂累官侍中以忤旨左遷)
(國子祭酒)潘尼(晉書潘尼為乘輿箴)王朗(王朗傳朗字景興歴官御史大夫所著奏議論記咸)
(傳於世)确切(确堅正也崔實傳指切時要言辯而确)
誄碑第十二
周世盛德有銘誄之文大夫之材臨喪能誄誄者累也
累其德行旌之不朽也夏商巳前其詳靡聞周雖有誄
未被於士又賤不誄貴幼不誄長在萬乘則稱天以誄
之讀誄定謚其節文大矣自魯莊戰乘丘始及於士逮
尼父卒哀公作誄觀其憖遺之切嗚呼之歎雖非叡作
古式存焉至柳妻之誄惠子則辭哀而韻長矣暨乎漢
世承流而作揚雄之誄元后文實煩穢沙麓撮其要而
摯疑成篇(有疑誤)安有累德述尊而闊略四句乎杜篤之
誄有譽前代吳誄雖工而他篇頗疎豈以見稱光武而
改盻千金哉傅毅所制文體倫序孝山崔瑗辨絜相參
觀其序事如傳辭靡律調固誄之才也潘岳構意專師
孝山巧於序悲易入新切(御覽作麗)所以隔代相望能徵厥
聲者也至如崔駰誄趙劉陶誄黃並得憲章工在簡要
陳思叨名而體實繁緩文皇誄末旨言自陳其乖甚矣
若夫殷臣誄湯追褒元鳥之祚周史歌文上闡后稷之
烈誄述祖宗蓋詩人之則也至於序述哀情則觸類而
長傅毅之誄北海云白日幽光雰霧杳冥始序致感(一作)
(惑從御覽改)遂為後式景而效者彌取於工(元作功謝改)矣詳夫
誄之為制蓋選言錄行傳體而頌文榮始而哀終論其
人也曖乎若可覿道其哀也悽焉如可傷此其旨也碑
者埤也上古帝皇紀號封禪樹石埤岳故曰碑也周穆
紀跡於弇山之石亦古碑之意也又宗廟有碑樹之兩
楹事止(元作正)麗牲未勒勲績而庸器漸缺故後代用碑
以石代金同乎不朽自廟徂墳猶封墓也自後漢以來
碑碣雲起才鋒所斷莫高蔡邕觀楊賜之碑骨鯁訓典
陳郭二文詞(一作句從御覽改)無擇言周乎衆碑莫非清允其
敘事也該而要其綴采也雅而澤清詞轉而不窮巧義
出而卓立察其為才自然而至孔融所創有慕伯喈張
陳兩文辨給足采亦其亞也及孫綽為文志在碑誄温
王卻庾辭多枝雜桓彝一篇最為辨裁夫屬碑之體資
乎史才其序則傳其文則銘標序盛德必見清風之華
昭紀鴻懿必見峻偉之烈此碑之制也夫碑實銘器銘
實碑文因器立名事光(當作先)於誄是以勒石讚勲者入
銘之域樹碑述已者同誄之區焉
贊曰
寫實追虛碑誄以立銘德慕行文采允集觀風似面聽
辭如泣石墨鐫華頽影豈忒
大夫之材(見詮賦篇登高能賦注)賤不誄貴(禮記賤不誄貴幼不誄長禮也惟天)
(子稱天以誄之諸侯相誄非禮也)魯莊(檀弓魯莊公及宋人戰於乘丘縣賁父御卜國為右馬驚)
(敗績公隊佐車授綏公曰末之卜也縣賁父曰他日不敗績而今敗績是無勇也遂死之圉人浴馬有流)
(矢在白肉公曰非其罪也遂誄之士之有誄自此始也)哀公(左傳孔子卒哀公誄之曰旻天不弔)
(不憖遺一老俾屏予一人以在位煢煢余在疚嗚呼哀哉尼父無自律)柳妻(說苑柳下惠死門人)
(將誄之妻曰將誄夫子之德耶則二三子不如妾知之也乃誄曰夫子之不伐兮夫子之不竭兮夫子之)
(信成而與人無害兮柔屈從俗不強察兮蒙恥救民德彌大兮雖遇三黜終不弊兮豈弟君子永能厲兮)
(嗟乎惜哉乃下世兮庶幾遐年今遂逝兮嗚呼哀哉神魂泄兮夫子之謚宜為惠兮)誄元后(漢書)
(王莽建國五年元后崩詔揚雄作誄曰太陰之精沙麓之靈作合於漢配元生成)杜篤(後漢曹杜)
(篤字季雅大司馬吳漢薨光武詔諸儒誄之篤為誄最高帝美之)改盼千金(國策蘇代說淳)
(于髠曰有賣駿馬者比三旦立市人莫之知伯樂還而視之去而顧之一旦而馬價十倍)孝山(後漢)
(書蘇順字孝山和安間以才學見稱所著賦論誄哀辭雜文凡十六篇)潘岳(潘岳集有楊荆州誄)
(楊仲武誄夏侯常侍誄馬汧督誄)劉陶(劉陶傳陶字子竒濟北貞王勃之後著書數十萬言)自
陳(曹子建集文皇誄至咨遠臣之眇眇兮感凶問以怛驚以下皆自陳之辭)北海(後漢書北海靖)
(王興齊武王伯升子也永平七年薨古文苑傅毅此誄其文不全亦無白日幽光之語)封禪(管子)
(古者封禪泰山禪梁父者七十二家)弇山(穆天子傳天子觴西王母於瑤池遂驅升乎弇山乃紀迹)
(於弇山之石而樹之槐眉曰西王母之山)麗牲(祭義牲入廟門麗於碑說文注古宗廟立碑繫牲後)
(人因於上紀功德孫何碑解碑者乃葬祭饗聘之際所植一大木耳而其字從石者將取其堅且久未聞)
(勒銘其上也今喪葬令其螭首龜趺洎丈尺品秩之制又易之以石者後儒增耳)碑碣(後漢書注)
(方者謂之碑圓者謂之碣)楊賜(楊賜傳賜字伯獻歴官太尉卒謚文烈蔡中郎集有司空文烈侯楊)
(公碑)陳郭(蔡中郎集有陳太丘碑郭有道碑)孔融(孔融傳融字文舉與蔡邕素善邕卒後有)
(虎賁士貌類於邕融每酒酣引與之同坐曰雖無老成人尚有典型所著詩頌碑文凡二十五篇)張
陳兩文(孔文舉有衛尉張儉碑銘陳文無考融歿於曹子建之前非陳思王也)孫綽(孫綽)
(傳綽字興公歴官著作郎於時文士綽為其冠温王郄庾諸公之薨必須綽為碑文然後刊石世說新語)
(孫興公作庾公誄多寄託之辭既成示庾道恒庾見慨然送還之曰先君與君自不至於此)桓彝
(桓彝傳彝字茂倫歴官宣城内史在郡蘇峻反為其將韓晃所害綽為碑文)
哀弔第十三
賦憲(孫云當作議德)之諡短折曰哀哀者依也悲實依心故曰
哀也以辭遣哀蓋不淚之悼故不在黃髮必施夭(元作天)
昏昔三良殉秦百夫莫贖事均夭横黃鳥賦哀抑亦詩
人之哀辭乎暨漢武封禪而霍子侯(元作光病曹改又一本作霍嬗)暴
亡帝傷而作詩亦哀辭之類矣及後漢汝陽王亡崔瑗
哀辭始變前式(元作戒謝改)然履突鬼門怪而不辭駕龍乘
雲仙而不哀又卒章五言頗似歌謠亦彷彿乎漢武也
至於蘇慎(疑作順)張升並述哀文雖發其情華而未極心
實建安哀辭惟偉長差善行女一篇時有惻怛及潘岳
繼作實踵其美觀其慮善辭變情洞悲苦敘事如傳結
言摹詩促節四言鮮有緩句故能義直而文婉體舊而
趣新金鹿澤蘭莫之或繼也原夫哀辭大體情主於痛
傷而辭窮乎愛惜幼未成德故譽止於察惠(譽字御覽作與言二)
(字)弱不勝務故悼加乎膚色(悼字下御覽有惜字膚一作容)隱心而結
文則事愜觀文而屬心則體奢奢體為辭則雖麗不哀
必使情往會悲文來引泣乃其貴耳弔者至也詩云神
之弔矣言神至矣君子令終定諡事極理哀故賓之慰
主以至到為言也壓溺乖道所以不弔矣又宋水鄭火
行人奉辭國災民亡故同弔也及晉築虒(元作虎孫改)臺齊
襲燕城史趙(元脱孫補)蘇秦翻賀為弔虐民搆敵亦亡之道
凡斯之例弔之所設也或驕貴而殞身或狷忿(御覽作介)以
乖道或有志而無時或美才而兼累追而慰之並名為
弔自賈誼浮湘發憤弔屈體同而事覈辭清而理哀蓋
首出之作也及相如之弔二世全為賦體桓譚以為其
言惻愴讀者歎息及平(一作卒)章要切斷而能悲也揚雄
弔屈思積功寡意深文略故辭韻沈膇班彪蔡邕並敏
於致語然影附賈氏難為並驅耳胡阮之弔夷齊褒而
無聞仲宣所制譏呵實工然則胡阮嘉其清王子傷其
隘各(一本下有其字)志也禰衡之弔平子縟麗而輕清陸機之
弔魏武序巧而文繁降斯以下未有可稱者矣夫弔雖
古義而華辭未造華過韻緩則化而為賦固宜正義以
繩理昭德而塞違割析褒貶哀而有正則無奪倫矣
贊曰
辭定所表在彼弱弄苗而不秀自古斯慟雖有通才迷
方告(一作失)控千載可傷寓言以送
短折(汲冡周書蚤孤短折曰哀恭仁短折曰哀)夭昏(左傳札瘥夭昏注夭死曰札小疫曰瘥短)
(折曰夭未名曰昏)三良(左傳秦伯任好卒以子車氏之三子為殉皆秦之良也國人哀之為之賦)
(黃鳥詩秦風黃鳥篇是也)霍子侯(霍去病傳去病薨子嬗嗣嬗字子侯上愛之幸其壯而將之為)
(奉車都尉從封泰山而薨漢武帝集嬗死上甚悼之乃自為歌詩)哀辭(文章流别論哀辭者誄之)
(流也)張升(後漢書張升字彦真著賦誄頌碑書凡六十篇)行女(曹子建集行女哀辭三年之中)
(二子頻喪文章流别論建安中文帝與臨淄侯各失稚子命徐幹劉楨等為哀詞是偉長亦有行女篇也)
金鹿澤蘭(潘岳集金鹿哀辭金鹿岳之幼子也又為任子咸妻作孤女澤蘭哀詞澤蘭子咸之)
(女也)厭溺(檀弓死而不弔者三畏厭溺)宋水(左傳莊公十一年秋宋大水公使弔焉曰天作)
(淫雨害於粢盛若之何不弔)鄭火(左傳昭公十八年宋衛陳鄭皆火陳不救火許不弔災)虒
臺(左傳游吉相鄭伯以如晉亦賀虒祁也史趙見子太叔曰甚哉其相蒙也可弔也而又賀之)翻
賀為弔(國策燕易王初立齊宣王因燕喪而攻之取十城蘇秦為燕說齊王再拜而賀因仰而弔)
(曰燕雖弱小秦王之少壻也大王利其十城而與強秦為讐是食烏喙之類也齊王曰善歸燕之十城)
浮湘(賈誼傳誼為長沙王傅意不自得及度湘水為賦以弔屈原)弔二世(司馬相如傳武)
(帝還過宜春宫相如奏賦以哀二世行失注宜春本秦之離宫胡亥於此為閻樂所殺故感其處而哀之)
(也)弔屈(揚雄傳雄作書往往摭離騷文而反之自㟭山投諸江流以弔屈原名曰反離騷)沈膇
(左傳沈溺重膇之疾)蔡邕(蔡邕集弔屈原文卒壊補覆而不振顧抱石其何)胡阮(文選思舊賦注)
(胡廣弔夷齊文曰援翰錄弔以舒懷兮魏志阮瑀字元瑜為魏武管記室弔伯夷文曰余以工事適彼洛)
(師瞻望首陽敬弔伯夷求仁得仁見歎仲尼没而不朽身滅名飛)禰衡(後漢書禰衡字正平弔平)
(子文余今反闕命駕言歸路由西鄂追弔平子平子張衡字也衡楚西鄂人)弔魏武(陸機弔魏)
(武文悼繐帳之冥冥怨西陵之茫茫登雀臺而羣悲眝美目其何望)弱弄(左傳弱不好弄)苗而
不秀(揚子法言育而不苗者吾家之童烏乎世說新語王戎子萬子有大成之風苗而不秀)告
控(左傳翦焉傾覆無所控告)
雜文第十四
智術之子博雅之人藻溢於辭辭盈乎氣苑囿文情故
日新殊致宋玉含才頗亦負俗始造對問以申其志放
懷寥廓氣實使之及枚乘摛豔首製七發腴辭雲搆夸
麗風駭蓋七竅所發發乎嗜欲始邪末正所以戒膏粱
之子也揚雄覃思文闊業深綜述碎文璅語肇為連珠
(玉海作揚雄覃思文閣碎文璅語肇為連珠)其辭雖小而明潤矣凡此三者
文章之枝派暇豫之末造也自對問以後東方朔效而
廣之名為客難託古慰志疎而有辨揚雄解嘲雜以諧
謔迴環自釋頗亦為工班固賓戲含懿采之華崔駰達
旨吐典言之裁張衡應間密而兼雅崔寔客譏整而微
質蔡邕釋誨體奥而文炳景純客傲情見而采蔚雖迭
相祖述然屬篇之高者也至於陳思客問辭高而理疎
庾敳(元作凱欽改)客咨意榮而文悴(元作粹朱改)斯類甚衆無所
取裁矣原兹文之設迺發憤以表志身挫憑乎道勝時
屯寄於情泰莫不淵岳其心麟鳳其采此立本之大要
也自七發以下作者繼踵觀枚氏首唱信獨拔而偉麗
矣及傅毅七激會清要之工崔駰七依入博雅之巧張
衡七辨結采綿靡崔瑗七厲植義純正陳思七啟取美
於宏壯仲宣七釋致辨於事理自桓麟七說以下左思
七諷以上枝附影從十有餘家或文麗而義暌或理粹
而辭駁觀其大抵所歸莫不高談宫館壯語畋獵窮瓌
竒之服饌極蠱媚之聲色甘意搖骨體(楊云當作髓)豔詞動
魂識雖始之以淫侈而終之以居正然諷一勸百勢不
自反子雲所謂先騁鄭衛之聲曲終而奏雅者也唯七
厲敘賢歸以儒道雖文非拔羣而意實卓爾矣自連珠
以下擬者間出杜篤賈逵之曹劉珍潘勗之輩欲穿明
珠多貫魚目可謂夀陵匍匐非復邯鄲之步里醜(元作配謝)
(改)捧心不關西施之嚬矣唯士衡運思理新文敏而裁
章置句廣於舊篇豈慕朱仲四寸之璫乎夫文小易周
思閑可贍足使義明而詞淨事圓而音澤磊磊自轉可
稱珠耳詳夫漢來雜文名號多品或典誥誓問或覽略
篇章或曲操弄引或吟諷謠詠總括其名並歸雜文之
區甄别其義各入討論之域類聚有貫故不曲述
贊曰
偉矣前修學堅多飽負文餘力飛靡弄巧枝辭攢映嘒
若參昴慕嚬之心於焉祇攪
負俗(漢武帝紀士或有負俗之累而立功名)對問(文選宋玉對楚王問宋襄王問於宋玉曰)
(先生其有遺行與何士民衆庶不譽之甚也對曰唯然有之願大王寬其罪使得畢其辭)七發(文選)
(注七發者說七事以啟發太子也猶楚詞七諫之流枚乘事梁孝王恐孝王反故作七發以諫之)連
珠(傅玄敘連珠曰連珠者興於漢章之世班固賈逵傅毅三子受詔作之其文體辭麗而言約不指說)
(事情必假喻以達其旨而覽者微悟合於古詩勸興之義欲使歴歴如貫珠易覩而可悦故謂之連珠也)
(按文章緣起連珠揚雄作是連珠非始於班固也嗣後潘勗擬連珠魏王粲倣連珠晉陸機演連珠宋顔)
(延之範連珠齊王儉暢連珠梁劉孝儀探物作豔體連珠又陳懋仁文章緣起注北史李先傳魏帝召先)
(讀韓子連珠二十二篇韓子韓非子書中有聯語先列其目而後著其解謂之連珠据此則連珠又兆韓)
(非矣)客難(東方朔傳朔上書陳農戰疆國之計辭數萬言終不見用朔因著論設客難已用位卑以)
(自慰諭)解嘲(揚雄傳哀帝時丁傅董賢用事諸附離之者或起家至二千石時雄方草太玄有以)
(自守泊如也或嘲雄以元尚白而雄解之號曰解嘲)賓戲(班固漢書敘傳固永平中為郎典校秘書)
(專篤志於博學以著述為業或譏以無功又感東方朔揚雄自諭以不遭蘇張范蔡之時曾不折之以正)
(道明君子之所守故聊復應焉其辭曰賓戲)達旨(崔駰傳駰常以典籍為業未遑仕進之事或譏)
(其太玄静將以移名失實因擬揚雄解嘲作達旨以答焉)應間(張衡傳衡不慕當世所居之官輙積)
(年不徙自去史職五載復還乃設客問作應間以見其志)客譏(客疑作答崔實傳實因窮困以酤釀)
(販鬻為業時人多以此譏之建寧中病卒所著碑論箴銘答七言詞文表記書凡十五篇)釋誨(蔡邕)
(傳邕閒居翫古不交當世感東方朔客難及揚雄班固崔駰之徒設疑以自通乃斟酌羣言韙其是而矯)
(其非作釋誨以戒厲云爾)客傲(郭璞傳璞字景純好卜筮縉紳多笑之又自以才高位卑乃著客傲)
庾敳(晉書庾敳字子嵩)首唱(傳玄七謨序昔枚乘作七發而屬文之士作者紛焉通儒大才)
(馬季長張平子亦引其源而廣之馬作七厲張造七辨)七激(後漢文苑傳傅毅以顯宗求賢不篤)
(士多隱處作七激以為諷)七依七辯(注詳下)崔瑗七厲(崔瑗傳有七蘇無七厲)
七啟七釋(曹子建七啟序昔枚乘作七發傳毅作七激張衡作七辯崔駰作七依辭各美麗余)
(有慕之焉遂作七啟并命王粲作焉粲字仲宣作者曰七釋)七說(摰虞文章志桓麟文在者十八)
(篇有七說一篇)曲終奏雅(漢書揚雄以為靡麗之賦勸百風一猶騁鄭衛之音曲終奏雅不巳)
(戲乎)杜篤(後漢文苑傳杜篤所著賦誄弔書讚七言女誡及雜文凡十八篇)賈逵(賈逵傳逵)
(作詩頌誄書連珠酒令凡九篇)劉珍(後漢文苑傳劉珍著誄頌連珠凡七篇)魚目(參同契魚)
(目豈為珠蓬蒿不成檟)夀陵(莊子秋水篇子獨不聞夫夀陵餘子之學行於邯鄲與未得國能又)
(失其故行矣直匍匐而歸耳)里醜(莊子天運篇西施病心而矉其里其里之醜人見而美之歸亦)
(捧心而矉其里)四寸璫(列仙傳朱仲者會稽市販珠人魯元公主以七百金從仲求珠仲乃獻四)
(寸珠而去風俗通耳珠曰璫)典(爾雅典經也後漢文苑傳李尤所著詩賦銘誄頌七歎哀典凡二十)
(八篇)誥(爾雅誥誓謹也注皆所以約勤謹戒衆文章緣起誥漢司隸從事馮衍作)誓(文章緣起誓漢)
(蔡邕作艱誓)問(對問)覽(吕不韋傳不韋使其客人人著所聞集論以為八覽六論十二紀二十餘)
(萬言號曰吕氏春秋)略(漢藝文志劉歆總羣書而奏其七略)篇(漢藝文志凡將一篇司馬相如作急)
(就一篇黃門令史游作元尚一篇將作大匠李長作)章(藝文志蒼頡七章者秦丞相李斯所作也爰歴)
(六章者車府令趙高所作也博學七章者太史令胡毋敬所作也)曲(鼓吹曲一曰短簫鐃歌蔡邕禮)
(樂志短簫鐃歌軍樂也黃帝岐伯所作以建威揚德風敵勸士也晉書樂志武帝令傅玄製鼓吹曲二十)
(二篇以代魏曲)操(風俗通閉塞憂愁而作命其曲曰操操者言遇災遭害困厄窮迫雖怨恨失意猶守)
(禮義不懼不懾樂道而不失其操者也)弄(琴書蔡邕雅好琴道入青溪訪鬼谷先生所居山有五曲)
(一曲製一弄)引(古今注箜篌引朝鮮津卒霍里子高妻麗玉所作也)吟(古今樂錄張永元嘉技錄)
(有吟歎四曲一曰大雅吟)諷(七諷)謠(爾雅徒歌謂之謠穆天子傳有白雲謠黃澤謠)詠(辨樂論神)
(農教民食穀有豐年之詠夏侯湛作離親詠)
諧隱第十五
芮良夫之詩云自有肺腸俾民卒狂夫心險如山口壅
若川怨怒之情不一歡謔之言無方昔華元棄甲城者
發睅目之謳臧紇喪師國人造侏儒之歌並嗤戲形貌
内怨為俳也又蠶蠏鄙諺貍首淫哇苟可箴戒載於禮
典故知諧辭讔言亦無棄矣諧之言皆也辭淺會俗皆
悦笑也昔齊威(元作宣許改)酣樂而淳于說甘酒楚襄讌集
而宋玉賦好色意在微諷有足觀者及優旃之諷漆城
優孟之諫葬馬並譎辭飾說抑止昏暴是以子長編史
列傳滑稽以其辭雖傾回意歸義正也但本體不雅(一作)
(雜)其流易弊於是東方枚臯餔糟啜醨無所匡正而詆
嫚媟(元作媒謝改)弄故其自稱為賦迺亦俳也見視如倡亦
有悔矣至魏文(元作大)因俳說以著笑(元作茂孫改)書薛綜憑
宴會而發嘲調雖抃推(疑誤)席而無益時用矣然而懿文
之士未免枉轡潘岳醜婦之屬束晳賣餅之類尤而(一作)
(相)效之蓋以百數魏晉滑稽盛相驅扇遂乃應瑒之鼻
方於盜削卵張華之形比乎握舂杵曾是莠言有虧德
音豈非溺者之妄笑(元作茂朱改)胥靡之狂歌歟讔者隱也
遯辭以隱意譎譬以指事也昔還社(元作楊)求拯(元作極)於
楚師喻眢井而稱麥麴叔儀乞糧於魯人歌佩玉而呼
庚癸伍舉刺荆王以大鳥齊客譏薛公以海魚莊姬託
辭於龍尾臧文謬書於羊裘隱語之用被於紀傳大者
興治濟身其次弼違曉惑蓋意生於權譎而事出於機
急與夫諧辭可相表裏者也漢世隱書十有八篇歆固
編文錄之歌末昔楚莊齊威性好隱語至東方曼倩尤
巧辭述但謬辭詆戲無益規補自魏代巳來頗非俳優
而君子嘲(一本無嘲字)隱化為謎語謎也者迴互其辭使昏
迷也或體目文字或圖象品物纖巧以弄思(元作忠謝改)淺
察以衒辭義欲婉而正辭欲隱而顯荀卿蠶賦巳兆其
體至魏文陳思約而密之高貴鄉公博舉品物雖有小
巧用乖遠大夫觀古之為隱理周要務豈為童稚之戲
謔搏髀而抃笑哉然文辭之有諧讔譬九流之有小說
蓋稗官所采以廣視聽若效而不巳則髠袒而入室旃
孟之石交乎
贊曰
古之嘲隱振危釋憊雖有絲麻無棄菅蒯會義適時頗
益諷誡空戲滑稽德音大壊
芮良夫(詩桑柔傳芮伯刺厲王之詩左傳周芮良夫之詩)心險(莊子孔子曰凡人心險於)
(山川)口壅(國語召公曰防民之口甚於防川川壅而潰傷人必多民亦如之)華元(左傳宋華)
(元獲於鄭宋以兵車文馬贖之宋城華元為植城者謳曰睅其目皤其腹棄甲而復于思于思棄甲復來)
臧紇(左傳臧紇救鄫侵邾敗於狐駘國人誦之曰臧之狐裘敗我於狐駘我君小子朱儒是使朱儒)
(朱儒使我敗於邾)蠶蠏(檀弓成人有其兄死而不為衰者聞子臯將為成宰遂為衰成人曰蠶則)
(績而蠏有匡范則冠而蟬有緌兄則死而子臯為之衰)貍首(檀弓原壤之母死孔子助之沐槨原)
(壤登木歌曰貍首之斑然執女手之卷然)說甘酒(滑稽列傳齊威王好為長夜之飲置酒後宫召)
(淳于髠賜之酒問曰先生能飲幾何而醉對曰臣飲一斗亦醉一石亦醉故曰酒極則亂樂極則悲萬事)
(盡然言不可極極之而哀以諷諫焉王曰善乃罷長夜之飲)賦好色(文選大夫登徒子侍於楚)
(襄王短宋玉玉著登徒子好色賦王稱善)諷漆城(滑稽列傳秦二世欲漆其城優㫋曰善漆城蕩)
(蕩宼來不能上即欲就之易為漆耳顧難為蔭室於是二世笑之以其故止)諫葬馬(滑稽列傳)
(楚莊王有所愛馬死欲以棺槨大夫禮葬之優孟曰以楚國堂堂之大何求不得而以大夫禮葬之薄請)
(以人君禮葬之諸侯聞之皆知大王賤人而貴馬也於是王乃使以馬屬太官無令天下久聞也)滑
稽(史記滑稽列傳注崔浩云滑音骨稽流酒器也轉注吐酒終日不巳言出口成章辭不窮竭若滑稽)
(之吐酒故揚雄酒賦云䲭夷滑稽腹大如壺盡日盛酒人復藉沽是也又姚察云滑稽猶俳諧也滑讀如)
(字稽音計也言諧語滑利其計智疾出故云滑稽)東方枚臯(枚臯傳自言為賦不如相如又)
(言為賦迺俳見視如倡自悔類倡也故其賦有詆諆東方朔又自詆諆其文)餔糟啜醨(楚辭)
(衆人皆醉何不餔其糟而啜其釃)薛綜(薛綜傳綜字敬文仕吳守謁者僕射蜀使張奉來聘綜謿)
(之曰有犬為獨無犬為蜀横目勾身蟲入其腹)束晳(束晳傳束嘗為勸農及麫諸賦文頗鄙俗時人)
(薄之)溺者(左傳吳王曰溺人必笑吾將有問也)胥靡(書傳使胥靡刑人築護此道說賢而隱代)
(胥靡築之以供食疏胥相也靡隨也古者相隨坐輕刑之名又漢書注師古曰聯繫使相隨而服役之故)
(謂之胥靡猶今之役囚徒以鎖聯綴耳)眢井麥麴(左傳楚子圍蕭還無社與司馬卯言號申)
(叔展叔展曰有麥麴乎曰無有山鞠窮乎曰無河魚腹疾奈何曰目於眢井而拯之)佩玉庚癸
(左傳哀公十三年夏公會單平公晉定公吳夫差於黃池吳申叔儀乞糧於公孫有山氏曰佩玉蘂兮余)
(無所繫之旨酒一盛兮余與褐之父睨之對曰梁則無矣麤則有之若登首山以呼曰庚癸乎副諾杜注)
(庚西方主糓癸北方主水)大鳥(楚世家莊王即位三年不出號令伍舉曰願有進隱曰有鳥在於阜)
(三年不蜚不鳴是何鳥也莊王曰三年不蜚蜚將冲天三年不鳴鳴將驚人舉退矣吾知之矣)海魚
(戰國策靖郭君將城薛曰毋為客通齊人有請者曰臣請三言而巳矣因見之客趨而進曰海大魚君曰)
(客有於此客曰君不聞大魚乎網不能止鉤不能牽蕩而失水則螻蟻得意焉今夫齊亦君之水也君長)
(齊奚以薛為夫齊雖隆薛之城到於天猶之無益也君曰善乃輟城薛)龍尾(列女傳楚莊姬上隱)
(語於王曰大魚失水有龍無尾墻欲内崩而王不視王問之對曰魚失水離國五百里也龍無尾年三十)
(無太子也墻崩不視禍將成而王不改也)羊裘(列女傳臧文仲使於齊齊拘之文仲微使人遺公書)
(謬其辭曰斂小器投諸台食獵犬組羊裘琴之合甚思之母見書而泣曰吾子拘而有木治矣)漢世
隱書(漢藝文志隱書十八篇師古曰劉向别錄云隱書者疑其言以相問對者以慮思之可以無不)
(諭)性好隱語(滑稽列傳齊威王之時喜隱索隱曰喜隱謂好隱語)曼倩(東方朔傳舍人)
(恚曰朔擅詆欺天子從官當棄市上問朔何故詆之對曰臣非敢詆之乃與為隱耳舍人不服因曰臣願)
(復問朔隱語朔應聲輙對變詐鋒出莫能窮者)謎(古詩所鮑照有井字謎)蠶賦(賦苑荀卿蠶賦)
(通篇皆形似之言至末語始云夫是之謂蠶理)高貴鄉公(晉陽秋高貴鄉公神明爽儁德音宣)
(朗景王曰上何如主也鍾會對曰才同陳思武類太祖景王曰若如卿言社稷之福也)九流(漢藝)
(文志有儒家者流道家者流隂陽家者流法家者流名家者流墨家者流縱横家者流雜家者流農家者)
(流小說家者流諸子十家其可觀者九家而巳)稗官(漢藝文志小說家者流蓋出於稗官街談巷語)
(道聽塗說之所造也如淳曰王者欲知閭巷風俗故立稗官使稱說之師古曰稗官小官漢名臣奏唐林)
(請省置吏公卿大夫至都官稗官各減什三是也)石交(史記棄仇讐而得石交)
文心雕龍輯注卷三
