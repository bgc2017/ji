念菴文集卷十四
明羅洪先撰
墓表
明故福建等處承宣布政使司左布政使東潭
蕭公墓表
是為福建左布政東潭蕭公之墓在墨潭將軍山先墓之
原其系出螺陂宋侍郎定基之族侍郎政事得荆公之文
而益傳後數百年而有公其敭歴中外與侍郎正相等而
政事所施有古良吏所未嘗者即無荆公墓上之石其可
虚乎自公起進士為南京刑部廣西清吏司主事三年進
山西司署員外郎未幾即真為奉直大夫轉郎中以薦出
為岳州知府失上官意調瓊州歴廣西按察副使右江兵
備廣東布政使司右參政按察使福建右布政使尋轉左
三年上疏乞骸骨遂致仕近世郎署被薦即不補郡守郡守
惟瓊州多不遷而又以他調來者必不得藩臬為藩長積
資二十七年無有訾議即當次九卿又孰肯自致其仕
以去觀公進退若此其政事大略見矣在刑部時以持
法律忤近貴有聲故閹佛保謫死挾禁物貲無所屬而
火者徐美發其狀大閹高隆者思没入之公得狀密遣
邏者逮美以貲物至封識于官高聞之怒使人來曰若
為郎中侵司禮監職事何也速返我不者我且論奏若
不顧官爵耶公不應高言之尚書尚書直郎中高益不
勝忿上疏誣公待理久之不得白會考京察朝官高復
以浮言中傷賴尚書力救乃免又歲餘適尚書改北京
都御史始上章白其冤而公以無事當是時使公為模
稜語即不及禍或畏禍見幾微亦不為尚書所庇尚書
者嘉魚李公承勛蓋名人也公既為李所知又數數言
之于朝顧得岳州以行岳當孔道困于供張公至一切
罷損而日矻矻民事常德牒逸盜十二人藏華容屬公
蹤跡既置獄未及訊而十二人者干鄉貴飲公求貸公
不知也或洩于公公笑而不答明日出十二人于庭曉
之曰汝怖死求貸于某乎使汝實為盜吾豈以一飲廢
法使汝實不為盜吾亦不以一飲自慊故有出入汝慎
無受誑也已而迄無左驗列其狀上下盡釋之公治獄
用情不以喜怒輕重手無深文徼名大抵皆此類也公
為岳州勤苦矣而巡撫都御史者以私怨御公索垢不
得則第以為儒緩不宜于岳改知瓊州至瓊值黎佛二
之變往歲瓊人利黎田而懼其逼聚兵護耕歲四更番
卒五百人兵寄溪峒半疫死而黎數出攻劫莫制至是
佛二殺官吏虜村堡勢張甚督府欲以大兵蹙之公曰
虜係未歸而急之是促其死也吾且觀之兵而攜其黨
庶可圖乎乃遣人招降十八村至則厚其餼勞善諭之
察其尤雄桀者倍與衣物寄心腹語令歸所虜生口别
授方略密擒佛二以自效佛二素雄桀手挽彊三百觔
人莫敢近降者既受戒慮賊逸無以解口乃隂導官兵
設伏諸隘而身紿佛二以走俟稍倦分負其刀弩諸械
嗾走隘至則伏發因成擒佛二既得以大兵綴之諸酋
恐奉約束輸税者四百餘戸歲省防兵二千計活疫死
者幾百人永淳令激淥里賊為變且薄賓州公在右江
以兵請于督府不聽因自計曰此斷之我者也既諜其
虚實出没而是時思恩土兵適罷古田之役遂檄以從
更摘他兵佐之據險深索殱潘公廣韋公抱等一百七
十有竒俘老幼六百籍所捕獲給軍餉而出其羨以報
督府督府口雖壯之實嫌其異已不以捷聞公在瓊擒
佛二無所叙至是復見沮抑一不為意且欲乘勝以兵
臨八寨招藍昇降八寨本南丹屯地為猺所據朝廷分
隸土酋羈縻之然恃險遠數出為患至是藍昇聞淥里
之捷自懼禍及因請内附當事持勦撫守三說不能决
公上議以為受其降而襲之兵威黷而疑衆信其降而
忘為備法弛而貽侮先以撫守二說俟有他變徐制其
後可也於是納其請以屬思恩密建屯砦遣官列戍梗
其出入而右江漸以無事陽明王公田州之役既降府
為州慮岑猛嫡孫芝幼不可立立其季子邦相為判官
頭目盧蘇為土巡檢綂其衆邦相忌芝為後患而蘇素
驍悍利立幼且樹黨思兩除之蘇覺嗾芝母攜孤走軍
門争立而自與邦相相拒既殺邦相迎立芝諸土酋與
猛庶子邦佐乘釁搆亂朝議令土酋自相擒治而督府
先有所入隂為蘇掩罪蘇益横嘗以兵衞六千人聲言
見巡按賓州營城下御史引病不出諸司倉猝噤口公
曰蘇罪人也何敢爾遣千戸持符逮蘇蘇懼退營十五
里囚首隨符來公辭色俱厲宣朝廷威令令自計蘇益
恐怖請輸逋賦斬首虜自贖至叩首丐死久乃許之因
勒獄辭列罪狀停各酋官職為請命于朝督府不能奪
是時議者以猺獞難制欲割隸土酋以其積威可劫又
自保分地無外望可恃為安公執不可且謂之曰朝廷
以流官制猺非不知其勢輕也亦欲用夏變夷不忍化
為異類也今八寨固屬土酋未嘗不叛而田州用兵富
貴安保吾豈不能斥疆土而顧以藉寇兵乎議者始詘
先是岑璿以思恩叛朝廷既誅璿更置守而璿之餘孽
金者潛他境至是諸故酋挾以邀我擁衆二千人南寧
城下沈參將希儀慮為變召以好語欵之俾來見公公
令候于賓州而密語沈曰金在則無思恩無思恩則廣
右必危此不可不除也且其腹心楊留在賓州為募兵
已往附金金來而留應之是尚有賓州乎今日之事在
我與公公贍智而逹變吾所不逮惟所命無避也沈知
無他腸乃與公計欲徐徐以他故散遣金衆而後圖之
公至賓州犒金牛五軛軛載酒五十罌就給之金大喜
沈紿之曰汝欲得官胡不納我與兵備公金乎金訴貧
則納帖子為證沈復謂曰如兵備公何金曰聞兵備公
素不愛錢小人不敢沈欲堅其意則以目瞬之曰第以
帖子來沈納于公公笑而密焚之亦更以好語時時欵
金間出漫語相調金既仗公不疑會御史巡柳沈與公
說金相隨而沈卒擒金于柳即又以殺金為留功而謬
賞以張之留愧見紿又恐為諸故酋所圍旋憂病死此
事載唐荆川所為沈紫江戰功序中序中功多歸沈故
公語不盡載然非公沈故不能獨任也公嘗以兩事忤
督府似少戅其與沈圖金機發圜轉意授聲應又若甚
敏捷者是豈儒緩者耶為廣閩藩臬議加賦决疑獄所
執者尤衆公平生喜誦胡文定教子書故其為人一主
於恂謹篤茂輿服寢食兢兢如寒素而當官行法不敢
失尺寸以徇人至論人必取其長而諱其所短少時為
里中惡少所凌幾不免比貴以衆人遇之無所修怨兒
子輩聞其事間以探公絶口不言為誰氏也公年六十
有七素無疾卒之日殊整暇三子輅為縣諸生軾登進
士令仁和轍舉鄉試皆能世其家學蕭氏在螺陂以進
士起者先後相望而位登大僚至公纔兩人侍郎以政
事受知仁宗而公為布政司輒引年不盡其用意者有
所待歟墓去螺陂四十里而近公之處家雖細行鄉人
莫不知之至其政事有士大夫不盡聞者故書其槩鐫
之石俾將來者得踵承焉
贈奉直大夫磁州知州翠亭劉君墓表
嘉靖丙辰磁州守劉君峻以治行滿考聞於上得推恩
贈其父翠亭翁一春為奉直大夫河南彰德府磁州知
州如其官蓋既卒之六年其葬在神潭密溪橋石角嶺
有志而無碑明年丁巳余為子世光求婚於翁次子前
進士太平推官峴於是聞翁行事又三年推官以大夫
墓制未碑於典為缺令季弟舉人崐來請文翁行事既
足傳三君又賢且貴而余幸為婚友是命也蓋樂承之
焉敢辭翁之先本汴人自宋太常卿琰從隆佑太后南
遷留家萬安之長仙遂為萬安人高祖孟淵贈大理評
事徙今城東街夏曾祖曦雲南按察司僉事祖公穎父
景暘嘗隨按察如雲南倜儻好施不屑居積貲稍餘稱
心而盡晩喜播植號樂耕樂耕娶於温生翁三歲而病
病亟托翁外氏曰善視兒兒必貴八年祖母謝恭人思
而還之已斬斬如成人於是十一歲矣萬安俗視諸縣
稍靡而在城巨族為甚翁自少特立疏衣糲食處衆中
一無所動其意若恥以俗終者是時食指頗衆歲不給
則修樂耕之業躬視錢銍藨蔉瀦瀉咸識程期早作暮
休比於農舍歲更月積歛發新陳辨物授時漸致饒裕
則又居贏待急略不自惜其在身口毫髮無加增也正
德庚午流賊焚掠城邑質人妻女迫索金幣勢危計迫
骨肉畏禍竄避不相捄翁獨嚢金遣人代贖無問疏戚
日數發不止於是得全為多事平不欲掛齒而宗祠既
燬即出貲倡衆修復之祭謁必時非大故未嘗不先衆
祖塋被侵世遠矣力訴於官必白乃已翁之為此非以
不足而儉於已也意所不存則安之不自知其為儉也
非以有餘而豪於人也心所不忍則捐之不自知其為
豪也其後家益起年益向高則構堂塾延師友以處三
子督其課如其督農而推之族之子弟如三子左右圖
史旁植花卉四時翠色常若林深將以娛師友而忘其
歸然不必其皆師友也苟以善言益子弟雖至鄙者必
酌之酒不能辭亦不必其皆子弟也有能就已愛善雖
至賤者必為之容不敢狎比三子之並舉也不以其交
遊先生長者之側而懈其督之之心三子於其既舉也
亦不敢被纖華盛輿馬選僮奴以負翁之教鄉人得入
翠庭見主人古貌布袍初終一日然後乃知其平生肫
肫者天性然也非故欲與俗異也夫震起於剝質先於
文長厚忱恂安常足分而不易乎其外者所以啟大受
之來而集無疆之慶也三君功名日顯發聞於時固翁
之遺矣然隠行積勤鬱而不著光世業者靡所纘述其
為缺失獨碑也哉翁嘗訓州守有曰愛民如子守己如
女嗚呼登高原仰豐碑三復斯言必有感於朝廷褒寵
作勸之果不謬而翁之所以為必貴也翁壽七十有八
配胡氏封太安人别有墓孫男八人某某孫女二人長
適某某而世光婚其次其生卒之年月内外之戚屬皆
詳誌中不更書
明故登仕郎翰林院待詔湖涯貢君墓表
自古磊落竒崛之士懷孤憤惜休明垂老而不肯休者
豈值赴日月之光羨膏澤之潤哉亦其中有所負而不
忍棄與其時有所值而不易得蓋悲河清之難俟恥覆
簣之無成固亦不容自已云爾憶在嘉靖癸巳余再職
史官聞諸館閣嘖嘖稱宣城貢君之才而未詳其為人
其後歸田識君之子安國銳然有志於道遂與定交久
之以貢授永豐縣學訓導數得朝夕於是聞君平生大
節為之慨然悲焉方君始為郡諸生年纔十四五業舉
子課試耳每閉戸累黍于管定黃鍾候冬至氣沉思其
損益數務與宋儒之議相當助祭孔廟禮成仰而嘆曰
大丈夫不以孔孟為法即隆貴豈足多哉而是時海内
人士有傳白沙先生之學者競目為禪獨君欣然願從
之遊聞于督學林公心竒之乃令師南陽王文莊公鴻
儒京口丁補齋公某二公皆當世博雅君子有行業者
也君至門聽其言遂潛心宋儒格物之說於是參訂三
禮為之註釋至攷證古今治亂之由推而極於隂陽進
退之變靡不通究而尤長于易正德癸酉舉應天鄉試
屢上春官不第則一致其餘力於禮書思益䆳而辭益
古期以獻之朝廷布之天下不徒充簡冊而已會今上
修明禮樂釐正郊廟百神之祀自以為百世一時之竒
遘也集其平生所論著者將上之而禮官方聘天下儒
生通知古雅者撰修祀儀成典於是名在選中書成蒙
賜金帛如例是年乙未莊静皇后喪議者謂當絶服君
未應聘獨以衰絰出入京師中又明年丁酉以輔臣薦
除翰林待詔待詔久不備員嘗以待竒士之淹滯者且
因撰書之役乃簡選補君一日起自剡薦人莫不以為
榮明年預史館校錄諸經史給大官酒饌君既感激知
遇乃益發憤將以表見所學上復古治策十五事其言
滿三萬七千有餘戊戌冬章聖慈壽皇太后喪咸遵以
日易月之制君復請三年喪以風天下疏兩上俱留中
聞者莫不韙之己亥二月今上南巡立皇太子君乃輯
古昔教養太子法為書三卷名曰保傅補病作不果上
君在翰林纔二載所言屢上不一采用欲棄去於是告
病者三致仕者一輔臣惜其才強留之竟卒于官年止
六十有四其所志雖不酬然其平生略可睹矣君之先
多文學忠義之士世遠弗載而元集賢直學士奎禮部
尚書師泰為最顯國朝車駕郎中時之時之生乾乾生
順順生鏞鏞生君自乾以下皆以儒業相傳鏞之學宗
伊川程氏而不用於世卒謚文貞君為人丰神俊逸坦
無他腸自少穎敏常恐辱其先人文貞病自刲股和藥
以進病立愈其後執喪甚嚴倚廬者三年與兄弟居誓
無分異既不得遂田産任所推與弗問至鬻田市書日
夕誦讀不知計筭作業家耗落泊如也久之博極羣書
含腴咀華詩文取法漢魏先秦而用意尤深于禮所著
有三禮纂注三大禮賦南陽略保傅補諸書而詩文則
有和齋集湖涯二稿倚喌子燕市吹劒集杜機子灜海
集市鼎腊餗湖涯劒吷集籟野集其亦可謂博矣嗚呼
是豈能隠忍乾没於聖明之世而甘與𤨏𤨏者為儕伍
哉夫聖學不明士無歸命雄偉傑特不欲以俗終者其
人既鮮幸而有之乃復遭值阨塞坐坎壈以賫志如君
之類是也雖然其志誠不酬矣然其言幸且上聞而君
之子又將竟其所未至不猶足以自解乎於是既為之
悲而復以慰言書之墓上之石無亦使其鬱鬱於地下
也君三子訓導居長四夷館譯字生持國次之昌國又
次之女二閨貞適建平監生姚彪親貞適同邑給事中
孫濬孫男克明孫女某其生卒配氏在志銘者不復表
鵝溪彭君墓表
習俗之移人豈不甚微而師友之功可少乎哉昔武皇
帝朝尚武功喜单絞之服鉦鐃之音且詔天下富人皆
得入粟拜爵爵自列校至將軍騎尉鵕冠虎服殆滿郡
國士大夫欲捄之而不能也則競賦詩飲酒以文雅自
表異而廬陵鵝溪彭君席乃考樂堯之豐貲婚相國莊
靖之華閥自其少小好竒偉不羈之行思男子不能以
文墨取榮顯便當乘時累貲異日有少緩急得效尺寸
於窮邊遠夷其亦可以瞑目也於是起布衣奉詔為吉
安守禦千戸而又懼不齒於士大夫猶未足以傾動遠
邇而極其志意之所得也則又學為近體詩與館閣山
林諸賢往復上下其議論若徐南峯鄒東廓輩莫不折
節下之與為婚婣行輩交當是時君之轉盻投足軒如
也武皇帝末年陽明王先生督兵虔州首以理學授士
人虔吉之間豪傑響應君雖不能頓棄夙好私心固不
能無羨慕以為古今詩歌之上又有所謂理學者誠足
以取重於人也然業與東廓為友氣槩勃勃不相下歲
時問訊不失舊歡而已又十七年為嘉靖甲午東廓大
會士友於青原君嘗以故交來東廓素善解譬懇致悃
欵君志意漸已消奪而語之所指一一潛中其肺腑又
若盡為已設者乃内愧發汗沾衣前席跽曰今而後知
瀹之所以自貴也強納弟子禮于東廓而歸取昔之
衣冠輿馬盡屏之宴飲賓祭一以深衣從事躡敝食糲
寒畯殆不若也君年已五十餘長東廓且八歲而鬚髮
又早白自是每會必至至則先諸弟子請益拜起執禮
視諸弟子恭甚旁觀者多指目之東廓亦引席相就君
退然如忘也夫此一彭君也由前觀之車從赫奕吹彈
喧遝鄉人之所侈大也由後觀之寒暑稟業山水忘疲鄉
人之所鄙笑也而君子者一或訾之一或與之君何所
見而不惑於鄉人哉雖然彼侈太而鄙笑者暫也其既
也即鄉人亦未嘗不陋前之為貪得而服其後之為善
變也夫昔之不免見陋於鄉人而今乃得見與於君子
人性豈有殊哉顧所習與導之者何如耳余識君二十
年之前而相信於十年之後見其以將衰之年而欲捐
其厭棄之事以内疚之悔而求償於樂易之心故幾希
之辯吾未知其如何至其知善之必可為者固不以小
利而移也瞬息之間吾未知其如何至其知過之必當
改者固不以顯露而文也其將病也訪余石蓮洞再宿
不能去已而訪彭石屋訪東廓疑若預為永訣者蓋既
歸而即病始病自治後事棺殮贈遺條序井井病亟聚
家之長幼拱手告終神氣不亂余隨東廓視窆在其里
之北岸下莊之山與妻陳同穴東廓既述世次名字年
齒子女以志而余復書其墓上之石如此於乎君今乃
可以瞑目矣後之溺於習俗而求援於師友者誰乎求
諸師與友矣幡然今昔之有間者誰乎於乎
陂頭静樂高君合葬墓表
同江東下十里而遥為陂頭陂頭原上扆岡帶溪喬木
森蔚室廬蟠其中世為高氏高本居仙毋家自居仙徙
馬田至是若干世未貴顯而席據饒貲沃産往往稱雄
里中若静樂翁又其傑出者也始翁數歲頭角嶄嶄露
才智父竒之而其家亦稍沃饒無何父卒翁年纔十有
六與母朱獨居而弟秀猶在髫齔懷私者不無側睨翁
逆其故當室矻矻勞勩無遜疆力慎行見者歛手既長
器宇魁碩益務跌宕軒豁之行豪爽傾一時然能區别
取予緩急執其大要不能錙銖纖細自益居常晨興督
率田畆菑易犍牸畜牧旱澇瀦坊蒔刈早晩川沼魚梁
圃畦蔬果機杼績絍具有法戒月息歲課百用漸贏異
時樵蘇苦乏求之遠境翁與族人約種松彌野嚴為禁
厲曾不數年道餘薪楚性故喜客每賓戚往來宛欵夷
猶縶馬投轄肴核酒醑魚䳱豚鳬肥腯充牣一不外取
而足然土木之工歲亦不輟門垣廡寢去故更新咸秩
以辨如是者累二十餘年而田廬校之初時不啻再倍
已而室燬于盜弟病且卒遺嫠穉孤形墨露栖啼號咨
怨翁嘅然曰此不足為損也召匠營畫不數月復舊觀
又十七年而堂構塗塈視昔加壯稱其志意自翁當室
與弟同㸑弟嫡母鄧出也化居積蹛盡主於翁翁配陳
孺人卒食口繁或請析産翁曰不可孤姪未盡婚也當
是時田廬便利者既多歸翁其後析産均為二而一予
弟略不自專或問之曰不如是彼此出入弗相屬也以
是終翁身家庭内外無間言翁既辛勤治生尤以理道
飭子弟每夜舉酒相聚為語祖父締造之艱鄉里盛衰
之跡世變升沉之故俾知覽觀以自植嘗曰吾待以光
大門戸徒爾温飽是豈所願於汝輩哉翁次三子巴州
君自少刻厲向學别延師友資翼之其于師友貌恭辭
懇禮際周給終始恐後顧其心肫肫猶若有未盡者而
於巴州君尤極力相導不令摧沮試有司歸無問久近
必為飲食聚族慰勞頃之不第則又應詔入粟上太學
曰吾聞太學天下賢士所聚汝其勉之又即成就巴州
君者以待鄉族子弟分餘給乏愈久靡倦後翁卒七年
而巴州君竟以春秋舉順天鄉試徧歷州縣於是陂頭
日貴顯矣翁之意以為吾慕跌宕軒豁之行而力不逮
使昆季瘠薄子弟罔所庇賴而内多顧繫即懇懇訓指
孰為聽之其區别取予緩急如此固非徒以沃饒稱雄
里中已也翁名某字某生成化癸巳卒嘉靖甲午得年
六十有二陳孺人下白沙定寬長女柔順慈厚而逹于
事獻饋齎貸不詔而集翁嘗嫉惡過嚴陳聞解譬多所
抑損子女有拂意者累日不見見亦不輕荅語以是翁
能成其教其視姑若母視姒若娣少至長一日也卒先
翁十年為乙酉其生先翁一年為壬辰合祔本里桐木
蠏形祖茔桐木之茔自馬田祖十七世隆譽十九世東
可始至二十世仲璋遷陂頭又二三傳為政文為夢育
皆以昭穆葬而翁孺人附其側馬田之遷在十二世孟
良而居仙始祖則為公矩翁四子璃環珍瑜珍即巴州
瑜未婚而夭一女適某孫男幾人孫女幾人巴州為五
河九年以治行擢異守名邦將行詣門請曰吾無以報
先君得公一言甚幸今制為州縣滿考有治行得貤封
父母巴州君官五品階大夫又能以經義飾吏事自足
顯親奚待余言而請不已則為表曰古者聖王御世民
有恒産黨庠術序賓興賢能此無關于下之人也後世
民自為養其傑出者始以貲畜稱雄然逐末遺本多蔑
禮教太史公傳貨殖大抵豪爽競勢日近侈僭而翁振
奮孤危躬持友睦閑家尊儒竟收其效鄉之不懈於力
其計慮豈不深遠哉使盡才智於力之可能其建措宜
未可一二計而彼錙銖得失叢骨肉怨誹徒貽大戒來
者聞翁行事亦可感矣他日道出墓下有低徊而不能
去者得無起過庭鼓篋之思乎
念菴文集卷十四
