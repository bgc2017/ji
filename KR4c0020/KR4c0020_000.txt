杜詩詳註
提要
(臣)等謹案杜詩詳註二十五卷補註二卷
國朝仇兆鼇撰兆鼇字滄柱鄞縣人康熙乙丑
進士官至吏部侍郎是書乃康熙三十二年
兆鼇為編修時所奏進凡詩註二十三卷襍
文註二卷補註二卷其總目自二十八卷以
下尚有倣杜集杜諸卷皆有錄無書疑欲續
為而未成也每詩各分叚落先詮釋文義於
前而徵引典故列於詩末其中摭拾類書小
有舛誤者如注忘機對芳草句引高士傳葉
幹忘機今高士傳無此文即太平御覧所載
嵇康高士傳幾盈二卷亦無此文又注宵旰
憂虞軫句不知二字本徐陵文乃引左傳注
旰食引儀禮注宵衣考之鄭注宵乃同綃非
宵旦之宵也至吟杜卷中載徐增一詩本出
於說唐詩中所謂佛讓王維作才憐李白狂
者盖以維詩雜佛趣白詩多逸氣以互形甫
之謹嚴兆鼇乃改上句為賦似相如逸乖其
本旨如此之類往往有之皆不可據為典要
然援據繁富而無千家諸註偽撰故實之陋
習核其大局可資考證者為多如諸將詩第
一首早時金盌出人間句注家引漢武故事
茂陵玉盌則與金盌不符或引搜神記盧充
金盌則與漢朝陵墓不相應兆鼇獨引唐至
德中戴叔倫詩有漢陵帝子黃金盌晉代仙
人白玉棺句謂其事必出舊史但古籍散佚
今不可見如斯之類亦往往為舊注所不及
也乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
