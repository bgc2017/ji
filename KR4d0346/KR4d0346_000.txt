提要
庸齋集六卷别集類三(宋)
(臣)等謹案庸齋集六卷宋趙汝騰撰汝騰字
茂實庸齋其自號也太宗七世孫居于福州
登寳慶二年進士歴官端明殿學士提舉佑
神觀兼翰林學士承旨事蹟具宋史本傳其
集宋史藝文志及諸家書目皆不著錄厲鶚
宋詩紀事載宋宗室共七十五人亦無汝騰
之名惟永樂大典各韵中間收入汝騰之文
有題趙庸齋集者有題趙庸齋蓬萊閣紫霞
州集者又有題庸齋瑣闥集者而舊序已佚
其卷目次第不可復考謹蒐羅殘缺釐次成
編析為六卷篇帙無多可無煩名目統題作
庸齋集以歸于一汝騰生朱子之鄉故沿溯
餘波頗能講學然史稱其守正不撓其為禮
部尚書兼給事中時上疏極論姦諛興利之
臣戕損國脉而規切理宗之私惠羣小今集
中壬子六月内引對第一第二劄即其全文
反覆詳明深中時弊又集中内外制序自稱
嘗以草制忤史嵩之去國又稱時有無罪被
謫如王三俊李伯玉之類皆留黃不書上疏
申救施行遂為之格是其氣節嶽嶽真不愧
朱子之徒非假借門墻者可比惟考周密癸
辛襍識稱汝騰為從官力薦三衢徐霖為著
作郎至比之范文正公而霖舉止顛怪妄自
尊大霖之無忌憚皆汝騰縱其狂至目汝騰
為大宗師已為小宗師逓相汲引霖既被逐
汝騰亦不自安遂求補外云云按集中與徐
徑坡唱和最多徑坡即霖之字其贈詹生謁
徑坡詩云瞻彼徑坡今之泗水又贊徑坡使
君柯山講席之盛詩云立天地心鳴道鐸開
生靈眼識師儒其推挹之詞殊為誕謾無狀
知周密所紀為不誣是則宋季士大夫崇尚
道學矯激沽名之流弊亦不容為汝騰諱矣
觀于是集良足為千古炯鑒也乾隆四十六
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
