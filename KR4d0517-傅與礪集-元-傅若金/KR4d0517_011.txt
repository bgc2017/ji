







　　欽定四庫全書

　　傅與礪文集卷三　　　　元　傅若金　撰

　　記

　　常寧州義役錢記

　　常寧以衡屬邑自為州籍民所占田三十一萬八千四
百又六畆有竒嵗賦民錢三千四百五十緡米萬二千
又百石有竒始為州民二萬户既生齒日庶數竄易其
户籍天歴初屬嵗薦饑民多死徙吞并之家並緣為姦

利往往私取其田而虚其賦入之數於公其無所於徵
徙占名籍中者為田六千四百畆賦以嵗計為錢五百
四十一緡有竒為米二百十又三石有竒㑹其直又為
錢三千二百緡有竒吏不以其時䆒實日月久逺漫不
可理常嵗賦入徒按籍坐所指户畆責之坊保首正嵗
終不足恒係縲鞭扑以督之其坊保首正貧不堪役者
率隳其産業至鬻妻子以代責入民甚苦之以故富多
田者慮害之及輙詭析户徙役貧者前時有司坐視一

無所詰太守余侯之再為是邦不忍民之日窮且斃而
莫之恤也念得錢萬數百緡為孳息之母嵗視其贏以
充計上可已其害乃身率僚友捐俸一月以風其下郡
人聞者爭願出錢得中統鈔以緡計萬有四百遂移州
下廣盈庫寄主其藏嚴置出入之籍以時散之富民使
質貸生息之月以緡計入其贏三分於藏嵗計可得錢
三千七百四十緡有竒每嵗當民租入時官具文書出
之以給前賦之無所於徵而坐之坊保首正者其用心

亦仁矣然猶懼同時僚屬一旦代去後之至者不知守
而行之縱苛虐吏侵漁其錢而惠以不終謀勒石具其
事始末凡出錢者悉載名其上以示勿廢其為慮不又
逺乎於是州别駕樊君與耆宿士民咸善侯所舉屬予
記嗚呼民者使出賦以給公上者也傳曰有人此有土
有土此有財故公賦之出繇私田所入今官有常賦民
無恒産姦弊相乗底于斯極長民為理能不惻然于中
耶若侯存心可以為民惠矣後之不脩其政者將不愧

兹刻乎侯名泰故禮部尚書明肅侯璉之子世為下邽
望族文物典則稱其名家先為州别駕時脩政教之本
興禮樂之具増置學官之産作人材而賓興之既去人
猶頌稱其德不已及是復來衆益欣奮日思就化比閭
黨術誦絃相聞士君子相望侯之惠居多樊君名琪亦
名臣子孫脩雅豈弟能佐侯為善治者

　　江東神廟記

　　祭法能禦大菑捍大患則祀之贛之雷岡有神祠曰江

東嘉濟廟者相傳其神姓石氏諱固自先秦時已血食
兹土漢穎隂侯嬰過而祀之神遂顯名由是歴唐宋迄
今靈異益著累封顯仁元慶思烈靈惠王恒隂佑有國
而大庇覆於民人其事具前後金石刻文今南盡嶺海
北達京師莫不有廟食而吳楚之間為尤盛獨祠在岳
陽上清觀者則贛之錄事達魯花赤曲思不華公始創
立焉公前在贛為政忠孝誠敬率人以身遇民水旱疾
疫躬有所祈神應響至故雖去贛民猶朝夕不忘其德

公亦夙夜思報神之惠焉乃至順壬申公既還至巴陵
即自為疏遣人以香幣迎致其神祀於上清心有所為
禱之神以卜其休咎而岳陽之人咸得有事於祠而徼
福於無窮公於神人之交庶㡬曲致其誠者歟嗚呼神
不可測也而可格矣可告也而不可凟矣善者福之惡
者禍之禍福人所自為神豈利夫享祀而阿比於人哉
君子之立祠像神亦以警夫世之不敬而作人之善心
爾詩云神之格思不可度思矧可射思觀於是祠有不

愓然而懼蹶然以興者乎郡人張孝子琦為述其事來
求記予既次序始末又申之以神人交接之槩作迎享
送神歌使併刻之庶來者知所事焉其辭曰

　　洞庭浩兮湯湯贛之山兮路阻長登崇丘兮候神杳將
下兮乗隂陽逺若見兮靜若聞精剡剡兮忽亡以存有
陳兮在几芳菲兮若茝神愉愉兮既閒衆安歌兮又喜
繽既御兮我堂逝將遊兮不遐我鄉嵗無㐫兮神之慶
世脩祀兮民弗忘


　　栖霞記

　　新喻為山水邑懐道藴德材藝可任之士顯于時者宜
數倍他郡而代不多見是必有薄紛競之習隆栖遯之
志以泉石為趣尚煙霞為游息甘長往而不出者焉浮
雲富貴固不足以易其髙也去吾居不能一舎而逺斜
川宋氏有隱君子焉曰道震父殆若人之徒歟前年嘗
一過之見其左右圖史蒔名花木設琴瑟尊爼觴客取
娱間為聲詩以自歌詠於是知隱君有以適老信余所

謂道德材藝可任而長往不出者也一日得吳興趙公
所篆栖霞二字因名其隱所曰栖霞而自號栖霞山人
夫雲日氣相薄成霞日出乎東海而朝霞發焉沒乎西
海而夕霞見焉世傳崑崙山有五色水赤水之氣上蒸
為霞意其為物熏蒸而成形薄射而成彩分合無常亦
雲之類耳凡物之積而不厚凝而不固則不能有所受
載而謂可栖乎道家書云五色流霞來接一身又云太
上玉晨火道君居紫霞之上或者亦寓言爾然吾聞天

地之先一大氣也鴻濛既分三才列焉絪緼相摩萬象
出焉日月也星辰也風雲虹霓烟霞霧雨寒暑四時之
變也無非氣也故氣也者與道合化與神俱行載六合
而不墜形萬類而無迹天地乗氣而立人固不離乎氣
也昔人有御風而行乘雲而舉者矣則栖霞又奚怪焉
大戴禮曰天道吐氣地道含氣山川附乎地者也霞天
吐之氣而山則含之君居乎山間川氣上騰霞景下暎
爛然五采之蒸接乎目而被乎四體嚥之而成液吐之

而成文由是呼吸天地之英卷舒隂陽之化可以游乎
太初凡世之人莫尚其髙潔者已豈徒栖之云乎哉余
既髙隱君之趣而悟氣之理作栖霞記

　　竹深亭記

　　新淦之鵬溪有廖隱君叔敏者性嗜夫竹自號竹窻其
孫中山父魁偉磊落人也雅好賓客而嗜竹猶其祖故
屋傍多植美竹而作亭其中名以竹深日與族人賓友
往來游談其上論古今之事教其子弟皆能積學綴文

辭而楚楚與竹俱立閒居鳴琴誦書賦詩酌酒以娱父
兄于是既樂之久矣及其族日大而别築室于溪之近
二里所五湖則亭亦與之俱徙而益植竹環左右以稱
名亭其户牖所嚮几席所當杖履所臨暎之以䓗蒨繚
之以幽曲氷玉森立雲霧演軋奥如也賓客苟非七賢
二仲六逸之流得其徑者或寡矣而塵土闒茸之務無
因溷吾趣焉日者君合客燕亭中乃出鄉先達及今之
士友所賦詩歌示余使記其事方顯氣西至靈籟四起

主人舉酒誦淇澳之章律嶰谷之音客醉起舞而和之
竹色照堊衣䄂皆碧相顧樂甚忽不知其何鄉也於是
知廖氏之培植斯竹蓋累世矣深居以蔽其隂在今適
當其盛焉凡植物之邇於庭若異木竒卉恒必稀鮮乃
宜少加茂宻焉或者厭其繁且邃矣其多植之而不厭
雖邃宻亦宜而幽人勝士樂與之居者惟竹為深耳夫
竹之宜於人以有君子之德哉故君子之交處也其心
虚可與有容其節勁可與有立其材美可與有用其䕃

逺可與有庇直也可與正枉潔也可與厲貪髙尚也可
與抗世是故多而不煩近而不䙝就其深而莫䆒所極
焉久矣竹之交有似乎君子也然則與之居而不厭其
邃宻且益加培植焉者亦其德之似者歟觀于斯庶忠
厚以固其本仁義以暢其枝使其生息益蕃以逺則所
謂深者不在乎竹而在廖氏之澤自今其世世居有斯
亭哉作竹深亭記

　　新淦州建興寺施田碑


　　州之交衢有僧居曰建興寺者肇唐武德中始其徒盛
大支為院十有四環列左右代遷時移今所存者獨六
院而院各有田以飯其衆嵗久稍増益之獨寺正殿為
公堂故有田百六十畆有竒嵗入租八十有四石以資
董視營造之費者前是未有所増焉至正改元㑹州之
東十里所普惠院主僧惠鐙年且八十嘗苦行節用積
其贏買田三百畆之在欽風鄉者租以大石計百又五
十有奇嵗以充衣盂之費而年老不欲以生産自累念

世之諸緣若大夢幻非堅固實有不可執而存者而如
來自無量刦捐捨身命國城以用布施由大願力卒證
位佛乗流布其法於斯世凡今吾徒得以安坐而致其
利益者盍亦思其所自而圖報萬一耶於是悉以其所
置田捐施建興以益常住之産田入正殿為租石三十
其百三十石則六分之入支院正殿之田先㑹其租入
募工聚黃金箔莊嚴無量夀佛具足色相繪飾牀坐以
稱他佛其後嵗所入者積以待棟宇之有缺壊及凡像

設器皿之必新者資以用焉寺僧狀其事始末請予文
諸石於乎鐙公其學佛而有見者乎世之貪于豐已而
吝于及人者田連阡陌至不能簞食以恤宗族之窮徒
孳孳自苦以老無所述于後而為佛氏者資施於人者
也乃有鐙者銖積寸累以致頃畆一旦年老大悟遽釋
其自累之業以利建興使傳之永久其去恒人果相逺
哉然吾聞始者佛氏之立教持鉢出匃日中一飯未嘗
大畜田以事生産及後世尊信其法者益衆則自天子

公卿下逮庶民之富多田者率捐棄膏腴以惠養其徒
大者一寺田至萬億小者猶數百千吁亦盛矣由其教
寖廣食指之積不啻若聚恒沙以數諸佛田之多不若
是則不足以給故食於其教者亦有推其始者耶抑求
施於人而已矣有反其施者耶夫有所施者必有所利
者矣惟不利其利而利莫大焉鐙公可謂善推其始者
矣善反其施者矣若夫布施以希福田利益吾疑佛之
道不専在是而亦非鐙之志學者尚思其大者乎


　　髙逺堂記

　　處城郭劇地朝夕紛紛焉與物接而不為卑陋狹近之
見斯其人志於髙明逺大者耶由是而力焉其所立有
覘乎是矣新淦據江右上游凡仕于南及四方游士商
賈之過焉者舟車日不絶而其民又庶且富居室鱗比
城市土不得尺寸閒出門未跬歩往來憧憧踵相接也
而張君則惠之居於是乃若廓然不以膠其慮者至取
髙逺名其所居之堂覘其志豈溺於卑近者哉嘗得之

其所親之言曰君之先本單州之繇保州軍事推官七
傳至涪州通判自池徙居新淦至于君之身十有三世
矣君起徼廵吏凡再轉歴州郡計年勞當署邑都曹而
行省借授贑之寧都州稅副既滿代當復調其進用且
將未巳前後治吏事數十年所至以才諝為當道所知
凡直指宣撫使部使者及行省參知政事州郡長貳出
莅事他郡恒必擇亷能吏自隨君輙當其選嘗佐讞奉
新疑獄多平反之功先後按吉袁倉獲贜累十數萬緡

棘棘無少阿避察洪屬邑旱菑賑饑袁瑞所過不擾德
其惠者衆多覈廬陵民之冒名軍役者千餘人旬日而
正其籍從𣙜南海舶貨所賦入以億萬計僅數月而事
集且未嘗有所汙云夫為吏而見知其上苟怙勢肆威
無所不可而君則弗為是非其志不溺于卑近能若是
乎故雖處城郭劇地而有髙逺之趣焉即是而求之簿
書錢穀之細若不足以煩君者以之為政其存心亦可
知矣昔晏子之居近市而喧囂湫隘其君請更諸髙明

爽塏之地晏子辭焉人至今賢之夫君子所存豈以其
居係吾髙卑逺近哉必志其大者矣雖然余聞之為髙
者必因乎下行逺者必自乎邇覆簣不已九仭可成焉
舉足不已千里可至焉是故聖人之道下學而上達夫
厭近而騖逺與安於卑陋而不求達乎上二者胥失之
故予於張氏之堂不徒&KR0918;大辭以極髙逺之義而欲徵
諸其實

　　延齡丹室記


　　世之脩煉以養閒暇服食以希長年非其人負磊落不
世出之才遭時不用遯居山林以事神仙輕舉之術必
其年且老無所用心而資是以扶衰莫者也夫以英妙
之姿當文明之治且夙夜勵學期一日出而試用于天
下而遽自托於遯居扶老者之所為聞者不能無感于
斯矣求其志必有在焉清江吳德文質美而嗜學蚤從
師習明經治舉子業方年富力彊孜孜不已將由鄉舉
里選以貢于天子之庭而琴書之隙往往以其餘力雜

䆒夫丹書脉訣方技之文因即其居之西偏治一小軒
以為藏脩游息之所取凡絃誦之具烹煉之器咸貯其
中而獨書延齡丹室以名之是予聞其義而不能無惑
者也然徐察其心則善矣夫人孰不欲保其生也鮮能
盡生之道孰不欲夀其父母昆弟親戚朋友也鮮能知
延夀之術今德文之志不徒欲自保其生而欲人之同
其生不徒欲自夀其父母昆弟而欲人之父母昆弟同
其夀其存心仁矣哉然吾聞之孔子曰有大德者必得

其夀孟子曰夭夀不貳脩身以俟之是故善養生者不
戕其天而已矣藥物其外者焉且世所傳古龍虎金碧
之文隂陽火候之訣亦唯假諸外以喻其内耳故所謂
延齡之術者不専事乎其外德文講學窮理必有得于
道者其于雜嗜殆亦游于藝焉耳若其以丹藥濟人夭
死而躋之仁夀之域者是固達為良相之心歟


　　傅與礪文集卷三

