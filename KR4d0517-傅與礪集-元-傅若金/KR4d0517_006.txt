







　　欽定四庫全書

　　傅與礪詩集卷六　　　　元　傅若金　撰

　　七言律詩

　　元日朝賀後聞赦

　　紫殿風雲㑹搢紳榮光又逐嵗華新近時鐵馬清南海
昨夜金雞動北辰法令已行秦郡縣禮儀仍見漢君臣
獨勞聖主哀黔首還以殊恩服逺人

　　春蒐和賀伯更


　　竹殿千旗拂紫宫臂鷹年少喜遭逢子雲賦好誰能薦
司馬才髙不得從天外帛書無過鴈苑邊雲氣盡成龍
金輿早晚還雙闕玉體尋常鎮九重

　　鷹隼晨飛馬正驕駕鵝春過雪初消鳴鞘㨗應金鞲脱
薦鼎肥勝玉筯挑朱袖拂雲歸苑近翠華吹雨度山遥
即今誰入熊羆兆空使愁心似栁條

　　送臨川黄次舉南嶽巡檢

　　客逰帝城今㡬春忽聞歸思滿江濵誰憐日月淹文舉

自愛雲山入徼巡瀟湘樹合瞻南岳臨汝花開憶北人
若過長沙訪耆舊更因囘鴈寄書頻

　　送趙宗吉御史兼寄篤敬夫

　　只今臺閣用文儒㡬處瘡痍待掃除念我北逰同社燕
看君南去食鰣魚雲霄舊載郎官筆江海新乗御史車
若值故人慿寄語金陵詩思近何如

　　和危山臞寄弟四首

　　天子開朝䇿治安近臣毎入漏初殘香飄紫殿迴金爵

仗下彤庭度玉鸞御苑縱田春正樂邊城吹角夜猶酸
腐儒未省經邦計直道休歌行路難

　　畫㦸連雲甲第髙内官如雨送春醪貢金半鑄分封印
賜錦多裁侍宴袍自古聖明非獨治至今材武係相遭
文章且共安㣲命廊廟由今録舊勞

　　故園兄弟總相思乆客懐歸屢失期司馬却慚題柱早
東方翻恨上書遲都門樹暗愁中見鄉國花繁别後知
昨日南橋訪春水望雲回首獨多時


　　天涯骨肉乆離居京國風塵鬢欲踈娱日强傾開嵗酒
憶家頻㸔隔年書路通一水花開裏門掩千峰木秀初
便擬邀君此時發歸舟同食楚江魚

　　送梁實翁免催鐵歸鄉

　　㡬年催鐵困吾州鄉井供輸日夜愁廢冶月明誰鼓鑄
空村民散更誅求豈聞兔腎成干莫虚擬龍光在斗牛
此日罷征君倍喜楚江春色滿歸舟

　　夀王左丞


　　南極諸星映赤霄東風二月滿青條焚香鳯閣春開宴
鳴玉龍墀午散朝但使經綸齊稷契不勞服食慕松喬
日長自度昇平曲聞聽雲間合九韶

　　野航亭

　　孤亭聞道小如舟来客閒能學棹謳常疑竹裏通歸槳
只擬花間弄釣鈎月明入剡寕論夜風起思呉不待秋
城市誰知有江海烟波祗在屋東頭

　　送盧茂實之廣東憲幙二首


　　僊城近接衆山廻憲府遥臨百粤開海上喜通持節使
幙中兼得濟時材鮫宫織罷魚龍出蜑户珠還蚌蛤来
預想到官多暇日清詩題徧嶺頭梅

　　京國相逢念客逰㣲官初試嶺南州越裳白雉親曽識
勾漏丹砂豈願求荒徑乆違元亮宅故山猶隔仲宣樓
𤓰期况在經年後未得相從狎海鷗

　　城東遇雨

　　四月鑾輿出鳯城此時㳺子動歸程蓬萊一水通雲氣

閶闔千門度雨聲書卷喜從船尾載酒盃愁就馬頭傾
長年三老歡相語沙際河流一夜生

　　送張尚德改除雩都苹頭巡檢

　　儒官乗障氣飄飄章貢南邊路不遥縱使人烟連百粤
也勝風俗混三苖春行近市盃隨手夜邏前山箭在腰
直以詩書化彊禦不勞銅柱入雲標

　　寄王君實張孟功趙子期三首(子期名期至順進士篆書冠世)

　　左司衡鑑冠時流憶昨相逢早見收介子初還漢使節

鄂君又汎越人舟詩因海燕猶須寄書換池鵞或可求
不有文章誇異俗天涯何以慰羇愁

　　吏部先為畫省郎獨憐驅馬向殊方越裳萬里來中國
楚客三年憶故鄉度嶺敢辭南海熱溯江終憶北風長
清詩誦罷頻迴首愁絶都門栁萬行

　　兵部風標映海霞只今人物數才華六書盡學周王鼓
重譯親通漢使槎毎喜名公能薦士最憐逰子獨思家
詩成定覔何人寄日日江頭訪鴈沙


　　寄李仲倫孫伯剛兼呈張吏部

　　㣲官萬里向南溟却望京華樹色青最憶故人能作賦
只憐多士廢明經孫陽遂使知名馬李白虚傳是列星
東道喜逢賢吏部豈無餘力致青冥

　　寄王叔善兼呈子山内相二首

　　為客長歌行路難得君真使旅愁寛也知文氣来西漢
敢以詩名敵建安秋榻毎當明月下春山閒就亂雲看
只今清興誰能共縦有朱絃不肯彈


　　學士髙操今罕儔主人與客俱風流花連紫閣天文動
樹隔青宫月影稠長楊獻賦仍須薦曲几行書不待求
楚客南歸苦相憶繫船時復憶江樓

　　寄陳維禎兼呈掲公公許為故妻作傳二首

　　官樹青青隔帝閽維舟北望毎消魂風来獨使占雲氣
雨罷頻勞測水痕下榻往時同假館吟詩清夜憶過門
君家太史今司馬著述時應教外孫

　　太史臨文筆最精一聞往事獨傷情毎憐對鏡窺鸞舞

猶怪吹簫逐鳯鳴列女未終劉向傳故妻虚瘞桞州銘
書成定寄湘江浦預擬招魂學楚聲

　　漷州示同舟

　　来時岐路滿沙邊囬首何堪問嵗年槎上獨乗猶是客
坐中同載或疑仙風鷗亂起還依草雨燕卑飛却避船
舊見垂楊已如此往来能使㡬人憐

　　眉山圗

　　眉山自古聞天下此日逢君出畫圗空翠忽浮雲氣合

江流還浸月輪孤獨疑參井通秦塞始信岷峨限蜀都
見説直西多鳥道懶從開國問魚鳧

　　送王檢校止善二首(前海道經歴)

　　海上三年幕府開日邊萬里薦書来却承雨露歸南省
還接星辰繞上台負弩應憐縣令至懐章莫使郡人猜
京華昨日同時發慚愧扁舟獨後廻

　　江左名藩天下雄吴中貢賦與閩通轉輸舊倚蕭丞相
檢校新煩魏侍中畫省芙蓉深映雨碧湖楊桞近含風

於今幕府多名勝閒暇登臨定得同

　　贈黄仕任地理

　　蚤嵗為儒頗恨踈中年㳺藝獨何如謝公自製登山屐
郭氏親留相地書丹壑夜營仙客苑青溪晨訪野人居
他時期子千峯下為卜雲林更結廬

　　題阮謙仲客子光隂集逰呉小稿後二首

　　江上經年别故林天涯何物寫鄉心長亭莽蒼含朝莫
岐路峥嶸對古今行世共憐車轍滿憂時恒恐鬢毛侵

嗣宗文采諸孫在亦有幽懐托苦吟

　　江左傳君處處過六朝文物近如何齊梁祖述風流盡
吳越登臨感慨多雨暗海門秋對酒天晴江浦夜聞歌
此行賸喜添詩興莫向流年歎逝波

　　題山谷蕭峡詩後(為阮謙仲所得)

　　太史遺風不可尋祗饒遺墨重千金雲烟慘淡連蕭峡
風雨蒼茫入阮林持翫毎淹孤客坐買藏終見兩賢心
向来豪奪今何在撫卷長歌百感深


　　題羅士哲畫送張仲簡謁虞杜二先生

　　滿幅晴烟寫别離行人江浦放歌時樹深一水通臨汝
花發千峰到武夷問字只攜門外酒尋仙豈㸔洞中碁
扁舟却出名山路應得藏書慰所思

　　方壺

　　蓬萊員嶠對嵯峨知有羣仙日日過琪樹曉通雲氣近
羽輪秋㑹月明多秦人采藥空依海漢使乗槎但入河
誰識髙齋有仙島不勞萬里涉風波


　　圍春亭

　　暖風遲日布雲林中有華亭結構深忩户毎兼山翠合
衣巾無復市塵侵居人隔塢求花氣逰客巡墻得樹隂
始信桃園渾不逺欲從漁父一相尋

　　送胡一清北逰

　　早聞閉户讀春秋近説辭家賦逺逰懐玉空迷父母國
貢金終入帝王州中天城闕連閶闔東壁圗書近冕旒
自是聖明思至理可無俊彦應旁求


　　清意齋為一清題

　　髙齋聞道無塵俗好客惟應數往来幽共白雲秋縹緲
逈同𤣥鶴夜裵徊水邉坐石時依竹雪後尋溪獨見梅
况有文章毎相發也知韋柳最多才

　　答何好禮

　　鳯凰城中花若烟客逰多是感流年春生江漢思南國
雪盡幽并見北邊逺使豈貪歸有槖㣲官仍苦坐無氊
相逢未恨今晨别滿把驪珠慰目前


　　贈相地姚立雪

　　聞君早得青嚢秘藜杖登臨日㡬峯花㡳或尋仙洞出
樹間時與異人逢只疑東海聞歸鶴莫怪南陽有臥龍
吾郡古稱山水國白雲常伴往来蹤

　　送何時春北上

　　何郎早賦逺逰篇忼慷題詩向别筵自古衣冠多愛士
只今臺閣况求賢秦吳道路元通楚趙魏人才總入燕
好向眀時致勲業莫將風雨負華年


　　送何時學逰湖南北

　　涔陽極浦逺㠶多憶昨狂逰是處過今日送君如夢寐
少年為客莫蹉跎沅湘日落明秋葉江漢風廻亂夕波
若過楚纍慿借問沙頭芳草近如何

　　送朱道夫潯州伏化巡檢三首

　　鬱林文學負才華刀筆三年滯海涯乗障復趨丹徼逺
問途應傍碧虚斜山中綠酒開浮螘石上雕弓照畫蛇
南望桂枝相憶苦使来先許寄長沙


　　伏化官居倚竹棚此邦幽絶少炎蒸洞穿白石通勾漏
江汎清潯轉猛陵揮翰有時風在竹罷琴中夜月侵藤
遥知盗賊今全息獨使才情得見稱

　　去年京國欲離羣前日瀟湘喜見君邊吏只今多用武
世儒何事獨能文湘南作客迷春草嶺表思親隔莫雲
莫怪書生佩弓矢起家猶憶漢將軍

　　西江石梁二首

　　西江斷橋不可渡好事架石横清泠遂疑雲海通三島

無復天河限兩星夜涉不愁風滿瀬曉行還愛月浮汀
遥知溪客多幽興炎夏頻来倚畫亭

　　西江波浪日沄沄驅石成橋事出羣常憐烏鵲空依月
只怪蛟龍未得雲中流屋影晴先見别浦灘聲夜轉聞
知有駟車當過此蜀中司馬最能文

　　送蒙税使(江東人為新淦務使)

　　聞君監税獨多年行旅皆稱使者賢江嶺近通南海貨
市門深聚北風船金陵曉雨歸帆外玉笥晴雲祖帳前

若到京華論國計莫令官府重緡錢

　　劉漢中張天彛邀飲

　　二子才情自不羣座中賔客總能文酒壺爛漫傾春露
歌扇留連駐暮雲湘樹别時春冉冉江蘺歸處緑紛紛
閒門此日偏相憶風雨蕭條不共聞

　　同孔學敏逰仙逰觀二首

　　鳯音亭下草如熏誰見仙姝倚翠裙環珮忽疑遊處得
笙簫猶想去時聞湘江竹暗連春雨衡岳花開隔莫雲

千古逰人自来往登髙回首思紛紛

　　恒仙宅前江水盈鳯凰山下野禽鳴猶聞採藥辭空谷
無復焚香禮上清雲裏並逰金節冷月中同載羽輪輕
登臨盡日多惆悵欲倚鸞簫和楚聲

　　題裴思敬别業

　　宦逰江國乆為家况有田園楚水涯直為思親勞夢寐
不堪行役向風沙故池引徑元依竹春院開門總映花
盡道此中多野趣肯因㣲禄負年華


　　送嚴允恭北上

　　嚴氏風流著汗青㸔君年少復明經上書自擬干天子
垂釣誰能問客星燕薊北回天漠漠瀟湘南下雨冥冥
逺逰直為明時出自古賢良重漢廷

　　送薛仲方歸涿省墓

　　淮海飄零憶范陽南来蹤跡轉蒼茫幽燕日落悲長道
江漢春深夢故鄉家在惟供一洒泪書來祗使百囘腸
明年何處求先塜北望松楸滿路傍


　　漢江銜山圗

　　西来一水浮襄漢上有羣峯截杳冥層構迴臨沙渚白
亂帆斜䕃石林青地雄縹緲連嶓冡天險㣲茫帯洞庭
咫尺風烟應萬里無因一上峴山亭

　　寄許參政

　　相第巍巍畫省東布衣時許往来通忽聞冠盖辭三殿
猶有文章在两宫故園撫樹思陶令别墅看花憶謝公
楚客南逰最相憶扁舟前月到湘中


　　題夀寜觀

　　夀寜林壑抱清虚上有羣仙舊隠居花裏晝愁雲失洞
竹根晴愛水鳴渠山人自著茅君傳弟子親持柱史書
逰客暫来還徑去未能真與世情疏

　　題畫船入蜀圗送黄尚質赴䕫州蒙古教授

　　楚客之官泛蜀船畫圗盈尺見山川九江樹色瀟湘外
三峡猿聲灧澦前方譯漸通巴俗語國書新紀漢人傳
豈無好事能攜酒問字時時集講筵


　　送平樂尹宋彦禮

　　湖南大府収羣彦嶺表名區得令才邊吏賦田疲戰伐
古人為邑慎懐徕昭潭樹傍鳴禽合仙嶺花臨倚棹開
此去風烟隔湘浦知君時憶楚王臺

　　送蒋廷良歸省因簡袁潮陽

　　送客湘江見白蘋登髙懐逺况思親斗牛紫氣臨三楚
吴越青山到七閩南下恰逢香稲熟東逰仍憶荔枝新
扁舟定過袁宏渚煩寄殷勤問故人


　　送趙璋甫

　　名家之駒不易得昔人傳業子如何花飛南岳客逰遠
水落西江鄉思多太息長憐漢傅筞獨醒誰和楚纍歌
歸舟豈愛鱸魚美應恐秋山損薜蘿

　　寄盧經歴

　　去年闕下遇君時御栁千條拂馬垂楚客南来空有賦
漢臣北望毎能詩月生庾嶺思梅樹霜薄交州見荔枝
溟海迢迢苦相憶培風猶倚故人知


　　送姚子微二首

　　雙闕除書下玉階三湘回棹拂珠厓天垂銅柱南低海
地入金陵北近淮江國鴈來秋肅肅驛樓雞動曉喈喈
大家定有東征賦鮭菜隨船慰老懐

　　野人憶别寸心傾臺憲頻聞被寵榮湖外樹圍烏府立
嶺頭花夹繡衣行平原未得収毛遂北海親勞薦禰衡
慚愧駑駘後騏驥西風回首獨長鳴

　　宜江嵗晏柬余太守樊别駕


　　梁楚烟塵日未寜故園迢逓感流萍北風嵗暮聞烏鵲
南浦天寒見鶺鴒㳺子未歸心轉切故人相愛眼終青
羇栖自喜依仙館不爲籠鵝寫道經

　　宜江元旦

　　北望天門拜冕旒宜江晴色滿雲浮故人作郡分銅虎
新嵗行春見土牛花外樂催銀甕出宴餘香逐綵旗収
喜聞近日平諸㓂坐使今晨散百憂

　　和余太守對雪見懐二首


　　江雪寒連驛樹遥鶴裘清坐聽蕭蕭中天月避光芒合
南國雲含瘴癘消因憶玉田春種石乍疑銀漢夕通橋
使君辛苦迎驄馬也念幽居寄閴寥

　　聞道停車傍水宫登髙懐逺賦能工野寒鷹隼回西日
沙晚鳬鷖聚北風留客毎勞分禄米憶家時擬問歸篷
陽春欲和休論寡且共長歌答嵗豐

　　送元景説赴茶陵學正二首

　　一官分教古雲陽十月攜家過武昌楓下繫舟晴望岳

竹間聞瑟暝浮湘炎靈日落思前帝漢廟風悲感故王
見説此州多士族㸔君瓊樹映琳瑯

　　憶在京華跨蹇驢毎憐窮巷致囘車嗣宗曠達元耽酒
曼倩詼諧早上書萬里盡瞻黄鵠舉三年空憶臥龍居
今晨振鐸仍南去預擬歸来㑹石渠

　　題李子億梅屋

　　聞君繞屋梅花好絶似孤山處士居雪裏夜疑香隔塢
月中晴愛影當書洛陽富貴傷華閥江國風流憶故廬

昨日宜溪芳樹底相逢春思獨何如

　　送鄧仁康赴龍泉延慶巡檢二首

　　一官萬里思求盜南浦扁舟日夜東嵗莫荆揚江盡落
時平甌越路全通龍文逺棄泉中劍蛇影髙懸壁上弓
但使一鄉稱善俗斷無豪客嘯秋風

　　武功頻起漢将軍儒術徒淹鄭廣文也為奉親需薄禄
便堪乗障累㣲勲同舟夜夢巴陵月行李秋瞻鴈蕩雲
来嵗嶺南逢驛使松舟消息許相聞


　　别孔學禮

　　感君相愛復相親豈有文章解過人書法未通吳郡草
詩名虚擬杜陵貧晴逰别谷留兼日夜宿幽齋語達晨
别後湘江見回鴈帛書無惜寄衣頻

　　送劉子謙赴廣西帥幕

　　湖南相倚最相知惆悵征㠶欲去時感事毎持清論在
憐才猶與故人期邊城南過低榕葉幕府春来長桂枝
舍弟南逰借披拂書回應得慰離思


　　劉煥章山居圗

　　司空山前處士居白雲千頃映田廬桃花近隔秦人洞
松樹深回漢使車澗底録觴浮出酒牀頭青簡著殘書
畫圗昨日㸔茅草因憶春畦乆未鉏

　　别劉煥宗

　　長沙城中夏木清長沙城外楚江明歸人盡日思臨水
過客常時問入京空有使查通外國毎無賔爼置前榮
相逢又作長途别多謝西山主送迎


　　答劉雲章

　　憶昨浮槎傍海回只今幽館向江開馬卿去蜀誇題柱
郭隗居燕媿築臺將詩豈敢逢人誦載酒空勞共客来
况復扁舟雨中别為君臨發重徘徊

　　巫峽圗

　　十二峰前江水東上疑三蜀路相通青天鳥影連巴峽
落日猿聲近楚宫毎有客舟來繫樹豈無仙袂去乗風
古來竒絶空傳盡今日何人賦最工


　　覔白雞

　　君家白雞異凡種變化恐是西方精食尋丹臼過雲影
栖近書忩亂月明山雞映水徒相疾野鶴同林總不驚
許寄雙雙趂畫舫竹棚先稱雪毛輕

　　寄方君恕

　　聞君臥疾近如何閉户時應賦短歌安石或能攜妓出
子猷常擬棹船過㣲風倚檻宜修竹落日臨池愛緑荷
也念湖邊未歸客秋山回首白雲多


　　送張秀才北上時將赴海南

　　身逐征帆赴海涯道逢行李問京華涓人解致燕王馬
卜史工占蜀客槎冠葢早朝星在樹管絃春宴月當花
盛時繁麗應如昨把酒聞鶯肯憶家

　　夏仁仲蘭坡精舍

　　君家别築蘭坡上好事能來共讀書九畹入雲秋色逈
八牕通月夜光虚唯須殺竹傳科斗不待收芸辟蠧魚
聞説四方來已衆買材更擬廣樓居


　　岳陽中秋值安南貢使因懐舊逰

　　洞庭秋氣滿龍堆為客偏驚節序催鐵笛乍聞雲外過
瓊樓應傍月中開越裳重譯三年至溟海浮槎八月來
忽憶舊遊今萬里天涯長見鴈飛囘

　　送葉天惠

　　岳陽學舍古城隂嵗晏憐君賦子衿傳業豈憂名未立
愛親恒畏老相侵天門挂月烏啼冷夢澤連雲鴈去深
憶我舊遊如昨日逢人離别損鄉心


　　歸舟阻風

　　洞庭十日風勢號沙頭客舟如係匏沅湘九道白波立
衡霍千峯𤣥霧交神龍欲蟄無定窟黄鵠將歸愁故巢
咫尺城樓不得上何因一望楚江郊

　　潘彦賔雙劍圖

　　延平津頭兩神物自是豐城金鐵精一朝變化風雷合
八極轟騰烟霧生黒蟠海氣通無底白射虹光簸大明
巖穴誰能識霖雨形求先已慰羣情


　　余嘉賔伴送南使因過家岳陽有詩寄牋和答

　　越裳貢使出皇州送節南來滿路秋乗傳過家須倍喜
擁旄歸國莫深愁南宫雨露通仙館東壁星辰接御樓
也念故人炎海去都門何日却相求

　　王氏相師山莊三首

　　相師之山雲窈㝠千崖萬壑倚空青上方雷雨藏天井
南極風烟落洞庭溪客去迷花藹藹野人居愛竹泠泠
何時遂買登山屐乗興還來叩石扃


　　王子髙標玉樹秋是中泉石稱風流勝同輞口居摩詰
清似山隂過子猷一壑風烟臨載酒百年才思接登樓
田園日涉今成趣還憶前人感釣逰

　　茒堂聞在斷崖居耕鑿真疑與世踈黄石洞依秋樹冷
子房祠映古苔虛山人自述潛夫論部使空求處士書
見説田間多野興毎慚為客負犁鉏

　　雪中舟過武昌寄黎别駕二首

　　日南老子擅文章自昔來朝住漢陽二頃賜田家僅給

百年歸國路偏長藏書毎欲存科斗吹管猶能學鳯凰
近日還聞厭城市題詩多在水西莊

　　八十之翁恒苦吟一懐故國一傷心千兵入越年猶少
九譯朝周嵗已深汗竹功成青史後結茅興聚白雲隂
江頭歸客勞相憶雪夜扁舟何處尋

　　答何大成

　　别來短髮不勝搔千里還家一緼袍開徑自驚春竹冷
過門猶記古松髙雲中得鴈通書䟽雨裏籠鵝致酒醪

寂寞腐儒村舍晚煩君文字數相褒

　　送月明徳經歴赴工部主事三首

　　清江地狭仍凋弊上府文繁費剚裁忽報郎官天上召
遂煩使者日邊來考工夙已明周禮利用猶宜致楚材
忽有去思情萬疊數占雲氣望蓬萊

　　明公為政已多聞乆客還家喜識君始信明珠能破濁
也知良驥蚤空羣分明漢䇿存經術零落秦書見籀文
此去扁舟各南北天涯相憶萬重雲


　　儉府才華奪上賓各官僚屬近清塵月寒烏鵲愁依樹
日落狐狸喜瞰人鄉校乆歌公在泮興梁今見客知津
獨令文字存遺愛此日誰能借冦恂

　　贈陳與之

　　處士窮居已白頭春來思泛五湖舟不逢太守知徐孺
空使時人惜鄧攸一代衣冠餘老大百年文物見風流
承家獨恃諸孫好奉杖相逢慰客愁

　　贈夀上人之五臺約歸同虞學士逰匡廬


　　飛錫初聞度嶺頭㸔山復作五臺逰天花雜還來獅座
海樹㣲茫滅蜃樓即可是中依上首更於何處覔同流
頗聞李白匡廬下遲子歸來共汎舟

　　贈黄仲宣

　　君家城南當市喧昔者讀書恒閉門三年作吏淹下邑
一日辭親逺故園塵裏驪駒乆困辱雲間黄鵠即飛翻
業成願子勿留滯堂上春來思樹萱

　　送孔伯吾拜祖林


　　三孔風流譜牒存祖林迢逓隔中原家全科斗經秦世
路逐爰居過魯門闕里蒼蒼雲樹合閟宫寂寂雨烟昏
始知聖徳同天地長使恩波及子孫

　　和楊支直度嶺韻

　　使君三月嶺南還五馬翩翩曉度闗郡邑去思多下淚
道途安穏一開顔粤音勸酒通殊俗漢𨽻題詩徧近山
聖主求賢念耆舊丘園那得便投閒

　　髙明樓


　　江上孤城映水回市中層構出塵開衡廬樹入青天盡
章貢波翻白日來毎曰陳登門有客最傳王粲賦多才
闌千百尺應能借乗興誰同月下杯

　　贈劉天予

　　毎聞章貢多竒術不獨楊曽得異書龍憶塟時天子至
鶴疑仙後世人踈㡬家華屋成髙冢千載青山照倚閭
此日因君聊借問劉郎荷揷意何如

　　送純徳中


　　翩翩杖錫響空飛五月松風滿翠㣲禪悟已將詩共入
道孤元與俗相違匡廬迤邐盤秋霧禹穴蒼茫散夕暉
此外名山何日徧優曇花發及時歸

　　題胡伯有官溪山閣

　　湖上羣山浮翠隂山阿髙閣湧清潯天虚彭蠡風帆盡
地下鍾陵霧雨深文字數從名士得壺觴頻約故人臨
却憐城府無仙分咫尺溪源不可尋

　　贈侯務本


　　異人墨訣世稀聞病起論方喜見君即貢尚方知不媿
偶來蕭寺許同分匵開𤣥豹春含霧圖戲驪龍晝起雲
從此臨池增筆勢書成祗恐費鵞羣

　　洪都再贈

　　憶昨相過惬素聞鍾陵五月更逢君題詩豈敢傳千里
學字空能愛八分樹裏叩門衣帶雨竹間試墨硯生雲
送行忽起青㝠思黄鵠髙飛自不羣

　　送楊仲剛之藤州學正


　　蒼梧之南多樹林石州黌舍鬱蕭森紫藤影落書帷静
青桂香依禮殿深殊俗干戈恒滿眼古人庠序最闗心
親逢舎弟煩相語日望鄉書扺萬金

　　題陳可立所藏邵庵書畫後

　　丹青不見王中允歌賦長懐杜拾遺一代風流傳妙墨
百年勝跡寄清詞驪珠出海人能得白璧連城世鮮知
從此華峰多寳氣斗南中夜起相思

　　美陳蘭寳州判新修髙風書院


　　聖賢祠宇髙峰下風雨漂摇感慨多興學遂煩新柱石
來㳺不使廢弦歌旗臨碧水晴雲動碑映蒼山夕照過
遺愛百年何所係諸生朝夕誦菁莪

　　羅濟川百鴈圗

　　天南鴻鴈百為羣澤國㣲茫島嶼分飛逐稻粱時共集
宿驚蒲葦近相聞瀟湘夜渡霜浮月渤澥春還水映雲
坐數脩程感行客揮弦目送總紛紛

　　答張徳暉


　　昔年為客上燕臺身負虚名媿不才處士有星今始識
故人如雨日同来應憐薄宦趨南海豈有雄文動上台
欲答新吟正惆悵渇心先近嶺頭梅

　　送普上人逰浙柬柯學士

　　寒山寺前江氣深呉王池苑正蕭森楓根繫艇秋重到
竹裏懸燈夜獨吟禪客徃還無定蹟古人興廢不闗心
將詩為訪柯供奉想見揮毫風滿林

　　答張仲韓


　　君家華鄂映堦除紅頰修髯畫不如樹下酒香留客醉
竹間詩就遣兒書髙飛毎喜瞻黄鵠逺别親勞賦白駒
海上他年却歸日維舟還覔故人居

　　送釋道原逰方

　　九江東去盡滄溟無數雲山擁地靈金屐春逰雲滿路
木林夜渡月浮燈有時鶴下愁衝錫何䖏龍来喜聽經
踏遍諸方應得道故鄉烟樹正青青

　　周尚志同歸寓所適寺門已閉㑹宿張伯龍宅


　　清秋為客依僧寺落日逢君過客窗並座總㸔人似玉
臨觴反畏酒如江曲終别院歸銀燭鐘罷廻郎閉石幢
已去却還仍不惡論詩未覺寸心䧏

　　和韻送虎恕齋侍父䧏香玉笥

　　蕭水東南翠作堆洞天飛路躡崔嵬晴林守虎花含霧
(或作舞非)隂壑行龍樹起雷使者旌幢天上至仙人環佩月
中廻隨車况有雙珠在(一作樹)靈雨霏霏濯暮埃

　　王顔復丹墨


　　妙墨早傳烏玉玦洪爐更伏紫金丹研磨盡日資文字
服食何時致羽翰雲中雞犬飛皆去燈下蟲魚注未乾
此訣定從方士得異書寜遣俗人㸔

　　題渝南黄敬道耕饁所

　　州橋南畔足田廬應避囂塵逺卜居傍舍水泉通釡錡
隔林烟火映犁鋤行人午值田中飯過使春停樹下車
見説全家咸隠服(或作趣)白頭賔敬晚如初

　　贈陳乗溟(善相地理星命)


　　聞子竒胸貯海濤逢人氷鑑察秋毫浮槎夜歴飛星近
扶木朝廻出日高預知仙冢來孤鶴親見神山戴六鼇
河伯尚來空自負擬垂鵬翼共逰遨

　　送胡漢傑北上

　　我昔尚幼君壯年下筆㸔君詞湧泉離羣毎獨吟招隠
懐舊何因訪草𤣥長卿志大新還蜀樂毅才多晚入燕
此遇貴㳺如見問煩君為出贈行篇

　　寄别林允恭兼簡其子鍾英


　　為客常年去里閭歸來蹤跡到城疎期人毎恨違雞黍
憶弟頻勞致鴈書逐禄今晨瀕海去卜隣何日對門居
知君膝下斑衣好㸔竹焚香意自如

　　赴廣經九牛驛次文居安韻

　　自憐薄宦尚南逰共載人疑李郭舟傳舍風烟停驛馬
使槎河漢犯牽牛雨篷對語恒連夜霜角同聴况值秋
海上到時應嵗莫知心獨倚慰離愁

　　奉陳怡菴憲使二首


　　故家持憲起儒流逺道觀風控上㳺採擇舊縁明主識
操存須與古人侔西江紫氣收龍劍南海清霜薄蜃樓
從此殊方無反側坐令重譯頌咨諏

　　奉使南行載璽書小儒從役謾﨑嶇解&KR1019;不顧千金槖
題柱祗慚駟馬車此日㣲官猶蹭蹬蚤年獨學况蕭疎
目今泮水親時雨㑹激長江起涸魚

　　次韻劉侍中春懐

　　天涯懐抱非春事海上晴光忽暖風萬里厭隨㳺宦逺

一樽喜得故人同樹隂展席閒揮麈松外停車逺避驄
想得故園寒食近榆烟花霧近濛濛

　　武昌送友入蜀訪故

　　黄鶴樓南水接天送君西溯錦江船風高馬閣蒼霞亂
日澹龍門白雨懸慷慨欲題司馬柱辛勤應預子雲𤣥
故人置榻遥相遲明夜春山隔杜鵑

　　題棲碧山為淦龔舜咨賦

　　掲文安公云予欲賦棲碧久矣興無由起一日臨江

傅與礪來開卷同賦之余詩未成與礪已就非不可
更作念無可以過與礪也遂易結語而已

　　山人愛山如李白幽棲還在碧雲深松杉繞屋清宵響
雷雨懸崖白晝隂石上每同仙客坐花間猶恐世人尋
京華日日多塵土終擬投簪話夙心



　　傅與礪詩集卷六

