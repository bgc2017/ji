







　　欽定四庫全書

　　傅與礪詩集卷七　　　　元　傅若金　撰

　　五言長律

　　夀陳景讓都事四十韻(四月十八日)

　　種德由来逺流芳信有苗名門多令器夫子最髙標地
逈瞻崧岳天清見斗杓聲名從結髪問學自垂髫江漢
棲遲久林亭興致饒紫蘭敷(一作依)月露蒼竹倚風飇畫
艇移書放秋燈把劍挑微名寜屑屑髙志獨囂囂五氣

乗昌運羣英集聖朝武功収赫怒文治付宣昭厯數初
歌禹聰明已賛堯求賢當晏食夢帝起中宵石室仍髙
隱金臺歘見招賜書懸日月乗傳出雲霄議論紆三顧
榮光(或作名非)動百僚入宫催䕶璽趨府聽鳴鑣郊社陳周
禮神人協舜韶出關春衣繡分陜夜乗軺獬觴心彌壮
豺吞膽共銷封章猶懇切歸思遽飄颻衮職江湖隔鋒
車道路遙凝旒思穆穆行李發蕭蕭典祀尊原廟承釐
洽大寥步依文石進香近黼裳飄白日明驄馬清霜急

皁鵰帝裾遮道引諫草避人燒佐省持三尺繩民究八
條兵曹多暇豫郎位益崇超所向才華冠何曽意氣驕
臺評推妙畫士望慰深翹引拔(一作進)連茅茹芬芳雜桂
椒銀章看且佩金鼎竟須調小草方慚出浮萍久恨漂
文章殊豹隱篆刻近蟲雕徐稺矜懸榻蘇秦惜敝貂敢
期充砥礪猶幸致芻蕘黄鵠追髙舉青松託後凋火行
占孟月星聚識生朝夀酒開雲液仙音出鳳簫祗應成
逺業未可慕松喬(多一作置)


　　送孔惟中再謁祖林

　　吾郡稱文物君家續聖賢尼山懸日月野樹隔雲烟追
逺逢昭代逰方及盛年北通三仲譜南下九江船雁起
垂綸外鷗飛解纜前水涼聞雨坐沙暝望星眠岱岳遙
臨海河流逺自天路詢洙泗境人指鄆讙田日觀朝輝
接風雩暮色連閟宫偏寂寂闕里獨綿綿翠合知林墓
翬飛識廟堧趨庭槐氣潤拜下柏隂圓蝌蚪殘書帙旋
蟲壊樂縣圖稽始祖出世别小宗傳逺近論昭穆尊卑

齒後先杖裁楷木净冠截檜皮堅舊俗聞詩禮遺儀見
豆籩玊傾當别酒珠冩贈行篇古道嗟環轍長途勸著
鞭京師同逆旅瀛海限飛仙賦或君王問貧應故舊憐
苦唫氷合硯危坐雪侵氈魚目從人貴蛾眉祗自妍猶
懐薛氏劍未絶伯牙絃卒業思歸魯離羣遽發燕霜蹄
終奮迅風翼蹔廻旋文憶来時把詩要去日聯綠蕪羇
思滿青栁别愁牽為客慙烏鳥因君感杜鶻兖城多驛
使頻寄彩雲箋


　　送彭叔嶼歸臨川却之尼山山長

　　毓聖由天縱鍾祥絶地靈文開周宇宙神照魯郊坰泗
水烟中白尼山日下青古祠留草創遺躅接音形綿蕞
来諸子膋蕭享二丁祭田侵後廢植木亂中零嗣續仍
詩禮衣冠足典型麒麟思繫紱蝌蚪慨遺經建學謀官
守推賢慎委令百年興曠典一語動明廷有客真英選
多才更妙齡每看明匣劍羞對讀書螢北極慿(一作凭)元
氣中台㑹徳星駿収燕市馬甘薦楚江萍紫電纒鰌鬛

清霜整鶴翎久疑淪浩蕩忽作附青冥被檄趨鄹邑從
人訪孔庭髙堂須覲省歸路正伶俜里父窺蘿逕家人
閉竹扄壺觴春灧灧憕火曙熒熒還舎雖云樂之官不
可停雲髙瞻泰岳雪盡見滄溟驥服長驅阪牛刀始發
硎宫牆上日建弦誦坐時聽嵗月登倉庾春秋其鼎鉶
市通槐下道壇築杏隂亭銀漢侵題榜丹霄映勒銘育
材須杞梓醫國備參苓木鐸流聲教粢盛著徳馨乾坤
吾道在常使萬邦寧


　　寄題番昜周子震金漳山居

　　大氣生磅礴元功接杳冥江開呉楚白山矗斗牛青玊
牒呈天秘金潭泄地靈百盤工取勢千疊互殊形石吐
髙低筍峰羅大小屏忽如森隊仗復似倚娉婷六六移
諸洞三三映列星静宜營道室幽或下仙軿客有依文
物兒皆尚典型卜藏思買宅佩訓謹趨庭娯老心能逺
登髙步每停艱難成宿志窀穸慰千齡雨潦供漂木神
祗助薦牲史留徐稺傳碑勒蔡邕銘碧水通銀漢蒼霞

䕶石扄暝迷中谷路晴見隔溪亭鳳穴含飛旭龍湫蓄
震霆倚廬浮晻靄行徑俯清泠鸞鶴軒羣岫龜蛇汎逺
汀隂陽相抱負存沒總安寧種竹期成實栽松擬伏苓
久居隣吠息清誦野猿聽夜燭吹藜杖朝饔啜土鉶馬
卿能作賦韋氏舊傳經伯仲翔鵰鶚東西念鶺鴒辟雍
初識面京國共漂萍磊落珠藏櫝光芒刃發硎即看培
逺業誰得限脩翎何日過彭蠡從君載醁醽遂求靈運
屐一徃眺林坰


　　送孔學文之湘鄉州判

　　郡邑頻騷動朝廷失撫綏君繇先聖出政學古人為北
極迴旋裏東門祖餞時家從天上挈官自日邉移雪樹
違燕市風帆掠楚祠大江開浩蕩靈岳見參差候吏迎
皆喜州人到恐遲苔虚蒋琬宅竹浄褚公池閒暇應攜
酒登臨得賦詩此邦稱富庶今代益蕃滋地氣湘潭㑹
天文翼軫垂山川曽屡涉風土向来知秔稻金纒穗松
杉翠壓枝魚肥春雨窟牛滿夕陽陂禹貢連三澨虞廵

接九疑至仁終逺被淳俗未全漓豹隱多文彩鴻飛足
羽儀五兵閒警邏千耦樂耘耔聽訟寧求異觀風政在
兹治成聽舉最萬里慰懐思

　　送陳道之獻書南歸

　　天子尊圖史朝臣念布韋著書心力苦為客鬢毛稀雷
雨羣龍㑹雲霄一鶚飛文風吾郡最經術古文微夫子
辭家塾前年入帝畿塵埃白羽扇燈火絳紗幃訓傳多
修補文章併發揮揚雄終得薦劉表暫相依嵗月初何

晚乾坤事每違買臣今日貴伯玉幾年非畫省俄傳檄
青山遂拂衣嗟予同邑里奉使隔庭闈路出将軍柱河
經織女機艱難成國典安穏恃皇威燕薊繁霜雪衡廬
老蕨薇那知萬里道能及一時歸南海連春霧西江遶
夕暉他時兩相憶何處採芳菲

　　送幻上人還髙麗

　　梵宇通遼海僧居屬弁韓鼇依三藏立龍近衆香蟠異
域今為一遊方故不難繡幢来日下金刹滿雲端世主

多尊佛沙門總授官衣傳中土徧錫掛上方寒網樹珠
垂絡香林寳刻欄况兹窮壮麗知爾久盤桓故國春頻
至長途雪又殘風沙歸寺逺嵗月作程寛日落經華表
天窮得翠巒木杯過渡穏蓮座出波乾暮雨鳴齋鼓春
風倚釣竿誦經泉客聽傳鉢海神看行住都如幻虚空
未足摶路應歸後憶雲向坐時觀紫極迷天樂青霄隔
露盤如逢國王問為(一作還)說聖人安

　　送蘓伯脩侍郎分部扈蹕


　　扈聖千官出分曹六職俱侍郎精古學議禮應時須車
蓋連諸郡衣冠接兩都勾陳嚴内拱屏翳肅前驅灤水
開宫殿龍門起畫圖仗依雲氣肅人望日華趨馬酒来
官道駝羮出御厨露疑金作掌氷想玊為壺地絶分寒
燠天清習曉晡㑹朝常咫尺奏對祇須臾舊俗懐周雅
今賢誦禹謨愛君期得道憂國况為儒久客嗟牢落諸
公念朴愚路經南粤險心戴北辰孤汲引勞脩綆吹嘘
倚大爐臨風思何限相送獨勤劬(議禮一作儀禮)


　　送胡繼叟赴道州知事

　　天子綏荒服郎官映列星銓曹嚴遴選幙府待儀刑迢
逓蒼梧郡微茫有庳亭玊京秋始動金掌露先零去路
縁湘竹歸船傍楚萍道詢虞舜治江弔屈原醒丹極元
非逺蒼生久未寧忌投傷器鼠思去食心螟五嶺當羣
盜千山震百靈日光兵後白雲氣瘴餘青憶昨過洺水
尋君隔洞庭北来還邂逅南望正竛竮網罟今逾宻干
戈嵗未停浩歌懐古昔逺别戀朝廷久客縁三釡時人

笑一經看君萬里翮從此薄青冥

　　送張尚徳之銅山巡檢(尚徳名仁偉渝人庚申郷貢)

　　紫氣開霜匣青雲倚玊梯才名淹下第文學借卑棲度
嶺初還北浮湘更向西直求乘小障不作歎朝虀地險
連三峽天迴帶五溪夜郎花外隔盤瓠竹間迷獨木刳
船小荒茅覆屋低自從歸舞羽應總事耕犂秋嶂沉烽
燧春亭静鼓鞞弓刀閒暫閲翰墨醉多題𤣥豹終辭霧
蒼虬豈戀泥去鄉殊出處行道各扳躋離别腸堪斷留

連手重攜上林頻候雁中夜共聞雞歸路何由並生涯
苦未齊千峯獨南去心折鷓鴣啼

　　登南岳次黄次舉韻

　　楚望尊衡岳虞巡比岱宗朝廷隆正祀神物閟幽蹤宫
殿迴朱鳥幡幢下赤龍玊書何代册金奏古時鐘雷雨
中天近烟雲盡日重嵗穰資長養時治徯登封行役心
能逺幽尋興頗濃巖棲多映竹仙徑稍侵松地軸通三
島天梯挂五峯危籐猿共慄縣瀑鴈相衝羽客嗟長往

飇車不可從自疑流水隔那與故人逢江漢低鴻鵠乾
坤亂蟻蜂飄零真寄世蕭索乆成冬山戍喧寒柝邉城
起夕烽撫時多感慨臨眺敢從容

　　送尉彦誠歸長沙却之道州經歴兼呈外舅孫
公

　　歸客長沙道之官有庳城府公資幕畫朝士采詩評一
郡優為理千山逺作程去瞻南岳雁行背上林鶯野店
逢花發江帆及水生過齊鄉吏識入楚路人迎問字從

兒好收書任僕争渌醽春酌暖瑤瑟夜聞清禹鑿遺天
險虞巡畀月明感時雙鬢改懐古寸心驚盗賊連饑饉
科徭半甲兵實憐民未息深倚政能平儒術寧迂闊人
材自老成湘東見吾舅遺世獨何情(詩一作時)

　　送楊翼之還清江

　　同郡晚相得還家君獨先艱難萬感集離别衆愁牽盜
賊㓙荒後干戈餉餽前故園思縮地行路歎登天郡國
方收馬江湖總稅船遂嫌居鬱鬱竟作去翩翩芝嶺寧

忘世桃源似欲仙㳺鯤輕萬里歸鶴異千年已謝蘓秦
印無論祖逖鞭道瞻匡阜雨山背薊門烟逺色芙蓉浦
濃香䆉稏田藏書猶有壁坐客豈無氈我亦懐三釡誰
能乞一錢将詩不敢寄多是㫁腸篇(牽一作連竟一作徑)

　　奉送達兼善御史赴河南憲僉十二韻

　　聖治尊儒術賢才翼帝躬立朝防觸豸行路避乗驄復
道河南去先愁冀北空激揚元自任出處豈謀同地絶
看持節天長惜轉蓬繡衣今日把尺素幾時通别酒花

開裏征帆木落中薊門懸夜月梁苑度秋風古縣藤蘿
碧霜林果蓏(一作實)紅咨詢行每徧閒暇賦能工白日明
髙岳黄河遶故宫登臨興何限題寄北飛鴻

　　和鎦子簡國學氷

　　凌室晨披霧雝宫夏薦氷水晶持欲滴玉氣望如蒸積
自羣隂漸堅非一夕凝碧涵天左轉紅射日東升貯盌
寒疑漏侵衣薄未勝戰休牀下蟻飛失坐中蠅病肺清
堪滌飢腸冷易乗詩因詞客誦書憶史官稱滹水嗟王

霸隂山惜李陵時平銷甲馬嵗足賦金繒二氣須調燮
諸公正業兢寄言老成子四序莫相陵(列子老成子學幻於尹文能翻
校四時夏造冰)

　　登岳陽樓

　　馳傳自青天慿髙憶徃年闌干映水迥埤堄與雲連水
㑹沅湘大山侵楚蜀偏蜋郎通别井龍女宅重淵日月
鴻濛裏風沙浩蕩前驪珠秋後冷犀火夜深然張樂猶
疑奏乗槎欲並仙登臨停去騎寵餞惜離筵地氣南交

接天文北極懸賦慙王粲作詩擬杜陵傳𣺌𣺌衡陽鴈
迢迢浪泊鳶早春回漢節應得汎湖船(泊一作拍)

　　歸自安南贈中書掾凌仲明

　　皇帝初登極殊方總入朝忽逢歌遣使因得佐乗軺白
日臨丹徼清秋滿赤霄三湘縁沮洳五嶺度嶕嶢旗對
風烟動衣垂瘴霧飄解裘輕陸賈投筆愧班超賞典仍
叨忝文風正寂寥玊衡慿氣運金鼎待人調掾省遭時
彦憐才似久要共成毛義喜竟免介推燒山雨知𤣥豹

天風仰皂鵰逢人冩懐抱聊復寄歌謠

　　題方叔髙木齋

　　種樹千章合開軒四面臨徑微通窈窕簷逈起蕭森風
雨行春氣雲霄落午隂碧從脩竹間青任古苔侵養鶴
幽時下垂猿宻處吟都因結構好逾覺徃来深花發明
開卷藤懸拂挂琴閉門唯净石倚杖即深林寥闊天涯
夢逍遥嵗暮心歸舟過彭蠡思爾定相尋

　　奉和蘓授經八月二十九日明仁殿進講敇賜

酒饌許乗舟汎太液池趨西苑之作二首

　　東壁圖書出西周禮樂修燕閒催進牘清切近垂旒聖
學天俱運恩波海共流萬幾思至理三歎賞嘉猷紫氣
當筵駐青雲滿殿浮賢應通隱滯佞豈進俳優虎觀風
移仗龍池雨送舟詞章唐后(或作後非)恥訓詁漢儒羞明主
虚能受諸公問即酬六經懸日月何止鑑千秋

　　聖明思善述耆舊倚交修虎豹開閶闔山龍照冕旒日
臨丹扆動雲拂翠華流獻納稽前古都俞協大猷几筵

花氣合圖史竹光浮當宁經綸逺尊賢禮數優内厨深
出饌西苑近迴舟禁臠由来貴溪毛庶可羞遥勤三顧
問各奉萬年酬牢落南州客相望奈九秋

　　送余觀嘉賔及第歸岳陽却赴常寜州判

　　主上徴多士郎君最少年絲綸三殿出名姓九賔傳月
桂浮丹籍宫槐拂綵筵爐烟(一作香)攜去重袍色賜来鮮
鴈塔青雲繞龍門紫霧纒聖謨恭已治文德待人宣日
月南垂楚山河北凑燕洞庭飛鳥外衡岳亂帆前禄喜

娱親足官聽舉最遷京華未歸客臨别意茫然

　　送無外式上人還髙麗

　　萬國山河混三韓道路通都因聖徳逺兼使佛書同持
缽遊天上乗杯自海中烟沈孤嶼白日湧大波紅入夜
唯瞻斗經時只信風本從箕子國来覔梵王宫到日過
春草歸程及早鴻将詩猶恨少問法久知空鴨緑遥連
北雞林更在東他年許詢輩何處訪支公

　　九月六日壽許中書


　　宇宙生良弼朝廷得鉅儒九秋頻落帽三日記懸弧露
氣流金掌天文繞玊樞人皆瞻稷契世擬見唐虞日月
懸雙闕風雲㑹兩都治分黄閣坐朝向紫宸趨夙昔聞
周禮從容進禹謨神仙何用學廊廟竟須扶瑞世知龍
馬傳家見鳳雛今辰對佳菊爛醉把茱萸

　　内丘縣舎

　　嵗月催行役塵埃廢苦吟懐山叢桂逺入縣古槐隂道
倚相如節堂虚子賤琴厨人輸傳食稚子解懸衾風露

占秋早星河識夜深履聲嘶秣馬燭影動棲禽暗漏時
時鼓寒衣處處砧海邦圖上見江國夢中尋翌日過洺
水何時到象林北来常早起王事最關心

　　送程伯臯還新安

　　南宋衣冠盡東吴閥閲存風流成異代文雅見諸孫近
日来京國因秋憶故園知交無復在羇旅更堪論舊隠
藏山色清江落水痕出愁楓樹老歸愛菊花繁庾信餘
幽賞陶潛避俗喧忩風晨下鶴磵月暝啼猿竹净臨書

卷松髙䕃酒樽雲林真可樂軒冕未為尊

　　送廬陵范㑹宗入京省兄朝宗

　　大范留京國齋居接棟梁端門通籍晚望苑曳裾長逺
客逢難弟諸公比季方題詩晴望岳載酒夜浮湘萬里
懐燕市三年厭楚鄉旅㳺成獨往兄在慰相望馬酒宜
風土狐裘耐雪霜况聞周選舉不廢漢賢良紫電依龍
種青霄屬雁行故人多在北應念獨南翔(北一作此)

　　送安伯寜知沔陽府


　　久説二車賢新聞領郡専被書辭北極建節指南天水
國春為市沙村夜種田雞棲桑雨外魚網荻風前山獻
荆人璞江通郢客船使轓當竹過賔斚隔花傳訟獄平
如水閭閻望若仙政成聽舉最勲業進貂蟬

　　過小孤山

　　怪石成孤島長江㵼亂淙人愁造化蹟神閟往来蹤落
勢懸千仞盤根下九重浪侵縁岸釣風應隔林舂陟險
尋幽洞慿髙對别峯船依鐵柱過廟受聖書封厓絶纔

通鳥潭寒欲起龍經過毛髪豎不敢久從容

　　題米仁昭别駕所藏幽篁古木

　　黄落催寒色丹青著苦心幽篁依磊砢喬木映蕭森鸞
鳳青霄逈蛟龍白晝隂静疑風動壁清畏雪沾襟落日
愁空谷寒天憶故林風烟三逕晚霜露百年深汗簡誰
能任浮槎不易尋他時愛清節對此脱朝簪

　　詠常寧新鐘柬余太守樊别駕

　　牧守新民聽鈞陶協化功采山羣力㑹趨冶百心同紫

氣干南斗𤣥隂散北風警時成器大傳世勒辭工逺響
號神獸竒文遶怪蟲主司嚴旦夜撞擊破昏聾氷雪懸
天半雷霆隠地中自今聞政最歌頌總無窮

　　題禪居山雲堂

　　丈室蟠青嶂千峰起白雲樓臺數步隔鐘梵半空聞衣
潤寒偏覺人来近始分樹隂當黮䨴谿影度絪緼地迥
藏靈氣天清㫁俗氛寸心無著物五色自成文細雨傳
春誦微風坐夕曛是中支許輩吟嘯日為羣


　　太學上丁

　　秩秩嚴明祀煌煌闢孔祠橋門多士集齋廡庶官隨禮
樂循周典衣冠雜漢儀進牲雲覆俎揚燎月當墀道並
乾坤大文從世代宜恭惟歌聖徳詠歎不知疲

　　竹深亭

　　華棟依林下幽篁接磵阿夏隂當座滿秋氣近檐多修
潔同氷玊蕭條帶薜蘿映書光可把侵袂翠相和山阮
時俱集求羊日共過知君少塵事歲晚得婆娑


　　七言長律

　　奉和宋翰林顯夫御溝詩韻

　　宛宛長波切太虚霏霏晴霧濕髙居雲涵度影翻𤣥燕
日映圓紋散白魚遙轉石隂通樹細稍侵花底出宫徐
橋邉市起春鳴轂閣裏朝回晚曳裾天子數臨窺碧藻
詞臣時勅賦金蕖龍池浩蕩恩波接草木無情亦勝予

　　送鞠希仁友仁及第歸岳陽却赴邵陽縣丞兼
寄楊秀才裕


　　巴陵一别鴈来頻京國相逢燕賀新桂殿日浮金榜曙
杏園雲散玊壺春董生對策真能事轅固談詩恥後塵
悄悄聞雞持别袂蕭蕭㧞馬送征輪荆衡地闢通南極
幽薊天回倚北辰湖草欲青應進舫縣花初白肯懐人
長卿實畏貧歸蜀季子徒聞早入秦為報揚雄休識字
少年直恐鬢成銀

　　登石鼓山

　　歸途訪古駐征鞍懸棧通幽繞曲闌故老尚傳唐棟宇

諸生猶識魯衣冠弓封後洞蒼靈濕樹䕃西溪白日寒
諸葛祠前沙浩浩昌黎碑下石團團山浮岣嶁晴時出
江合瀟湘地底蟠也擬題巖記行迹詩成祇畏萬人看

　　寄題吴野夫竹松齋

　　蒼松修竹繞茒廬中有幽人事隠居琥珀入雲閒後斸
琅玕經雨静来書鏡湖冷逼秋聲早禹穴晴通曉色虚
野客每能攜酒至隣人時共帶經鋤更培老樹看巢鶴
休損長竿學釣魚霜雪欲開千畆外棟梁動計百年餘

子猷興致從人怪元亮生涯本自疎南望風烟限林壑
京門久客正踟蹰

　　送觀至能赴廣西憲司經歴

　　薊門官栁徧鳴禽馬上離人酒强斟久以才名稱闕下
忽持風裁(一作采)照江潯三湘曉雨開衡岳百越春雲接
桂林何遜到官勞賦詠謝安攜客喜登臨吏人静住山
城僻部使閒過幕府深溪裏藥苗寒自緑道傍榕樹晝
多隂蠻夷比歲頻騷動巖壑何人更討尋明日孤帆逐

君發長沙南望最傷心(畫一作暑)

　　送楊好問裕北上

　　京國衣冠集勝流昔年恨子不同遊䕫龍禮樂開經濟
班馬文章寄纂脩此日送君須决去諸公薦士足深謀
金門夜奏三千牘玊座春瞻十二旒無復風塵淹白日
也知雲漢倚清秋明年海上還相念應有書来慰别愁











　　傅與礪詩集卷七

