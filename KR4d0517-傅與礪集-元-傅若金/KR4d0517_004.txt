







　　欽定四庫全書

　　傅與礪詩集卷四　　　　元　傅若金　撰

　　五言律詩

　　發武昌留别諸友

　　客子南來久京華北望遥交遊驚逺别文物慶清朝江
漢春先動幽燕雪漸消芳年各努力流嵗不相饒

　　江州社日阻風

　　社日長為客行人總念羣湓江春過雨廬阜晚生雲渌

酒治聾飲清弦送别聞風檣未得動堅坐且論文

　　大霧過安慶

　　水郭浮鮫室雲帆度客星江空連海白山逺入淮青訪
古聊須到乗流未可停遥疑天柱曉風霧颯精靈

　　吕梁洪

　　巨石中流伏盤渦盡日旋善游因土俗近住有人烟險
或過三峡深疑及九淵輕舟脱魚腹錦䌫得徐牽

　　下邳懐留侯


　　豪傑闗休運乾坤屬逺猷自須成漢業豈獨報韓仇黄
石嗟長徃青山感昔遊同時多草莽事定覔王侯

　　對雨

　　到京餘二月聽雨獨今朝暝壓髙城暗凉通積水遥猶
宜深潤澤已足净塵囂萬里甘為客謳歌樂聖朝

　　七夕

　　耿耿玉京夜迢迢銀漢流影斜烏鵲樹光隠鳳凰樓雲
錦虛張月星房冷閉秋遥憐天帝子辛苦為牽牛


　　八月十四夜聞雷

　　京華萬里客已念久離羣月幸中秋見雷驚静夜聞奔
騰廽朔野黯淡帶南雲百感西風裏星河子細分

　　中秋有感

　　萬里中秋月孤齋病客心庭闈兼喜懼書問隔浮沉地
出西江永天旋北極深蒼茫家國意搔首獨長吟

　　今夜霓裳曲宫中遂不聞乾坤劃惨淡河漢錯繽紛鸞
背霏寒霧龍髯濕斷雲巡遊多近侍宗社倚元勲


　　日夜瞻鑾駕生靈係聖躬都門一騎至血淚萬行紅桂
月虛秋殿梧雲冷暮宫孤臣重北望掩袖立西風

　　翠華遊幸地悵望感清塵洒竹啼宫女持弓泣野臣金
盤殘月露玉座倚星辰獨有龍鸞氣長令草木春

　　海子上

　　獨步金河上遥看碧海隅橋疑通月窟船或到方壺鮫
室寒投杼龍宫夜出珠浮槎八月晚應念客星孤

　　即事


　　目斷虞淵日心傷魏闕秋霍光元在漢周勃固安劉廟
社多佳氣公卿足逺猷辰居終不改覊旅莫深憂

　　未有龍庭使猶嚴虎衛兵雲山秋色逺星月夜樓明逆
旅多防盗遷居競入城竊聞定神噐且可慰羣情

　　聞有西宫使還從北極来日浮三島動天抱五陵回羣
志安中土繁星總上台深知社稷計須仗棟梁材

　　客舎

　　清商忽已動大暑欲全蘇竹響秋聲合松凉雨氣俱𤣥

蟬依木静蒼隼入雲孤畫扇寧忘汝祇傷節候殊

　　詰陳宗道酒不至淹髙劉諸公坐

　　酒許今晨至燈從昨夜花遣人聽擊馬留客過栖鴉髙
適邀同坐劉伶興轉賖不成投轄飲悵望隔風沙

　　賦得天際舟送兵部張孟功治河

　　日下行人發春晨去鷁催䌫侵斜月解帆向斷雲開度
鳥窺詩巻垂紅映酒杯尋源不可盡奉使㡬時回

　　幽居即事


　　夏木隂森合晴牕隠映開青禽翻露起紫鴿上雲回酒
自隣人送書因過客裁非闗傲朝士真畏犯炎埃

　　地僻連髙樹庭虛集晚烟鳥銜朱果落蟲曳碧絲懸扣
户鳴空盎開渠得古錢深慚窮巷客時枉故人牋

　　詠大樹答靳御史

　　大樹髙風集驚潮四面(一作静夜)来輪囷蟠厚地蕭瑟撼平
臺雨暗蛟龍出天清鸛鶴回明堂須重負嵗晚見竒材
造化涵滋息神靈㑹渺茫色分羣木秀隂覆數家凉白

晝鳴風雨𤣥冬度雪霜因知免樵采故解拂雲長

　　送别汪仲罕赴處州麗水簿

　　栝蒼晴樹裏逺色正氛(一作氤)氲江白連蒼海山青入縉
雲俱傳習主簿兼似鮑㕘軍縣路多行客看詩定覔君

　　夜宿掲監丞齋館

　　旅舎塵都滿齋居意自幽花時晴獨徃樹底暮相留詩
許家僮學書從坐客求何因謝拘東来徃屋東頭

　　山東王僉事君實數因書問訊以詩代答三首


　　都門相送别千里只馳情寄鴈經時到乗&KR0865;累月行春
浮海岱闊風入泗沂清遥憶題詩䖏花開亂曉鶯

　　聞道軺車出觀風處處臨汶流春雨凈梁甫夕烟沉書
到能相問詩成想獨吟京華萬里客牢落損鄉心

　　君家瓊樹好齋館舊相輝客至看皆惜春来見亦稀遲
遲數字徃悄悄寸心違無限臨風意何能把繡衣

　　送金華王琴士還山

　　年少京華客(一作士)囊琴暫出山忽聞春水滿徑逐暮雲

還三洞飄𤣥鶴雙溪下白鷴應尋牧羊子時過緑蘿闗

　　寒江獨釣圖

　　嵗暮漁竿客天寒向水雲孤舟清汎汎雙鬂白紛紛雪
樹㣲茫見風篁縹緲聞王車如出獵何處定逢君

　　次孫伯剛鶴雛詩韻二首

　　弱羽為人養卑棲每自歸歩苔依坐石窺竹映開扉絶
島秋雲迴空庭夕露㣲紛紛野田雀終日稲梁肥

　　青田伏始出華屋到如歸水立風行沼庭凄月入扉已

含仙氣足猶混羽蟲㣲寥廓終髙去軒墀豈自肥

　　題畫扇

　　絶境羣峰合深居積水蟠俗人来已少山客見猶難朱
閣憑風迴青林蓄雨寒此中宜野服何事欲朝冠

　　挽蘇郎中

　　蚤嵗攻鉛槧長材異斗筲如何違畫省即復返青郊朝
士傷任隗鄉人慕薛包新城風樹晚行客泪痕交

　　時世事多違乾坤露易晞斯人嗟已逺令子足相輝白

日明珠樹青雲起繡衣能令墓前石終古照山扉

　　得舎弟書有喜

　　忽有鄉闗客能傳舎弟書披衣喜不定倒屣問何如竹
巷新容馬花溪夜得魚吾親足自慰鄰舎總安居

　　和雨中桃

　　爛漫多臨水霏㣲亂塞蹊燕輕沾葉喜鶯滿坐枝低歌
袖歸時濕行舟望處送夜聞春漲發因憶武陵溪

　　中秋分題賦廣寒殿


　　月殿懸銀榜雲階倚玉梯泬寥天上出回合霧中迷御
氣通黄道仙音合白霓行人不敢近桂樹長皆齊

　　奉和掲監丞立春病中之作

　　京華頻立春年老更迎新汗竹從官事儲㕘養病身乾
坤萬化出日月四時均小閣長吟裏清詩獨過人

　　相思梅蘂春復見栁條新霜雪頻過眼雲霄各置身感
時懷子美違俗憶靈均肺病今何似朝来未見人

　　近日


　　近日人皆棄方春客未還憶尋雲外路吟看雨餘山庭
草通行屐簷花對掩闗蕭然坐離索此物慰覊顔

　　獨客書空坐驚塵過眼飛亦知窮巷窈能使故人稀雪
樹晴猶濕春苗暖漸肥風光歴庭户多謝不相違

　　掲監丞枉和仍韻奉謝

　　花樹鶯初亂江城鴈欲還春愁兼獨坐暮色更千山風
雨蛟龍宅星辰虎豹闗年華將世故不用損朱顔

　　城闕春風起樓臺霧雨飛雜花移欲遍幽樹種仍稀

水鳥時時狎林烏箇箇肥獨憐生事拙常與世情違

　　寄題余泰昌隠居

　　聞説幽栖處遥連郁水天徑開移竹地渠飲灌花泉坐
客留傾釀隣人訪草𤣥京華逺遊子那得共盤旋

　　挽徐希韓(浦城人性好竹號筠山)

　　少日遭離亂經年葺喪亡吟詩自可老好竹未能忘學
舎餘春雨封丘對夕陽傳經仍不冺遺澤故應長

　　挽徐春山(浦城人𦵏巖嶺)


　　道路干戈後田園積累餘族賙年歉粟兒課夜分書巖
樹成新冢山花落故居欲從髙士傳潜徳在鄉閭

　　和王著作曉起偶成

　　宿雨過前林㣲風泛客襟螘沾槐下屐蛛挂竹間琴同
巷常疑逺過門轉覺深知君揮玉麈揮罷更長吟

　　盧溝橋

　　古道曠秋色平橋卧夕陽水聲西下急山氣北来長數
騎凌空闊孤烟入渺茫人傳耕種地宿昔戰爭場


　　拒馬河

　　落日蒼茫裏秋風慷慨多燕雲餘古色易水尚寒波岸
絶舡通馬沙交路入河行人悲舊事含憤説荆軻

　　薩天錫畫屏

　　入坐聞流水開屏見逺山路通烟樹窈門對野橋閒拄
杖晴俱出漁舟暝獨還祗慙萬里客塵土汙朱顔

　　姢姢幽竹好箇箇倚天長白日含烟雨清秋動雪霜渾
疑過雲夢猶憶對瀟湘何日開三徑吹笙引鳳凰


　　延津渡河

　　驛路南征逺河津曉渡危風霆劃簸蕩雲日互㕘差鳴
櫓中流急懸帆出洑遲交州却回日應及水清時

　　金竹道中書題驛壁

　　征南萬里使行道畏蹉跎平壤踰淮少青山入楚多田
依深谷轉路廹斷厓過後夜南樓月覊離奈爾何

　　對雨

　　飛雨飄颻至庭樹發餘榮隨雲縱渡閣從風雜入楹依

㣲方露密羃歴配絲輕繁思良難理虚襟坐復清

　　道傍松

　　欝欝羣松裏蕭蕭數騎行色愁侵㡌碧寒畏入衣清逺
霧看時合㣲風聽處生棟梁須汝在来徃莫相輕

　　石塘驛

　　道路清秋莫林巒白晝昏入松雲氣滿傍竹雨聲繁信
馬知前驛聞雞識近村偶然逢水石真使慕田園

　　蒲圻道


　　蕭瑟行松竹蜿蜒出薜蘿地臨江北重水近岳陽多赤
壁殘雲去青山宿雨過登髙望不極懐古意如何

　　港口曉行

　　早起星猶在前行路稍分人家隔樹見山鳥過橋聞澗
響多於雨林昏半是雲曉逢力田者愧爾一生勤

　　臨湘

　　宿雨愁泥滑長途畏日斜黄歸斷徑犢青聚古祠鴉野
屋時依竹山園各種茶巴陵㸔漸近遥識故人家


　　平江道中

　　洞庭南去路幕阜翠崚嶒走馬千峯過哦詩萬谷譍竹
深圍亂棘松老落寒藤明日長沙道梅花發未曽

　　熊羆嶺

　　百折疲登頓羣峯互接聮風烟含古木雲日射寒泉路
出飛猱上江流去鳥前據鞍臨絶頂注目盡遥天

　　栁先生祠

　　江抱零陵郡山藏鈷鉧潭古人如水去祠樹與天㕘述

作籠諸子風騷過二南後來竊時譽吾輩得無慚

　　才大常為累居深允自安蟲蛇霑翰墨魚鳥識衣冠息
壤風烟古愚溪月露寒經過懐故迹繫馬重盤桓

　　桂林

　　桂林南望逺山路與雲連淺水清涵石攅峯亂刺天干
戈仍嵗月瘴癘接風烟蠻㓂何能定邊氓亦可憐

　　賔州

　　過嶺冬猶熱縁山夜未寧樹殘兵後赭草發燒餘青西

㓂迷仙霧南人恨使星民居日稀少唯見短長亭

　　仙奕山

　　絶壁青天裏危亭緑樹中雲封丹竈冷日照石平空五
嶺塵猶暗三山路豈通黎民憂盗賊何處覔仙翁

　　大小石壘

　　嶄絶山如削﨑嶇路欲荒竹繁兼霧暗藤落與風長鳴
鳥時相近垂猿巧自藏只疑人事隔隨處藥苗香

　　臘日入安南


　　冬入安南國雲迎使者軺郡聞秦日置柱想漢時標江
路篁猶籜山田稲始苗皇恩涵逺邇行役不辭遥

　　慿髙

　　世祖初開業安南早貢琛國蟠蝸角小地接犬牙深使
節猶頻入蠻兵莫見侵數州須拯恤萬感寄登臨

　　佗覧驛

　　日月低銅柱雲霄下璽書山通漢使道田統馬人居文
字雕題後衣裳斷髮餘檳榔雜雞黍相迓滿郊墟


　　將歸

　　道路南馳逺山河北望深班超晚投筆楊震夜辭金事
徃徒勞問詩成只自吟昔人閒倚柱誰謝此時心

　　答别龍州蕭從事韶

　　北極絲綸下南陲政化通靈槎浮度斗瘴草偃隨風殊
俗難為别清談喜屢同馳驅不可住心切大明宫

　　使節明金虎腰弓偃畫蛇蠻夷趨號令原隰見光華邊
樹猶含緑江梅各放花憶君依幕府何日定還家


　　還聞栁州破道阻將泝江

　　交趾方通使賔州忽被圍還聞山路塞徑就水程歸上
府空金椀前軍老鐵衣誰能平政化不事總戎機

　　梧州嘉魚亭

　　舟楫囬沙驛旌旗駐郡亭江通五筦白天落九疑青此
日瞻雲氣誰家見客星軍須晝夜急㓂盗(一作掠)㡬時寧

　　崇仁峡元日思親

　　野宿逢新嵗鄉書隔故園樹間深倚棹沙際逈開樽水

影摇江獺巖聲應峡猿髙堂鶴髮在萬里憶兒孫

　　别静江文學諸公

　　乍見先愁去將行未忍分字期歸後寄歌畏别時聞驛
樹通春雨江船隔夜雲驅馳念吾弟羽翼待諸君

　　和智禮部早發興安

　　早發興安道人瞻奉使槎雨来鳴近樹雲去落誰家觧
䌫眠㸔竹哦詩獨煮茶歸程足幽意莫向市朝誇

　　浯溪


　　艤棹依江岸尋橋過寺門竹深題字滿苔古刻文昏石
色兼雲冷溪聲雜雨喧浯亭正何處為覔漫郎孫

　　石鏡

　　方石開𤣥鍳寒輝截古銅映天渾欲迴含物坐疑空雲
影無時度江光盡日通徃來多自照妍醜莫相䝉

　　衡湘驛

　　烽火連諸郡旌旗轉百蠻野鶯先客至江鴈及春還吳
楚青天迴瀟湘白日閒登臨慰懐抱况復近鄉闗


　　長沙見嚴親

　　遊子方春至嚴親盡日憐别來憂道路喜定問山川百
粤元過嶺三湘總入天歸朝誠努力江上莫留連

　　金陵晚睡

　　金陵古形勝晚望思迢遥白日餘孤塔青山見六朝燕
迷花底巷鴉散栁隂橋城下秦淮水年年自落潮

　　沛縣

　　縣路迷青草行人䕃緑楊時逢沛父老能説漢君王芒

碭来秋氣彭城送夕陽憑髙發慷慨逺色正蒼蒼

　　六月二十八日至京

　　使節違雙闕天書下百蠻雨蒸歸日路雲合去時山嶺
表兵猶動灤陽駕未還安邊數䇿在不得犯龍顔

　　中秋同王叔善諸公分韻得中書字

　　皓月開良夜清□洗大空氣浮銀闕動光與玉壺通霧
露分毫末河山得鏡中寂寥今夕㑹歡喜故人同

　　城闕臨秋逈庭軒抱月虛桂枝凉可把桐葉净堪書㑹

合驚時序飄零憶里閭壺觴聨共引文字足相於

　　題陳大禧山水

　　古木風烟底遥山霧露餘野船依渡小村舎隔林虛路
暗疑聞犬江清或見魚行人向何處應就白雲居

　　賦贈秋海樓埏

　　長天盡碧海逺色赴髙樓日湧層波夜風迴絶島秋鈎
簾逢鶴度倚柱見龍游何日臨空濶從君望十洲

　　胡廷英箕山别業


　　髙年餘菊水别築在箕山野鶴行相逐溪雲出自還樹
隂迎客健花下引孫閒游子京塵底聞風欲汗顔

　　酬黎别駕

　　逺道勤相憶明時愧不才偶乗天藻出親到越裳来離
别留詩巻登臨罷酒杯尺書非敢愛南鴈或遲回

　　酬景徳載

　　迂濶長憂世覊離乆任天春歸萬里别臘盡一書傳江
漢謳歌底瀟湘盗賊前相思未即見真愧徳公賢


　　和王申伯寄子伯昌叔善

　　聞有閩中使遥憐闕下寒客袍裝恐薄賔館住宜安天
廐千金足霜空萬里翰丁寧重逺業留簡後來觀

　　尺素題封逺驪珠滿把寒長吟中夜起清夢㡬時安霜
雪驚華髮風塵惜彩翰王家子弟好吾輩得相觀

　　骨肉拘逰宦田園隔舊鄉竹聞刪後美松見種來蒼著
述工何用驅馳苦偹嘗承家不可墜季子㝡相望

　　一老淹閩海三年憶帝鄉珠非照乗赤璧是禮天蒼文

物歸朝覲聲詩托禘嘗周南不必恨有子慰深望

　　挽栝蒼姚君衛

　　南宋傾危日東園隐逸年芝雲瀑泉外松月爛柯前自
决生營𦵏人疑坐得仙猶聞化去日能寫示兒篇

　　處士樵歌逺空山宰木寒田生晚傳易陶令早辭官白
日開琪樹青天下玉棺㸔君真不死文采映芝蘭

　　挽李森髙夫婦

　　厚徳鄉評在髙情世事違孟光能共隠蕭史不同歸夜

雨悲懸榻秋風憶斷機承家足文采同穴有光輝

　　挽劉侍御

　　臺省思耆舊朝廷失老成遂悲劉寔死猶擬謝安榮星
落長沙白霜留建業清湘山夜來月還照泪縱横

　　京師守嵗

　　日月催時序乾坤隔晦明殘年萬里夢今夕㡬人情乆
客煩朋友雙親倚弟兄深慚須薄禄不得謝浮名

　　次黄次舉韻


　　尋君已出俗乆立向空庭把袂驚相得開樽愧獨醒雪
餘梁樹白山憶故園青未有同歸日哦詩且共聽

　　蚤嵗違鄉里終年戀闕庭乆同今日俗敢謂古人醒奉
使心常赤逢人眼倍青紀行多近事愁思不堪聽

　　送羅憲使

　　雙闕除書下三山綉使來荔枝迎馬拆茉莉近人開輕
箑行時把單衣上日裁不須愁濕熱氷雪滿烏臺

　　使節安邦郡軺車出帝京星連百粤動風過七閩清

貢賦東南入瘡痍日夜生到官頻訪問常使慰羣情

　　發通州

　　燕騎經旬發吳船此日行樹知風起色帆識雨来聲驟
轉長林暗斜分絶塞明河流今夜滿無復滯歸程

　　野樹龍葱合官橋屈曲通入天迷逺近㸔日得西東酒
斾青摇水漁罾白映空時還問村落何必似城中

　　河西務

　　驛路通畿甸敖倉俯漕河騎瞻南日去帆聽北風過燕

薊舟車㑹江淮貢賦多近聞愁米價素食定如何

　　直沽口

　　逺漕通諸島深流㑹兩河鳥依沙樹小魚傍海潮多轉
粟昏秋入行舟日夜過兵民雜居乆一半解吳歌

　　海戍沙為堡人家葦織簾使催通漕米兵捕入京鹽蟹
憶霜時賤蚊愁夏夜添歸人倚船坐閒愛草纎纎

　　五月二日青州

　　舟行旦復莫愁坐惜離羣斜日㸔帆影㣲風愛水紋鄉

心増𣺌𣺌節物漸紛紛何處榴花色如今似舞裙

　　長蘆

　　水國常含鹵沙場業煮鹽轉輸分使出征榷置官監橋
壊仍通市船來總落帆依依道傍栁無賴拂征衫

　　秦郵

　　縹緲平湖白㣲茫逺樹青田分髙下水道俯短長亭鵝
鴨烟中亂魚蝦雨裏腥秦郵㸔漸近城郭記曽經

　　湖中方洲即景


　　野屋垂楊裏方洲積水回船通菰葉過門對藕花開豈
是嫌城府真疑斷徃来居人惜未學詩句不能裁

　　安慶

　　驛路通淮甸歸人及皖城山圍天柱起江赴海門傾孤
塔凌風廻危樓近水明舟中頻悵望猶憶去時程

　　初歸

　　逺道起鄉國中宵夢弟兄松篁數里見桑柘十年成慈
母驚相問隣兒笑共迎無錢未是恨骨肉慰離情


　　送羅克一為李太守之金陵市書

　　泮水諸侯學名山太史書萬籖懸日亂層閣佇雲虛發
帑増収蓄升堂備卷舒知君逺行役不敢獨懐居

　　銀漢通秋使金陵入曉行人稱蜀太守士得魯諸生畫
舫歸時重青編到日成惟應問俗者因爾得風聲

　　燦明叟修崇慶寺

　　壊刹連囂市新功啓施財斧斤雲外集樓殿日中開紺
樹明珠網青蓮映寳臺極知龍象法終倚棟梁材


　　銀漢興危構金輪轉大車像嚴香是國僧至飯如家半
嶺晨飛錫諸天晝雨花林泉渾欲改城市忽疑賖

　　西隠庵

　　大隠還依市空林舊結廬猶聞㧞宅去誰見入壺居闔
樹圍僧衲山花落梵書幽人數来徃髙興定何如

　　送鞏志道桂憲使

　　憲使才名舊南還嵗月遲湘中獨發夜嶺外早行時暑
雨過榕樹凉風起桂枝殊方慎寢食莫遣髮成絲


　　相見嗟已晚相知情獨真一生多好直終嵗少言貧豈
是經㣲禄祗應念老親送君徒悵望心迹不堪陳

　　五嶺連烏府羣賢列綉衣閉門文史足巡郡簡書稀日
月明丹徼風雪滿翠㣲時勞念踈逺吾道亦光輝

　　卧病

　　風雨長沙郡泥塗陋巷居病嗟眠食少貧覺徃還踈楊
栁低牕濕莓苔映座虛淹留未足恨昆弟乆無書

　　志道雨中留飯


　　急雨侵危坐長衢滯獨行乾坤一氣塞溝壑衆流生巢
鳥憂漂户江鷗喜結盟主人因飯客對此未忘情

　　箕畢星多好江湖水亂行暑兼雲氣濕秋共客愁生東
海猶聞變南夷數背盟相逢得相慰世故莫闗情

　　張振卿見訪和韻

　　漂泊憐生事經過念索居紫苔歸鶴晚青竹照螢踈避
俗門多掩期人席乆虛題詩擬相屬桐葉正堪書

　　近聞長者轍能到故人居青眼非闗傲蒼頭或見踈孤

城秋水迴髙樹夕陽虛想見池亭裏歸來試草書

　　挽黄君政

　　棄吏初安業遺榮樂莫年藥同康伯價書異石公傳庭
月餘秋樹湖雲隔夜泉岳陽耆舊在揮泪鄂山前

　　竹樹圖

　　匠石求林盡伶倫製律餘畫圖開莽蒼牕户起蕭踈江
漢秋雲逈瀟湘夜月虛故山泉石在種植意如何

　　挽朱斗南


　　鄉里生離亂丘園老治平讀書長嗜義推食豈求名南
斗龍光在西岡馬鬛成兒孫哭遺業寒日黯銘旌

　　常寧劉百户園林

　　勝地通虛館遥天出亂峯市聲臨水絶雲影到池逢溪
篠摇飛鳯庭柯走蛻龍田廬應可老尊爼日相從

　　頗愛將軍第幽同處士園石浮春雨翠溪抱夕陽喧虎
韔空懸壁熊居數過門遥疑花樹底雞犬近仙源

　　少壯從戎事歸休遂野情鶡冠時自著龍劍夜猶鳴竹

下思羊仲𤓰前感邵平知君縱幽賞心已薄浮名

　　春日名園好常時俗客稀樹間斜引徑花外别開屝沙
鳥隨行熱池魚上釣肥徃来祗適興出處已忘機

　　小隠依侯甸芳筵照客星傍梅杯瀉白當竹座含青山
氣分南岳江光赴北亭暫㳺聨自記重到憶曽經

　　善原道弟原性處問舎弟信

　　令弟來衡岳何時出桂林干戈百粤外舟楫五湖深惜
别長回首言歸總慰心嶺南子季在書問豈浮沉


　　送巴陵諭張復心

　　化俗須文物成功録嵗年禄㣲那避事官冷亦稱賢爼
豆諸生在絃歌一邑傳洞庭臨别日總有送行篇

　　挽楊都曹

　　都縣師秦吏江湖屈楚材上官勞薦引中路坐迂迴賔
幙秋蓮廢仙源夕樹開佳兒舊相好聞問不勝哀

　　美齊東王師獻

　　聖代昭耆徳王家重伯兄性疑元亮簡心見伯夷清海

岱成髙隠江淮罷逺行潛夫堪著論處士豈虛名

　　太史書遺逸今時見古人曽參無更娶原憲有長貧糧
絶寧終餓廬焚竟自陳髙情嗟已矣薄俗愧真淳

　　乂上人求母沔陽

　　開士辭家早慈親割愛深倚門思一見飛錫誓相尋鴈
度雲移寺烏啼月照林此時憂白髮長路政闗心

　　受法從西竺懐恩限北堂書来一洒泪經罷九回腸漢
沔連春水江湖散夕陽袈裟柁樓底逺色正蒼蒼


　　答楊聞禮

　　家學存先業囊書受異人江湖行欲徧山水宿相親黃
壤羅翁仲青雲滿縉紳百年多宅兆融結任鴻鈞

　　城市逢君地庭軒為客開花隂通杖屨木末見樓臺對
雨傳飛觶㸔雲撫畫罍淹留未覺乆猶恐過黄梅

　　和贈陳與之

　　午日清江道南風滿緑蘋暮年為客健長路對人貧憶
弟餘䨇鬢還家稱一身有孫堪慰眼莫厭把盃頻


　　桃源圖

　　聞説避秦地花間忘嵗年偶逢漁父問長使世人傳丘
壑渾疑幻林廬或近仙至今圖畫裏惆悵武陵船

　　送雲間師遊淛

　　杖錫違蕭水風帆向武林海紅秋樹逺江黒暮鐘深雲
起通香氣潮来合梵音亦知無住著隨處得安心

　　吳越青山亂隋唐古寺多雨中持缽去松下棹船過業
净唯詩在心空奈法何故山明月夜猶恐憶烟蘿

















　　傅與礪詩集巻四

