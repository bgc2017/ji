







　　欽定四庫全書

　　傅與礪詩集卷一　　　　元　傅若金　撰

　　雜著

　　清安堂賦為思南李經歴作

　　夫何兹堂之静佳谿谷繚以窈深泉歴除而細響樹交
户而緐隂世溷濁其汶汶咸役體而勞心愛順時以息
飬况顯敞而開襟羌怡寂以禦煩諒君子之所廬感人
生之長勤寒暑迭而相驅靡徇逸而非害孰忘患而恒

舒雖燕樂其何傷將不見之是圖庶依仁以自止潔吾
穢而休居

　　敬業齋銘

　　惟兹生人均厥受命莫貴惟德莫尊惟性惟性如何萬
善斯全君子于學思罔或愆惟德如何有積乃大君子
于學思罔或懈詩書六藝進退灑掃近思弗遺上逹有
道夙興夜寐惟一乃心毋終食弗念毋闇室弗臨毋若
彼教奕鴻鵠是惑譬兹服田力乃有得聖或罔念亦之

于狂孰曰予玩而聖之望敬之敬之逺實邇是基有節
髙山君子之儀

　　楚辭

　　楚漁父渡伍胥辭劔圖歌

　　江有阻兮路有岐時將迫兮來何遲子弗渡兮我心悲
既渡子兮我何以劔為吁嗟行兮子毋我疑

　　黃鵠歌為劉母王氏作

　　黃鵠孤飛兮傷其匹儔生則同巢兮㝠處何求死寧敢

愛兮孰將其雛山則有木兮隰有泉流翾飛何知兮惟
飽以娯雖既羽翼兮將母來休毋詒母辱兮無使心憂

　　寄題袁氏具慶堂

　　髙堂兮巍巍華采衣兮芳菲瞻父母兮夀豈兄弟翕兮孔
(一作永)懐出則仕兮自公入則飬兮于堂之中昊天兮福
爾錫眉壽兮未巳夫人兮自有美子曰子歸兮將父與
母

　　松澗引(并叙)


　　松澗引者為林氏子晉作也晉父信卿本中山人客
游衡陽樂其土遂居焉信卿死晉復築室其居之偏
題曰松澗志其師之言也晉讀書善鼓琴元統初過
家上冡因北至京師無何思其所居即慨然别故舊
而去為作琴操三疊以贈之

　　澗之水兮泠泠上有松兮鬱青青嗟衡之居兮吾所寧
胡淹留兮于帝京

　　澗之水兮揚清波上有松兮被女蘿我嘯兮我歌胡不

歸兮歳蹉跎

　　澗之水兮石楚楚上有松兮以風以雨築吾居兮其下誰
將歸兮來吾與處

　　歸來三曲送李建中

　　月皎皎兮河漢長黃鵠在天兮招我以翺翔天氣凉兮
夜未央援鳴琴兮託宫商商聲作兮風摵摵歸來兮天
路杳𣺌不可以終極

　　月皎皎兮夜既寒白露下兮衣裳單南風一去兮何時

還援鳴琴兮曲再彈曲再彈兮天地為秋歸來兮清都
之上不可以久留

　　月皎皎兮寒風作猿啾啾兮怨鳴鶴常恐秋遂為冬兮
羣物以蕭索援鳴琴兮忽不樂忽不樂兮思吾土歸來
兮山中之人不可以無父

　　芳草辭為杜若洲作

　　乗吾舟兮沅湘攬芳草兮朝行繽衆美兮在予懐靈氛
氛(一作芬)兮不能忘進予舟兮極浦將誰思兮逺者采杜

(此下或有若字)兮葺蘅雜之兮宿莽羌姣服兮夷猶撫予帶兮宜
脩榝何充兮佩幃荃何化兮為茅沅何為兮湯湯湘何
為兮浩浩滿庭兮艾蕭衆紛進兮謂予不好望洞庭兮
楚之野路漫漫兮夕愁予思君子兮孰後來結芳菲兮
吾誰與

　　芝草歌

　　元化順兮日月昌至和蒸兮地發祥煜靈草兮賁齋
房雲繽繽兮流玉英五色爛兮昭文章何所徵兮德芬

芳爰作歌兮著勿忘我君子兮思永臧

　　三言

　　滋之水奉題蘓氏滋溪書堂

　　滋之水濬且長流安極沛洋洋　滋之涘德所履繽芬
芳萃厥美　滋之水澹而文豐迺積淑後昆　騰聲詩
播金石逾千祀永昭德

　　右四章章四句

　　五雜組


　　五雜組機上絲往復還城中兒不獲已生别離　五雜
組園中花往復還將雛鴉不獲已貧去家

　　右二章章六句

　　四言

　　吉月美君子有徳以夀也正月二十日夀掲學
士

　　吉月之正日既陽止君子之生辰亦昌止天錫之德孔
茂且植允善弗易君子之福　其善伊何如芬如芳如

芬如芳于前人勿忘其福伊何如山如岡眉壽以康時
君子之慶　慶維雲矣亦施于天華之藴矣亦被于人
君子有言有斐其文允也令人德音振振　徳音振振
民之正矣百禄既臻神之聴矣飲我春酒壽考是承彼
厦之安于木之憑曰有君子時邦家之興

　　右四章三章章八句一章章十句

　　東臯詩題長沙易君美存耕卷

　　瞻彼東臯每每其田孰其甸之維古之人　其田每每

其稼緜緜日月以治厥有豐年　維田弗治維莠生之
維心弗制維欲傾之　我思古人有播斯穫子孫其承
庻茂厥徳

　　右四章章四句




　　傅與礪詩集卷一

