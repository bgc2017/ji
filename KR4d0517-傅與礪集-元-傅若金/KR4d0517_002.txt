







　　欽定四庫全書

　　傅與蠣詩集卷二　　　　元　傅若金　撰

　　五言古詩

　　雜詩五首

　　夭夭園中桃鬱鬱松上枝春陽發新榮貞脆誰能知一
朝繁霜墜百卉各已萎青青乃自保不為時所移向非
厄嵗寒何以别竒姿

　　植蘭彌九畹種菊被三徑幽芳固殊姿馨德良可竝搴

蘭以為佩餐菊以資命睠言理蕪穢恒使枝葉净蕪穢
苦易侵枝葉苦不盛豈無桃與李貴此諧野性

　　窮巷有畸人夙夜勤古道敝衣適至骭疏食恒不飽歌
聲若金石顔色終嵗好豈無當世念所趨惡佻巧美玉
不足珍懐義以為寶

　　閒夜坐中庭素月流我懐鳴琴發𤣥思俗音難與諧微
颸經前楹餘響正裴囘欲歌南風曲聽者良已希願言
薦清廟復感鳯來儀


　　異人言種石可以致雙璧千金受𤣥秘辛苦乃有獲温
其比君子韞櫝良愛惜青蠅易為汙恒恐傷厥德連城
不願售思以置君側終嵗無與言持之將安適

　　從軍行

　　征夫逺從軍徒旅無時還炎暉薄五嶺脩蛇橫道間朝
食未遑飽夕寢焉能安駕舟渉廣川驅馬登崇山生别
已不惜矧畏道路艱豈不懐室家王事有急難生當同
富貴没當同憂患


　　少年行

　　長衢(一作衍)若平川輕車馳流波上有都人子明肌艷朝
霞芳塵揚逺風白日耀舞羅少年輕薄兒調笑相經過
狎坐酌美酒日莫酣且歌千金罄一笑豪右焉能加時
俗誇朱顔美女恱春華春革豈不好遲暮當如何

　　經采石

　　未明發蕪湖終飯次采石大江天同瀉巨浪山與敵松
寒蒼虯姿厓古老鐵色其傍有仙冡云是李太白生為

長庚精没與大塊息因思開元中出入蒙帝澤御羮白
瑶杯宫硯青玉滴恩榮日深重意氣何赫奕酣歌泰華
小豪飲渤澥窄頗聞宫中怒遂有天上謫殷亂微子行
楚昏屈平斥嗟哉唐家帝同姓逝安適何年為茲逰千
載但故迹騎鯨信縹緲捉月詎昏惑得非厭塵羇無乃
達寄客翻然委之去富貴何足惜杜陵平生友夢寐頻
見憶白骨焉所求青山亦岑寂相去嗟已逺令人心悲
塞舉酒欲酹之帆去招不得


　　晚憩

　　朝濟黃河流莫馳長路塵路長無時已河險難具陳髙
歌激層霄緬懐古之人刳木以為舟斵木以為輪自非
制作聖何以通萬民飄飄逺逰子勿用歎苦辛

　　雜詩四首

　　皎皎素明月娟娟含令姿浮雲遽起滅圓景遂參差山
川莽囘互天地亦相疑焉知㝠昧中明潔終不移弦望
有恒運清光寧久虧


　　寸隙塵所投片言害所藏行徒惡蹶馬豈復惜其良榮
辱具自致否通亦靡常脩正未蒙福為邪欲何望天道
豈逺人撫心徒自傷

　　温温匣中玉什襲慎自持荆和始見賞舉國競慕之青
蠅遽言集魚目亦相嗤昔為人所寶今為人所疵保終
諒庻㡬逝者已如斯

　　白璧易為毁常懼世所捐憂心日悄悄自好反成愆君
子逺嫌疑胡為偷自安始知丘山累乃在半辭間盗金

信不疑攫塵惑子淵故心苟不易既往復何言

　　飛雪篇

　　北風厲中宵明晨散飛雪連翩素彩動泱漭𤣥隂結羣
林互騰耀衆景紛變滅既増寒竹姿復宜青松節因髙
始成勢遇坎俄就缺東西衢路間來往昧深轍衆穢交
凌踐幽光自娯恱皎皎恒易汙無為恃清潔

　　寒竹篇

　　寒竹依澗阿石生何磊磊滋息因厚地生成藉𤣥宰春

陽散華景枝葉被光彩及茲芳嵗䦨使我憂心痗遽悲
凛節變但恐驚塵浼寒燠既異宜遲莫復何悔淇園䕃
未息嶰谷音猶在君子夙相好深懐邈雲海竹性諒靡
遷人心懼中改願言卒封植勿使傷樵采

　　梅花曲

　　素芳何婉婉姣服耀江湄美人慕佳植託根乃在茲朔
風振嚴冬孤花難自持流塵復浩浩焉得不為緇芳筵
坐積思急管夕傷雜頃筐塈佳實所願及良時感彼李

下人正冠乃見疑禮義夙所敦人事偶乖暌撫樹倚増
歎中心誰復知

　　刑部王主事幕嘗有菊一蔕三花尚書僚屬咸
異之號三台瑞品屬朝之太天士能文辭者傳
詠其事至是奎章趙授經以其卷見及為賦五
言一首

　　西曹應秋商庭户肅以清金行戒時令嘉菊正羅生台
精麗前除流耀發華英三蕚專夕秀衆芳謝春榮連枝

靡阿比同氣斯合并匪茲恤明刑何以獲休徴願言保
初服永懐歌德馨

　　勤耕亭

　　日月靡閒暇四序(一作時)更運之斯人務作業矧敢怠遑
時負耒適西疇恒患耕作遲仲春時雨至羣物具含姿
牛食青澗阿鳥鳴芳樹枝興言播嘉榖夙夜將耘耔豈
不懐逸居亦念寒與饑但使秋稅畢聊樂及吾私羲農
雖已逺沮溺不吾欺努力順時令素餐非所知


　　右詩為鄒福作也福豐城田家子事藝文揭先生餘
力能讀書為聲詩又喜國語習通其學然樸慎不忘
乎勤先生甚喜之嘗手書福自為詩七首叙其所從
出京師為文詞者福多得其題述是何福之能使人
愛若是也學者果皆繫所出乎於是益知藝文為有
徳矣

　　寄題奉元張氏望松亭

　　青松翳髙墳重壌閉𤣥隂孤亭何鬱鬱林氣肅已深白

雲翔其巔悲鳥相與吟佇立以瞻望哀思不能任時祭
羅豆觴祖考聿來歆嵗晏寒風至零露亦在林危柯起
悽愴令人生悲心逝者已如古來者復為今

　　清明日逰城西詩并叙

　　予資嗜幽澹所遇名山水興至輙翛然徑造興盡即
休無留滯之意客京師三年聞西山之勝未至焉乃
元統二年二月二十五日為清明節風和景舒卉木
妍麗金華王叔善父四明俞紹芳同里范誠之與予

從一小蒼頭載酒殽共出遊城西遂至先皇帝所創
大承天護聖寺縱觀行望壽安香山而還先是約信
宿徧歴山麓諸寺迺止至是謂三子曰是行適意爾
即一詣而窮其勝豈更有餘興哉相與登髙丘藉草
而坐酒數行約賦古詩五言六韻五章道所得之趣
書二十字亂器中人探五字以為韻時誠之止酒予
又性不飲叔善紹芳脫冠縱酌旁若無人予亦吟嘯
自若都人士游者車服聲技相闐咽金壺玉槃羅列

照爛意若甚薄余數子者而又有若甚慕者焉既夕
罷歸所賦詩各繕寫為一卷明日㑹余于杜氏館中
夫予在同游間年最少而好任意興三子不以予年
少而奪之誠之與予俱不舉酒而能從二子之飲不
厭其醉是遊不已樂哉叙以識之

　　曜靈動若木晨鳥鳴東窓興言集儔侣西郊出翺翔登
髙望荆呉延目極三江密林何菴薆(或作掩藹)嘉樹翳蒼蒼
感此時節遷慨然思舊邦乗風即清曠薄使我心降


　　出自城西門未知道所窮竝驅陟長阜山川鬱何雄纍
纍道邉墳四顧生悲風茫昧萬物始晏晏天地終隂陽
相推化焉知摶埴工誰能同朽木俱盡委蒿蓬

　　梵宫何巍巍白日耀流藻前楹交網樹隂階被靈草宿
昔構華麗河沙施七寶丹霞通飛閣清颷激馳道車馬
縱(一作從音同)橫至虚空漫浩浩飛龍逝不返令人傷懐抱
游子愛良辰出門各有擕陽春發惠氣好鳥鳴喈喈芳
花明曲陼(一作渚)新楊拂大堤羣物紛相恱斯人多所懐

飄彼陌上塵化為水底泥百年亮如此不樂復奚為

　　長風度廣澤清輝汎遥甸曽宫岌崔嵬落景駐遐眷羣
觀各侈靡金寶列豐膳幽賞聊共娯誰云極遊衍唼唼
水中鳬翩翩雲間燕微生亦何勤志足(或作七非)非所羡

　　寄題呉興馬氏清華堂

　　豐堂翼華構陽景麗前楹曲流相紆帶軒牖一何清微
波涵素暉嘉卉發丹榮中庭列圖史芝柱亦羅生有酒
介眉壽内無憂患并朝弄石泉水夕采𤣥玉英從之不

可得願欲濯塵纓

　　題淵明漉酒圖

　　淵明性嗜飲所遇適其真漉酒東籬下邈若旁無人捐
紱非所吝焉愛頭上巾田園日成趣松菊相與親百年
何為爾酩酊及茲(一作此)辰(或作晨非)陶然至和内混沌以為
鄰

　　送陳助教衆仲赴江淛儒學提舉二首

　　登髙送將歸車馬横道周白日明大河逺望悵悠悠宿

昔違鄉國慷慨事行游懐寶非固售同氣乃相求茲焉
去皇邑被命赴南州詵詵胄子徒惻惻不能留逝將敷
文教邇可被遐陬我無千金贈臨别恒懐愁獨有清商
曲可以慰(一作喻)綢繆

　　秋風吹浮雲鳴鴈復南翔山川(一作水)何憀慄草木日夜
黃客游嵗云除(直慮切一作莫)僶俛懐舊鄉君行即呉㑹執别
此河梁淮泗多奔流雲海浩茫茫靈颷翼飛艫馳景曜
征裳去途日已逺來㑹日已長援之不可得躑躅情内

傷

　　瑞芝曲(并叙)

　　瑞芝曲者為麻陽簿任君作也君掾順元帥閫時芝
産於所寓之地以為瑞圖之以傳四方思州劉文學
來京師持以示余求詠其事按王充論衡土氣和則
芝草生又鶡冠子曰王者徳盛則芝草生醴泉出然
則祥瑞之至有以也任君是圖豈私有之哉亦將以
侈國家之瑞也吾聞古者以君子在位賢人衆多為

國休祥任君繼自今相率其僚為豈弟之政以布天
子之德于民則為祥莫大焉草木之瑞云乎哉

　　聖人運元化和澤被遐方黃靈啟幽秘朱草發嘉(或作佳)
祥曄曄晨敷秀藹藹夕含芳慶雲流瑞露丹霞沃天陽
絪緼所凝結𤣥造亦何常夷居勿云陋斯人樂以康繼
今崇令德諸福應時昌

　　題陳氏菊所

　　陶公逝已逺舉俗慕髙情之子厭塵雜開徑挹其清晨

起除翳菑(或作䅔)種菊蔽(一作滿)前楹結根固其所獨立誰
為榮中園何棻敷綺席䕃朱甍車馬日自臻絲竹騰妙
聲凝霜既被野緐露復盈庭百卉豈不佳朝敷夕已零
東籬信凄索可以托幽貞

　　題董氏具樂堂

　　董生築髙堂于以養其親温軒納飛旭凉牖謝流塵大
椿蔽庭前慈竹映冠巾中厨足甘脆可以奉昬晨有酒
及嘉賓餘歡洽四鄰生當隆盛時至德復無垠羣動各

蠢蠢靈明貴斯人既復為男子夙夜懐苦辛年命恒(或作
能)幾何胡為勞其神所以榮公者樂世乃忘貧矧兹堂
上翁安富殊等倫夫婦齊壽考遐福日以臻有子才且
賢有孫復詵詵如何不為樂言笑及良辰好鳥四時鳴
佳花萎復新黃髪日娯戱焉知冬與春

　　挽張隠君

　　峩峩浮柵山鬱鬱彭蠡濱中有隠居者逍遥畢冬春讀
書偭城府杖履率耕耘雞黍㑹田家酒醪合四鄰既醉

亦詠歌富貴如埃塵一朝厭浮世含笑返其真貴賤同
一盡各為丘與墳所立苟不忘浮榮焉足珍

　　彭叔璵得杏花一枝歸置小齋同居王叔善甫
邀余同賦杏花曲人一章約五言五韻

　　朱葩含朝景流芳自中園顔色一何麗(一作媚)灼爍耀櫺
(或作靈非)軒嘉賓從外來臨賞各欣然同根豈不好異處乃
殊妍貞心諒自知脉脉終不言

　　題叢蕙


　　蕙葉何青青羅生被巖陬中庭忽邂逅四顧風蕭蕭含
翹紛旖旎懐馨潔以脩時俗苟不佩芳草或為茅微物
恒易遷君子内傷憂願從芝蘭化庻異薰與蕕

　　題草蟲圖

　　大氣流天地動植紛自形陽卉耀春華隂條敷夕榮昆
蟲信微細于以托生成守宫夫何慕蠻觸戰奚爭蚩蚩
伏青㽔跂跂緣紫莖促織焉念寒牽牛不事耕蜈蚣性
含毒多足復能行莊周齊蝶化晉惠昧蟇鳴𤣥蟬翳髙

枝君子慕其清螗蜣溺所嗜汙穢不能靈感兹動中懐
變幻焉足慿羣生各有命鴻化亦何情

　　送張景陽歸覲

　　鴻鵠懐逺舉騏驥慕髙馳志士多慷慨文墨徒相羇挾
舟行逺遊翩翩至京畿京畿四方㑹冠珮交陸離紫宫
承星辰髙葢岌雲霓聖人内垂拱至德徧羣黎求言逮
微賤一善思罔遺君子道既達胡為忽言歸嚴冬霜霰
零晨起候鳴雞送者亦在門南望各逶迤願君自貴重

嵗寒勿相違

　　題(原闕)

　　太虚憑絪緼萬化更往還涵生雖異靈藴德諒斯全聖
人繫周易茲道廓以宣鬼神無逃情天地泄幽𤣥稽微
内無象舉大窮八埏研思何能極精義乃不煩來者紛
討求窈窈元氣端君子依恒運小人昧至言憂道不可
忘正利非所先需進良有時知命復何患

　　使至真定赴都計事遇大雹傷榖時逆臣唐其

勢誅

　　午發滹陽城莫投郭村店人烟樹相錯分野昴所占連
屋臨古塗幽花垂深塹行旅各已息下馬缷征韂形容
風日槁衣服塵土染倚牀秋蕭蕭汲井月灩灩舍翁得
客喜亭長見官厭田家始收穫勤苦供稅斂夜來大雨
雹婦子憂食歉還聞公侯家終嵗酒肉饜天子今聖明
誅鋤盡奢僣覆車監前轍焚室戒微熖禍淫良已速福
善終必驗區區子何人行役奚足念


　　中山北道傍丘阜

　　自出城北門平野亘長雲道傍多髙阜纍纍若丘墳豐
草為不生白日何氤氲焉知非陵墓下有長逝人棺槨
化為土衣冠腐為塵既往不可見來者不可聞百嵗何
足恃為生良自勤

　　八月十三日至京

　　孟秋凉飊至驅車出西門去京始彌月白露忽已繁兹
行亦何為于役義所敦山川既悠逺晨夕違凊温我馬

北以南豈不慕丘園努力在王事賢勞奚足論

　　九日夷山驛

　　馳驅渉長道時節良易更去日能幾何商飊颯以盈𤣥
蟬號且息羣鴈翩南征兹辰發重九在俗豈殊情抗袂
出虚館登髙望舊京圓穹無留翳素顥有餘清延矚周
四遐但見古時城頽宫委蔓草喬岳襲前名茫茫隂陽
間感此百慮并我性不解飲虚觴聊自傾

　　使還至長沙侍嚴親及外舅孫公遊


　　仲春景氣妍卉木具萋萋中園凝芳暉時鳥鳴且喈游
子逺于役嵗晏乃旋歸父母日瞻望親戚久暌違及兹
時物佳少長翕相宜擕壺出東郭聊以舒永懐鴻鵠隨
天風焉能忘舊栖王事亦可念朂哉以驅馳願言飲春
酒各保黃髪期

　　歌風臺

　　黔首厭秦暴龍德奮炎劉英雄乗天誅㧞劔起相仇天
風隳陵谷飛雲揚九州天下事既定懐土未遑休置酒

宴髙臺中厨進庻羞悲歌落林木父老皆涕流功臣日
葅醢壯士復何求至今豐沛間長顧使人愁故鄉帝所
愛零落遺舊丘大運各有終聖賢誰能留焉知萬嵗後
魂魄復來遊

　　雲松巢為鎦益之題

　　青松矗雲際此有巢居者心清謝秦爵根逺思夏社斤
斧庻不戕棟梁誰能捨常懐太古世木處人事寡髙歩
凌靉靆幽樓據瀟灑星河入户動霧露當虚瀉重霄紛

相屬九域莽在下磅礴俯大氣微茫見平野飛仙遇相
即風翮時可把浩浩區中塵流景若馳馬鳯鸞或叢枳
燕雀乃大厦所以安一枝萬事齊土苴

　　送范恱古再之江西憲史二首

　　客行辭國都南望越山河燕趙宛相距呉楚為我家别
離生永歎送子以長歌長歌慷以慨憂憤一何多大道
日隳墜逝川無還波浮雲翳中天明月乃為瑕君子燭
微詞小人祗自阿素心苟不渝非意焉足加嚴霜厲松

柏日出當奈何嵗晏將自見慎勿改其柯

　　疾風暴陵谷所觸為我仇林木無寧枝大江汨其流悄
悄君子心熒熒増隐憂嵗月忽馳邁行道阻且脩白日
臨九圍環照靡窮陬卞生獻竒璞再刖始見收不有固
窮節焉能忘怨尤行矣勿重陳居易復何求

　　送别宋子與

　　人生若浮雲冉冉各四馳居同桑與梓㑹合乃在兹華
月洞靈襟髙霞敷麗詞晤言永相好暫失繫懐思矧當

萬里行策馬從此辭舊鄉未同返胡能忘嗟咨仲春景
氣妍翔鳥恱深枝弭節湘川澨迂轡俯江湄及家洵云
樂懐土非所期榮名務不朽慎勿棄良時

　　用謝𤣥暉入朝曲分韻送馬中丞赴南臺得收
字就用其體

　　金陵鬱迢遞行斾曖悠悠蘭臺清露集松庭晴靄収白
鷺迴脩渚朱鳯矯崇丘離離曳青綬曄曄振彤騶逺甸
芳風散神都旭景浮臨軒結沖想還車寜久留


　　朝出國南門

　　朝出國南門北顧望重城紫宫承星辰雙闕岌雲興貴
賤各有安孰知昔所營天地忽震蕩山川皆沸騰虹霓
貫白日鳥獸相號鳴達士多憂傷貪夫偷自生佇立何
長嘆天道安可明

　　西行出周道

　　西行出周道歴覽坐平原瀍澗何寂寥豐鎬著浮烟二
公營洛邑王業亦已艱禾黍忽雜離麥秀復芊芊不見

舊宫室但感書所言嬴氏滅諸侯雄跨六合間商君用
法令一朝廢井田赫赫彼宗周在昔多聖賢消歇無復
餘何况恃强堅

　　和周伯温翰林齋宿

　　英顥散微飈圓靈夕清穆詞林届嚴祀齋房敞空曲臨
下赫明明在公誠屬屬風條象九奏露樹彰三沐書告
蠲柔翰陳詩列明燭從昬禮既䖍迨旦興猶夙皇德亮
時歆景命恍有僕升氣清蕭間奠幣𤣥纁束神休對精

享至和敷百祿將事庻無懈來祀永相矚

　　秋日懐揭翰林二首

　　凉風吹庭樹天地何蕭索𤣥蟬寂不鳴羣鳥飛相失寒
氣日以至誰能無處室驅車望江介道路焉可述河濟
無安流原野皆蕩潏稷黍寧復遺草木但蒙密虎豹無
時號蛇龍多夜出對此不能言懐人易成疾

　　逺行去鄉邑單栖無匹儔黃鵠鳴中天夙昔乖所求東
西無恒舍南北異遨遊同居更雜處誰能心不妯日月

遊無厭弦望疾若流咫尺踰千里翹思若三秋白露凄以
降寒風忽我遒蘭芳委巖谷蔓草靡道周君子多思念
感物諒懐愁海河豈無梁風波安可由且復加飡飯無
為増隠憂

　　送仇繼善歸光州

　　季秋寒風發時物日凄凄鴻鴈鳴索羣野鳥求其棲寒
暑不貸人客遊多所懐昔為山上雲今若水中泥曲躬
徇微禄時俗誰能諧大道良阻脩中路顧低囘朝發城

南門日莫淮水西歸哉從吾志貴賤焉可齊

　　送蕭介石

　　游子慕名都負志辭草莱驅車望國門宫闕何神哉月
入軒車動雞鳴閶闔開王侯多宴集弦管切雲哀燕俗
信豪雄自古皆愛才黃金致賢士賓客四方来俛仰時
既遷蔓草没荒臺不見古時人何以舒永懐舍茲復南
去怊悵不能裁(怊一作惆)

　　冉冉嵗將莫寒氣下嚴霜征夫懐往路執手野徬徨草

木既蕭條山川悠且長念子今何嚮言適鄒魯鄉泰山
鬱崔嵬沂泗浩洋洋自昔生聖人衣冠宿所藏詩書被
遺俗禮樂未云亡豈不念時命斯道不可忘願求同心
者擕手與翺翔

　　題胡氏存菊堂

　　素商薄庭户豐草日易萎晨興顧林薄百卉無復遺叢
菊依前除遲莫獨相宜清飈振綠葉零露發幽姿淹留
諒有俟暴盛非所期對此時物佳欣然賦新詩嘉賓既

在門有酒復盈巵日莫采其英斟酌及兹時四序委元
化焉知榮與衰

　　九日㑹飲和胡古愚并簡諸公

　　凜秋肅已至榮木遺故枝蕭蕭鞠在庭汎汎酒盈巵興
言愛重九良㑹欣及期飲酒非所性杯至聊共持天地
嗇余閒羲和逝若馳隂陽紛離合變化雜神竒太古不
可還淳風日已漓佳辰樂清讌言詠竟餘暉微月忽在
楹驚飈滿裳衣斯興良未極擕手且同歸


　　題(原闕)

　　聖人肇宫室制作配隂陽般輸守規矩經畫故有常營
構在斯須斤斧若飛揚深林産喬木可以勝棟梁大材
諒不遺細者各相當青雲岌華厦丹疏通曲房日月齊
晦朔天地儗圓方茨塈既具周丹堊亦輝煌居處信崇
髙先民不可忘君知太古世巢穴以為堂

　　和趙德隆秋夕雨

　　落景翳重城凝隂起初夕蕭條飛雨至散漫輕飈激洒

幌静彌多喧簷暴復息清商亂急管遥怨生離席游子
恒念鄉氣凄感時易既興北風歎亦抱南山戚晨雞不
廢度征鴈無寧翼嚮道乖夙期寸隂違所惜詠歌良可
興幽懐坐填積

　　和韓都事秋夜

　　招摇指西北河漢被天東四節自成嵗衰榮焉可同陽
卉日蕭條隂林不復濃慷慨夜多念太息驚凄風鵰鶚
(一作巨鵬)蔽中天野草集蜚鴻(即蟣蠓)羣物各有適焉知心所

從

　　雪中送宋上舍仲敏歸滑州省親

　　北風何烈烈雨雪亦雱雱遊子去成均將歸(一作往)古靈
昌詩書豈不樂嵗宴懐我鄉我鄉伊可懐父母在中堂
休告亦有時定省焉可忘浮雲踰大伾白日照宣防子
行日已至送者各盡觴當歌念逺遊令我愧中腸

　　寄題番易劉氏静觀齋

　　萬化紛往還隂陽相終始人生齊性命誰能獨離此寂

寂山中士㝠㝠㑹其㫖大窮六合外細攝秋毫裏因兹
達變化何甞惑生死林春野花發庭雨流雲起對坐終
日間悠然閱圖史

　　菊坡為白公嚴賦

　　嘉菊生林下含英覆坡陁離離帯長坂苒苒間層阿靈
飈度鮮蕊濃露濯寒柯静者愛幽姿對之行且歌朝作
常不忘夕息以婆娑凛秋薄原野百卉忽已過偉茲霜
中秀獨立諒殊科始志苟無違芳菲豈在多


　　四月十四日發京

　　六龍西北馳羣鳥東南翔感我客游士心神隨飛揚迢
迢踰大河怳怳越崇岡已驚時序易復念道路長驅車
出東門浩歌慨以慷燕薊豈不樂呉楚為我鄉父母久
違侍兄弟不在旁當兹遂歸志聊可慰中腸

　　劔門圖

　　險門天下險亦復天下壯峥嶸扼西南氣欲軋萬象石
壁摩往來風湍束奔放深蟠虚無底峭出日月上二儀

含﨑&KR0706;萬古設眺望一夫或當關强敵不敢傍胡為昔
人國恃此亦傾䘮聖朝今無外皇化極浩蕩勢狹秦漢
争治同唐虞譲乃知不在險六合德可王前年南中行
其地少平曠懸車度重隘束馬下疊嶂翻疑蜀道坦劔
閣固殊狀及此觀畫圖間關愁西向浮雲從中來日莫
一惆悵

　　城西墓田(題下或有和羅若川韻)

　　世傳神仙壽舉俗争慕之不見松與喬髙墳但纍纍松

柏䕃路衢行者慘逶遲遥遥千載心只為後世悲春秋
更代謝萬化諒如兹自古皆有盡令名百世遺生時不
努力死後竟何為

　　送何志友抱琴逺遊

　　客從東南來辭我將逺征九州何遼邈道路縱復橫商
飈振長林露氣凄以清感此嵗月變念子將何行聞有
太古琴鼓之南風生一奏天地和再奏萬物成知音亦
已寡持此感人情願言(或作由)薦宗廟可以備咸英


　　題胡質夫更好山亭

　　盤盤青山阿苒苒嘉樹林中園誰所治亭榭藹沉沉貞
松䕃竒石脩竹亂珍禽朝雨濯丹葩春陽敷綠隂游觀
日成趣巖谷有清音他山豈不好誰能同幽襟矧茲蓄
靈秀芳氣蔚以深油雲始膚寸可以致甘霖沛然澤羣
物乃復返髙岑始知茲山静仁者諧夙心即此得逍遥
浮名何足欽

　　題胡信夫一川風月亭


　　斜川多佳山流水㑹中園華亭鬱深秀卉木茂且蕃明
月賁林幽清風行樹間流彩散復定微雲中往還幽人
坐平石日夕觀其瀾素暉迴衣巾爽氣在櫺軒㑹心時
自知意得復何言

　　贈揲蓍蕭達則

　　太極函二儀萬象昔未形隂陽倐變化竒耦互相乗羣
生六合中動作何營營吉凶紛自致憂吝焉所徴天道
良已微人事豈無恒聖神發蓍䇿揲扐見其情大易攄

𤣥秘至言不可更俗流師異端恠妄昧前經達生乃藉
古兹義日脩明願言善其用庻以道自成

　　挽劉雨卿

　　達人慕髙隠乃在北山陲感昔生離亂弱齡已自持在
世何所營課子以書詩秋桂擢丹葩春蘭敷紫㽔既壽
亦且康浮名何足羈一朝乗化盡溘然與世辭天地亦
有終聖賢各如茲生存苟無憾委順復奚疑

　　玉芝曲為鄧或之作


　　聖人履昌運至德配方員郁郁休氣翔粲粲靈草鮮英
雲被素趾甘露洒華顛上有飛鳯凰下有涌醴泉銅池
詎方秀瑶圃諒齊妍聞昔松與喬采之以得仙願因獻
天子服食致長年(漢宣帝時金芝九莖産於函德殿銅池中芝色如金銅池承霤也)

　　題顔友立耕樂堂

　　深居謝輪鞅畢力事田園生世食其勤誰能同久安晨
興負耒出日夕乃來還時雨集丘隅靈禽鳴樹間桑麻
蔚(一作鬱)北牖稼穡藹南阡鄰曲多往來斗酒数為歡誦

書不求解契道乃忘言在昔譏素餐畎畝多聖賢簞食
苟無憂作勞非所歎

　　琵琶怨

　　美人揮哀弦上客歎蛾眉急響多悲思孰知心所之感
者奉綢繆不言生别雜誓將桃李顔結君長相思如何
雙栖翼中路忽乖暌不怨歡㑹難但恐恩愛虧含情冀
同顧中曲多苦辭君子苟不聽賤妾欲奚為

　　團扇辭


　　團扇昔在時素手不相離凉温得君意動息亦有儀炎
暑良未徂恩愛詎中衰何言遽相失一旦棄如遺舊物
諒非貴故心不可移願因新人得持以置君懐

　　題過氏適安堂

　　營營俗間務莽莽城中塵疑冰悲夏蟲惡影笑塗人逺
者悟兹言思還樂我真生世嗟物役誰能勞其神過足
諒非慕為歡聊及辰深居無塵雜豐屋麗且新庭柯集
翔鳥池藻散游鱗觀化獲自然戚戚非所遵庻將依仁

宅處樂以終身

　　題蘇氏耕樂堂

　　少年思薄宦既老思田里耦耕非吾事素食良所耻時
雨行東臯平疇被流水興言命童稚東作從兹始飯牛
乖苧隂秉耒郊原裏舊麥既青青新苖復靡靡升堂舉
杯酌閒暇閱經史有秋庻可待敦本聊自喜古人不復
存斯士亦云已食力吾所安夜行貴知止

　　題王元載御史為潘彦賓作幽人瞻綠圖


　　曳杖縁芳沚引睇渉前林脩篁鬱葱蒨亭構邃沉沉零
露發春姿流雲滋夏隂蒼輝度行袂碧影赴橫琴美色
非所貴髙節良可欽嵗月自流邁霜霰日交侵青青乃
不渝瑟瑟有餘音比物思衛風瞻望意何深爰求詩人
體實獲君子心永言託嘉喻聊用寫幽襟

　　徐氏生意亭

　　芳春㑹陽景佳氣蔚前楹春澤亦已和時物日滋榮茫
茫大鈞軸圠坱四時成孰知萬象先甲者悉未萌隂陽

無停化元氣以流行觀茲悟生理人道亦有恒百榖播
始獲(一作穫)太倉積乃盈願言樹豐德奕世永其生

　　題(原闕)

　　聖人御天下九五應乾元神物何矯矯精氣久乃全屈
信隂陽際出入有無間風雲一時合雷雨相後先下顧
周八方上行窮青天流澤無愆候原野以豐年功成不
自居寂然歸九淵

　　觀外偈為天寧講主慈公賦


　　團團虚白室了了圓通士心觀乃非目性定猶止水羣
動紛自形諸縁逓相倚譬如中堂上坐見前林裏空方
無定在内外非可擬凡此分别見皆緣識根起微塵含
空畍𤣥象標月指應現本無方恒不離所止世人執邪
見外騖何時已應當離諸相𤣥悟從此始

　　題宜春鍾清卿清露軒(清卿能琴)

　　秋氣集太虛夕光溥髙樹時聞隂液墜暗識商飈度旎
旎星動林英英月霏霧凉扃息塵想幽琴寄𤣥悟寂歴

松上聲逍遥丘中趣鈞天澹斜景銀河曖微素古調今
所稀太音誰能喻仙人飲沆瀣壽命金石固千嵗不可
期空歌徒延慕

　　挽談孝子采(采字文卿清江人侍父尹零陵父病籲天乞以已年益父壽已而采卒而
父安葬茂材鄉常山)

　　白璧傷易毁幽蘭悼先顇隂陽孰吹嘘脩短從所制伊
人邦之秀少小拔其萃孝友積和順辭華著光麗青春
何忽忽韶景曄云逝愛親希長年保已非素志至今常

山下行客揮涕淚芳風吹諼草英雲被叢桂去者日以
長來者日以繼立世務不朽生死徒歔欷顔殤易為感
跖壽何足貴

　　挽廖節婦(孝子妻)

　　關雎有恒匹别鵠不更雙婉婉令母儀煌煌君子堂事
夫死同穴誰能易其常臯蘭殞夕露庭菊厲朝霜芳齡
誓靡適暮齒終弗忘懿德耀髙閭清風彌大邦哀榮一
朝異縞素發道傍虚窓委斷織重壌煜幽釭髙山上峩

峩流水下湯湯瞻言歌衛風三歎我心降

　　題柏友亭二首

　　交道日淪䘮結恩不結誠朝為春華發夕已秋葉零薄
俗傷易遷使我慕清貞深居謝朋游嘉樹旅前庭影直
静相偶心通潜有聆霜霰依時至雨露互滋榮下根附
旁薄上枝拂窈㝠興言著歌詠伐木感嚶鳴德義古所
敦切琢庻相成友已苟無益不如草木生

　　種木必種堅取友必取端汎友無完節常木有凋殘彬

彬魏亭士古柏意所歡封植嗣前規斧斤違世患衆芳
或摇落脩榦鬱桓桓舊本亦已固新枝日復蕃夏䕃交
座隅秋影溢簷間薰濡致馨德採服資妙顔不有後凋
操誰茲同嵗寒

　　題登瀛洲圖

　　龍姿御昌厯詞館萃羣賢對問日優暇更畨時後先退
集樂餘閒誰能徒食眠游藝亦云末寓情諒匪專十洲
不可求瀛海以言傳遂令是中士望者稱若仙丹青孰

是非翰墨互騰宣才難古所歎後者或求全

　　和虞公同李伯宗賦昱公四珠精舍

　　泠泠清澗流磊磊碧山岑巖棲遺紛競禪憩恱幽深雨
過虚室寒寶氣發前林明月交珠柱微風來樂音圓明
攝諸境空觀明宿(一作夙)心嗟兹逺行客悵望結冲襟

　　淵明圖

　　淵明髙世姿禀性良寡諧出仕諒云偶忽去亦奚疑人
生驅衣食微禄恒累之枉已既非志在俗固多違萬鍾

不足顧五斗奚以為卓兹千載中作者與為期

　　題麋架閣所藏故人新竹圖

　　叅差䕃竒石磥砢連孤樹初籜既從風新枝復承露瞻
兹時物化感彼芳辰度故人思久要夙昔乖良晤山阮
詎非倫求羊諒同趣虚心願自比從今至遲莫

　　九鷺圖

　　鮮鮮白鷺羽振振清江澨露草寒已衰風蘆近相蔽飛
鳴各自適離居亦有次雖愜江海情終懐雲霄志君子

思有則畫者工取譬儀羽庻可希脩潔誠所貴

　　羣鴈圖

　　微茫洞庭野隠約瀟湘岸鴻鴈將棲息飛鳴求其伴先
集良未安後至凄欲斷使我懐弟兄因之中腸亂留連
江海逺慘淡秋暉晏常恐隨天風髙飛入雲漢

　　題袁宏泊渚圖

　　秋氣集空渚月彩汎微波夕坐起遥思中流聞咏歌移
舟近相即酌酒望銀河髙懐世稀偶良㑹豈更多未知

百嵗下視此復如何

　　題袁安卧雪圖

　　積雪既填户衝風或入衣空廬獨僵卧豈不念寒饑薄
俗何足干固窮良自為自非洛令賢誰能顧荆扉兹事
已云徃髙風今絶稀

　　刈蘭棘圖(為了上人題)

　　樹蘭勿近棘剪棘或傷蘭惡木翦復生芳草樹不蕃空
門一諸幻君子殊衆觀薰蕕戒同器玉石忌俱燔不見

致芻人懐馨増永歎

　　題張仲衍書屋圖

　　茅屋閉柴荆度橋聞讀書風含萬谷動雲集兩座虚松
葉走山犬花源通夜漁世俗自多違林泉非見踈他時
或相憶來就北山居

　　題雲崖圖

　　髙崖含青空雲氣所出入絪緼日千態嶄絶恒特立雨
合龍挂低風迴鳥飛急寄言為山者進簣庻可及


　　題張伯龍書屋圖

　　清江帶茅宇絶壁連松寺溪響漁未歸橋聲客應至數
鴉林外落一犬庭隂睡終日對羣書焉知俗間事

　　題墨竹

　　吾聞崑崙竹可截黃鍾管千尺雲外姿數寸煙中斷時
人拘兩目所見何自短撫巻方寂寥清風坐來滿

　　題石榴畫

　　漢使致石榴千秋見嘉實漿寒瑪瑙破枝重珊瑚屈憶

昔聞大宛疑將薄西日丹青有微喻意豈貴逺物

　　題山水小景雜畫九首

　　晴煙翳髙樹野水連幽草渾疑輞川業復似斜川島鷺
下白波閒鶯啼綠隂好安得買田廬相從是中老

　　空村斷行迹深雪連昏暮慘淡既平岡坡陀復盈路時
聞一樹折猶見羣鳥去中有映書人柴扉對何處

　　江白雲稍歸山青樹如沐輕舟漁石渚獨騎經林麓野
氣昏已明衆聲斷猶續坐憶汎湘時村西見茅屋


　　雲煙狀幽絶丘壑懐棲遯新雨松樹凉輕飈竹林晚閉
門堆亂石曳杖行脩坂寂寞垂釣翁扁舟去人逺

　　雲歸山欲暝月出泉相映石影生夜寒松聲起僧定遥
疑露下立或發風中詠幽境何閴寥長廊罷鐘磬

　　平湖寫山影逺嶼來花氣魚鳥終日閒琴書有時至風
檣出仿彿雲水生迢逓對此獨逍遥誰能識幽意

　　雲山不可極野水多相似古木生夏凉幽篁起秋思漁
舟石下出歸騎山隂至中有隠君廬蒼茫何處是


　　盤盤蒼山根泉出如素練含風静復響觸石驚相濺竹
迴秋氣來松凉夏隂轉山翁閱妙理獨立無人見

　　野樹䕃輕舟晴波照層巘平橋昔未斷孤客來何晚坐
使春思多應懐暮山逺

　　題墨梅

　　老樹亞晴空踈花帶寒野風流不自惜澹泊從人寫嵗
晏孰相娯空山少來者

　　孤花何婉娩玉立含幽素短短時出橋疎疎或臨路坐

疑簷下月半照墻西樹
















　　傅與礪詩集巻二

