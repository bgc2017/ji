







　　欽定四庫全書

　　傅與礪文集卷十一　　　元　傅若金　撰

　　誌　傳　文

　　龔隐君墓誌銘

　　清江龔隐君卒之明年將以某月日葬郡西蕭洲橋之
原其子益哭以請曰古之葬必有銘今益昆弟不幸遭
先君之䘮葬既得月日矣而不得銘先君之德其可遂
泯乎子郡人且善益其哀益昆弟而不使先君之德之

遂泯必賜之銘既再辭不獲請則取君友人徐必芳所
為狀而叙之君諱茂宗字國英其先汴人九世祖大從
宋髙宗南渡占籍清江歴五世生某府參軍文聰文聰
生琳琳生榮祖榮祖生君君生而岐嶷長而好學性謹
直和厚然甚介與人居毅若不可狎人莫涯涘平居孝
友睦姻勤儉率下朋友之交不以後先盛衰損益其敬
親戚族人昏葬之不給與不能自養者隨力資之君大
父新喻縣都曹父臨江鎮稅務副使皆務積德始君幼

時琳撫其頂曰吾貧遺子孫者獨恃吾方寸耳吾平生
恒教人以善吾先世及吾身未嘗為不善繼其善以大
者其在若乎君能有知即篤意書律用世之學欲自振
奮為功名顯親及父殁母張氏不樂君出繇是不仕養
之終身凡衣服食飲有所施與一聽母所命母殁治葬
祭畢出古禮斥俗中巫祝事不得雜聞者嘉焉既去䘮
猶時時哀慕其親不置嵗遇始生日子若孫進酒肴前
為夀君戚曰是非吾親劬勞之日耶遽輟飱抆涕於邑

不已晚治一室集古圖書列花石左右坐客其中焚香
煮茗談終日間具酒視所有豐約不為勉强然極歡客
因號君真率翁君喜亦自號真率好讀史觀古今事成
敗其書恒不釋手生前至元庚辰四月四日乙亥卒後
至元庚辰五月十有一日癸亥卒時男女侍左右請所
言君曰死矣予何言又問不應娶同邑黃氏蚤卒再娶
周氏有淑德子男四人謙復益泰女四人秀真壻王珪
祐真壻周邠淑貞壻熊鑫惠貞壻朱倜孫男六順元

德元慶元祐元一元鼎元嗚呼君承先世之善其才非
不足以致顯于世而卒奉母教終養不出生既能使其
親無違于心殁又能使其子弗忘其志是固可銘也已
辭曰隂德之報施固有久近哉昔人决獄二十年而大
其門以待子孫之興其責報何其近耶吾觀龔氏自參
軍而下雖代不乏禄仕而未甚顯其世德之積至隐君
之身又不食其報以卒天之所以興其後者亦將久其
澤歟


　　廖母蕭夫人墓志銘

　　夫人姓蕭氏新淦玉峽人先世自子雲隠居郁木洞子
孫散處山下近地其在峽者至宋益蕃盛遂姓其地為
蕭家峽云曽大父懋德宋進士仕至衡州守有文名大
父某父某遭宋季衰亂不仕夫人性貞靜寡言不事華
餙年十七適里中廖隐君師奭勤儉柔惠順事其尊以
相于夫子凡理財用共絲枲麻絺治食飲雖寒暑靡懈
而家益富饒宗祀弗違族姻以和隐君得專力外事閒

暇輙從賢士賔客詠歌酌酒放懐山水間無内顧之憂
延祐六年隐君卒而隐君之母猶在夫人敬養之如隐
君存時且日夜誨飭諸子就學使勿墜先業又十五年
而夫人亦卒子男四人雲龍虎聖雲讀書孝友蚤有所
樹立自其父殁雲獨以冡嗣撫長其弟妹至于有室家
不使憂其母龍後其從父某蚤世女三人適陳繼志梁
有胡珣皆同郡士族孫男四鼎善力學尊賢取友將有
聞于時泰心奴槐尚幼孫女五曽孫男二將以年月日

葬崇信里寳堆之原從予遊者鼎述其父命請銘夫人
之墓狀稱夫人卒時自雲而下衰麻以哭者㡬數百指
嗚呼盛矣哉非夫人之賢其哀榮有若是耶銘曰

　　維婦德弗爽維母教弗忘于後之人有慶

　　艾母張氏墓誌銘

　　張氏世為新淦人桂琦俱隐德弗耀琦女婉懿貞淑嫁
為同里艾氏之介婦其在父母所善事其親友愛于兄
弟來歸夫家恊于姑嫜冝厥娣姒中外肅睦人無間言

者夫祐謙抑重厚處鄉黨有禮遇賓客友朋雖卒遽中
不失其敬尤善治生然深嗜浮屠言樂施與夫人克合
其志州之建興寺有支院曰普賢者其棟宇壊不支祐
夫婦輙捐貲撤而新焉又割膏腴田若干畆以施之凡
州閭之有急者視力之所及周之無所吝自相其夫積
累起家數十年財用益饒舊廬之在州北者厭其湫隘
則既改築東巷以居而子孫日蕃盛夫已殁又益闢地
増築二室分授諸子貲産使自主之而身受其養日教

以忠信孝友令毋忘儉勤每向夕必有酒饌子若孫諸
婦咸列侍其前無敢少踰禮者聞者稱其家法云生宋
咸淳戊辰十月六日卒時後至元庚辰九月十日也距
其夫殁二十有三年四子志竒志中志清志靜敦厚慤
愿皆能有以自立光于前人静年十九未娶而卒三女
適同郡張觀張俊傑傅麟皆蚤世孫男十克恭克誠以
茂克明以時寳泰顯和定皆英敏知嚮學葬有日竒昆
弟因其客袁某以狀請銘稽諸所聞既信而又察其子

孫之盛且賢若是是其尤可徵者嗚呼非積德之報耶
銘曰

　　福必有徵兮善必有興兮丘麓之凝兮伊貞魄所寧兮
後嗣其繩繩兮

　　金咢傳

　　金咢者大冶人也其先少昊金天氏之後已姓少昊以
金德王天下色尚白生有功德于民既死其神為西方
帝主肅殺子孫因先世有金德之瑞遂姓金氏周之時

有曰闕者從太公佐武王伐紂有天下顯其名穆王時
有自西國來朝者號昆吾氏世稱昆吾氏夏之時嘗為
侯伯湯㓕之其後世或猶冒昆吾氏云或曰非也西國
昆吾氏金姓湯所㓕者已姓之國盖已與金本同出然
不可考矣咢之祖曰鍛始自昆吾氏自三代訖戰國暨
秦其族日蕃盛世多聞者咢之祖鍛自昆吾徙居大冶
大冶之人與之俱化鍛後生從革從革生伯銛父是為
咢咢生時望氣者見西南有白光如虹曰此非金星之

精耶夫金義氣得之者昌失之者亡然必以類合其當
卯金刀之世乎咢生而剛决不凡然少銳好持短入長
之術遇與鬭者輙傷莫之敢嬰里中有越人石生者見
而器焉數相就摩厲之咢謂石生益友不可失也遂相
與為刎頸交前時天下戰爭金氏之族若干將莫邪辟
閭者用於呉豪曹湛盧用於越湛盧者負奇氣折衝伐
敵當時無能過者越王後以進于吳遇公子光弑吳王
僚湛盧乃去之楚楚泰阿亦金氏之族與湛盧齊名晉

鄭聞而求之不得興師圍楚三年不解王引泰阿登城
而麾之士卒迷惑流血千里咢私念先世多殺越人不
祥即深藏于家非其人不為所用漢髙祖起豐素聞咢
生時望氣者所云心竊喜自負意興劉氏必咢也購求
之千金初項羽亦求之既而鄙曰此一人敵耳咢知髙
祖有異且器使人善取其長遂歸之夜偕行徑豐西澤
中遇白帝子化異物當道行者懼不敢進咢直前斬之
由是益見愛重未嘗去左右髙祖之見項羽鴻門咢從

在軍中賴卒脫其難從還覇上髙祖撫其背謂曰微公
吾㡬不免尋拜為䕶軍中尉常以三尺法自持軍中望
見膽栗無敢懐異心者有反覆不用令髙祖命立誅之
天下已平論羣臣有功當封者第之諸將至日夜爭功
不法咢獨不言出入衛上益謹自蕭相國何張留侯良
齊王信樊噲陳平諸在軍中莫不服之者大臣既多受
封上即詔曰王者功定而行賞有勞者爵之䕶軍中尉
咢自吾起沛豐以至有天下出入兵革誅平暴亂多其

功力今四方休兵朕與功臣剖符受封願世世共安利
之其封咢為昆吾侯咢頓首謝曰臣頑鈍不能脩先世
之業陛下幸㧞臣左右令得從陛下誅無道秦臣之望
過矣今更封臣列侯非德之宜臣所善越人石生重厚
長者隱居山中砥世磨鈍自臣有尺寸之用多石生之
力陛下不棄臣願進石生而封之幸卒使厲臣頑鈍非
臣獨蒙其利陛下萬世□石之安也上善其意遣使以
安車召石生至即封為越鄉侯未㡬韓王信趙利陳豨

彭越之徒反咢常以䕶軍中尉從上擊之居無何慕黃
帝飛仙之術遂願棄人間事學導引輕身他日謂石生
曰吾與生當暫别去願生自愛後五百年其求我豫章
豐城石室中是夕風雨晦冥見一龍奮空而去且失咢
所之太史公曰金氏之先相傳出帝少昊神明之後昆
吾侯信其苖裔耶何其異哉髙祖以布衣取天下多昆
吾侯之功然當其受封退讓如不自勝必推引所善可
謂不背本矣世常言金石交有以也夫


　　湖南郡學造大成殿上梁文

　　集大成而為聖人經綸不朽作前殿以居王者構架維
新屹上棟下宇之規倣左墄右平之制瀟湘改色洙泗
増波恭惟大成至聖文宣王道繼三王教垂萬世我聞
在昔修詩書禮樂之文民到于今識父子君臣之懿惟
其不見而章不動而變是以所過者化所存者神與天
地以同流沛江河其誰禦道之行道之廢如用我其為
東周聖之清聖之和自生民未有夫子在當時固隆於

觀感迨後世益致其尊崇矧庠序學校之興及閭巷宫
都之廣維王國克生多士允賴神休故天子以至庶人
咸親祀事睠此邦當鶉尾之次原其先始熊繹之封自
北而南化者有如於時雨瞻前忽後皜乎莫尚於秋陽
因廟藏衣冠琴書升堂聞金石絲竹周邦雖舊魯殿獨
存頓棟撓於震凌尋土焦於煨燼爰究爰度宜新改作
之圖來游來歌畢相經營之力故能百工具作庶績用
成闔户謂坤闢户謂乾取則合變通之妙大木為杗細

木為桷掄材適位置之宜于以稱日星山龍藻火黼黻
之文于以容鐘鼓管磬簠簋豆籩之器牆髙數仭煥乎
鳥革以翬飛律正五音展也金聲而玉振爰效閟宫之
頌用歌泮水之章

　　梁之東湘水攸同如道斯行其流靡窮

　　梁之南維嶽巖巖下民仰止髙明是監

　　梁之西有&KR1433;者奎為天之章式旋于題

　　梁之北星環于極如彼衆人懐于有德


　　梁之上惟天蕩蕩惟聖伊合孰知其兩

　　梁之下有彛有斝籩豆孔脩陳常時夏

　　伏願上梁之後風雨攸除神人以和奕奕聖門有百官
之富宗廟之美洋洋吾道如四時之行日月之明文教
永昭彛倫益厚












　　傅與礪文集卷十一


　　欽定四庫全書

　　傅與礪文集附録

　　歐陽文公送之廣州儒學序

　　古之使賓有介主有擯介之數有九有七有五有三擯
之名有上有承有紹人之多所以偹儀文慎辭命也然
諸侯聘問之道宜若是也我國家奄有六合率土悉臣
新天子即阼則一遣使頒正朔于南交馳一傳可也以
尚書一人行以郎中一人副又聽其以文學之士從焉

雖柔逺之事亦重矣豈非斟酌古人擯介之設歟元統
改元之使事清江傅君與礪實相其行聞其辭命之際
傅君之助尤多次年南交來朝貢其人往往稱傅君之
能於是廟堂特以粤郡文學旌之曏傅君在京師好學
能文章尤長於詩縉紳間每誦其佳句語曰誦詩三百
授之以政不達使於四方不能專對雖多亦奚以為詩
本人情通物理其言温厚和平長於風諭故能詩者必
達於政而善於言其或不能則口耳於詩者也今傅君

以能詩名中國以能使名逺夷不亦宜乎記又載夫子
之言入其國其教可知也其為人温柔敦厚詩教也粤
為郡極東南之瀕意其東南温厚之氣磅礴欝積於斯
故其民庶而富而教興焉矧以能詩之士教其人乎異
時觀風之使采詩之官至于南粤將(一作歸)以惇厚之俗
和平之聲陳于中朝縉紳之士其翕然曰是吾傅君之
為教乎其行也叙其事以為之兆云至元戊寅四月初
吉翰林侍講學士中奉大夫知制誥同脩國史兼國子

祭酒冀郡歐陽𤣥序

　　掲文安公送行序

　　元統三年秋七月詔假羣玉内司丞鐡柱吏部尚書丞
相掾智熈善禮部郎中使安南以臨江傅若金為輔行
若金字與礪為學有本末為文章有規矩至於歌詩蓋
無入而不自得焉其髙出魏晉下猶不失於唐又能知
為國體要自秦漢而下逮于我朝凡使安南賢否姓名
若出使嵗月皆歴數不遺故凡使事悉以諮之動靜相

維舉措必戒先事而慮物至而應舉小包大萬變不窮
國中賂遺毫髪無所取而皆本之至誠得尊中域撫四
夷之道雖傔從趨走皆畏憚過於使往返萬數千里所
至大府交薦其賢及安南入貢使及國門首問傅先生
安在初安南數侵占城占城遣使入告是行也有别㫖
切責安南而所降制書上有安南王字行至真定黙省
曰安南自陳日烜絶王封朝廷有詔安南上表皆止稱
世子今制書有安南王字是無故自王之也安南遂自

稱王奈何請二使還白朝廷二使議未决廼自請行即
賃馬馳至都堂都堂大喜立収還制書且以得傅君輔
使事為甚幸而君命以不辱及使還首循舊制授以廣
州儒學教授嗚呼向非朝廷知人不能使傅君非傅君
之學不足以稱朝廷任使使朝廷皆若用傅君安有敗
事哉然傅君之名由是而立傅君之榮由是而基他日
任朝廷之事必有大於此者又當何如也故余於送傅
君之行不及廣州之說而本於使事云至元四年嵗戊

寅四月十有一日掲傒斯序

　　范德機詩序

　　范先生者臨江之新喻人也少家貧力學善文章工詩
尤好為歌行年三十餘辭家北遊賣卜燕市見者皆驚
異之相語曰此非賣卜人也已而為董中丞所知召至
館下命諸子弟皆受學焉於是名動京師遂薦為左衛
教授遷翰林國史院編脩官與浦城楊載仲𢎞蜀郡虞
集伯生齊名而予亦與之游焉伯生嘗評之曰楊仲𢎞

詩如百戰健兒范德機詩如唐臨晉帖以予為三日新
婦而自比漢庭老吏也予獨為范德機詩海内無雙若
比唐臨晉帖殆未逼真故改評曰范德機詩如秋空行
雲晴雷捲雨縱横變化出入無朕又如空山道者辟穀
學仙瘦骨崚嶒神氣自若人如豪鷹掠野獨鶴呌群四
顧無人一碧萬里差可彷彿爾晚尤工漢𨽻吳興趙文
敏公曰范德機漢𨽻我固當讓之若其楷法人亦罕及
其居官亷直門不受私謁歴佐海北江西閩海三憲府

三棄官養母天下稱之嘗一拜翰林應奉文字不果行
而有閩海之命至順元年某月卒於家其詩道之傳廬
陵楊中得其骨同郡傅若金得其神今皆有盛名其平
生交友之若終始不變者同郡熊輈也楊中將刻其詩
道其子繼文求序為書其本末如此嗚呼若德機者可
謂千載士矣楊中字伯允若金字與礪熊輈字敬輿凡
詩若干卷後至元六年正月五日集賢直學士朝列大
夫掲傒斯序


　　范德機與虞伯生書

　　山居乏江海之使無由上記即日伏想神相台候起居
萬福某株守碌碌耳近來武昌與鄉友傅汝礪㑹其人
妙年力學所為詩賦警抜可愛其為人靜慎又可尚論
將北行介之以見無他出門而瞻望泰山黃河以洗窮
鄉之卑陋此其志也與語當知僕之非妄末由參侍更
冀以斯文自愛不宣

　　題范德機書


　　范先生與集同嵗生又同在故平章董忠宣公館中于
今不復見矣與礪擕此書至先生已宿草在墓矣懐想
疇昔可勝悽斷與礪文采動人以為方至之彦莫汝礪
若也余方犯嚴薦之㑹以病告去國不獲如志然汝礪
之才奚必有待于不肖也哉汝礪欲仍藏先生書題此
而歸之虞集拜手于城東岱祠西舎虞集書

　　又附諸名公送與礪詩

　　十年身不到瀛洲江上逢君又素秋行李祗今何處在

看花須及俊年遊滄波逺去浮三島白日髙懸照九州
大旱若將敷說命賢良記取舊箕裘　右范德機

　　氷玉空青不易求蘭苕翡翠擅清秋才情豈是人間少
不到巫山夢未休

　　宫樹朝霞起宿鴉人人解賦上林花如何西溆還東島

　　天上清秋有到槎　　　　　　　　右虞伯生二首

　　自古詩人天所放海堧鄉土舊來諳使星曽照雕題外
教雨還沾越嶠南土風檳榔是良藥世味橄欖留餘甘

先生三鱣還小劇仙人五羊應共驂越王臺逺見明月
大庾嶺髙多夕嵐朝路憐才留未得鑾城載筆祗多慚

　　右謝端敬德

　　恥學山人赴辟書勇隨使者駕軺車橫經久合居髙座
上冡先須過舊廬黑夜文星南斗外青冥鵬路北風初
來期莫落梅花後待詔先生席正虚

　　右金華黃溍

　　早年文采動公卿此日承恩出鳯城萬里舟行休憚逺

故鄉親老得歸榮路經梅嶺香雲濕潮落珠崖瘴海清
綸閣日長思校理暫將餘力訓諸生　右張孟功

　　軺車已出瘴雲深還抱除書向海潯官有廣文堂下馬
裝無使者槖中金千年國史書竒節萬里蠻荒入壯吟
今日東歸人共羡斑衣如繡照家林

　　右張翥仲舉

　　貢玉堂中客梅花嶺外遊儒衣輕結束祖席且淹留古
昔文為理詩書自一流明珠堪結佩白璧可聨鈎飛動

摧雷電㣲茫犯斗牛王楊端有體沈謝本相侔前輩嗟
零落風騷道阻脩千人一入少十度九言休之子年方
盛詩名孰與儔芳華紅錦段塵土黑貂裘狗監無人薦
雞林有價酬張騫回漢節王粲在荆州鳯詔論功早皋
比属望優番禺秦郡縣泮水魯公侯象跡烟中堞鯨波
雨外舟蕉花迷越徼柳色記盧溝諸老皆青眼橫經尚
黑頭相思應有寄清絶變蠻謳　　右王沂師魯

　　京國今多士君詩獨有名才能諸老薦辭命逺人驚陸

賈慚分槖終軍謝請纓一官何足凂三命亦堪榮䑓閣
専相待山川暫逺行且令南海上文物變風聲

　　右太原王守誠

　　君不見丹穴産鳯雛五色不是凡禽狀廣文年少薄游
吳一旦詩名動天上前年開詔赴交州今年載書東海
頭仙人騎至渺何許歸夢先落江南州樹枝當窻靈鵲
喜綵服趨拜庭闈裏别有佳期隔片雲洞房月照瀟湘
水君歌有所思我歌逺别離落花飛絮春去盡杯酒相

送都門時一官今熱何足取文章自可名不朽滄波早
掣釣鰲竿莫遣玉堂人待久　　右安城劉聞霆

　　西江年少饒才俊跌蕩京城名益振已知騏驥隘九州
更看鸞鳯起千仭行囊蕭索無金璧䄂裏携將五色筆
錦心繡腑自成文只借筆頭輕冩出吾聞縉紳傳一首
膾炙千人萬人口鏗鍧韻發韶濩中渾噩義宗南雅後
人人只解愛君詩我獨多君智畧竒一朝去作安南使
慷慨萬里宣皇威看君専對真不辱朝廷益尊逺人服

陸賈掉舌能成功馬援窮兵翻取讟十年白屋坐飄零
有志從知事竟成青氊坐上舊無物黃紙書中新有名
春來夜雨江湖夢桃浪扁舟歸興動薊門垂柳柔堪折
潞水飛花逺相送蹇予京國尚蹉跎東南持憲故人多
諸君愛士精衡鑑去去知君入禮羅　　右趙亭

　　買得吳船便欲東更騎羸馬别諸公文宗久許江西盛
詩律非因海外工人羡義陽封介子客從泰畤薦楊雄
五羊城下南風起茉莉花開荔子紅　右貢師泰


　　上國邦初造南交亂用餤包茅留不貢大鉞往當戡自
爾忠仍孝其民樂且湛皇風髙邈邈紫海静渰渰癸酉
年初改朝廷議所堪衆星皆拱北二使遽行南寳歴天
文簇丹書鳯喙含年千時遇一下五上登三因極儒林
索將同虎穴探惟才非久次其舉不常參玉鴈湘靈瑟
龍駒伯樂驂天香仙桂蝎氷縷野桑蠶有士方窮討多
艱盖屢諳吳鈎俄有贈楚笠舊曽擔暫食如𤓰棗還持
數寸柑往來非屑屑氣宇正潭潭藝圃趨耘急文塲角

戰酣眼空窓外雪心入笥中蟫周禮方聞魯王官已問
郯髙才傳狗監竒字識龍龕文選精猶熟羲爻玩實耽
草書憐竹滑爇火厭魚□慷慨詩千首風流玉一簪干
將無不合橄欖有餘甘沃若軺車變堅乎衡木䤴馬鳴
風薦爽珮結蕙生馣節弭雕題楚文招秃鬢儋徘徊行
石砦咨訪過松庵礪齒囊中石清心海渚㶘英雄髙自
置勛業古猶貪獸闥揚眉入蛟宫抵掌談酒行夷樂舞
章就侍臣耽共識中原士争扳貴介驔陸裝揮不顧亷

水飲何慚毛遂盟終長常何賞合覃出門天正白渡海
日初㴠雕矢摧猶羽魚鞍敗復鐕龍蛇三伏氣烟雨九
真嵐纓垢江初濯衣輕火自燂已多行土轢何有頷珠
撏入見臣容蹵來前聖語譚使人皆賜紫竒士但衣藍
南海今遐逺黎民本戅憨在庭方有望用子畏如惔諭
蜀相如渇傳經柱史𣆀三鱣堂上集一丈席間函朝飲
椰成盌秋吟荔滿籃世方憐□褭人豈棄楩楠此别詩
尤老何時酒正酖公卿多薦寵况有雪髭鬖


　　右賀方伯更

　　憶昔始相見兹晨忽為别闗河信鬱紆歸意不可輟屢
有思親念豈為捧檄恱京華春序逾髙樹森成列引領
□猶深長歌浩難闋况之百越地禮義須賢哲追琢無
竒工文采自昭晰偉哉三獻姿美璞期終潔

　　朝餞京都門逺望東南州南州本故鄉道路長悠悠清
飈振纎葉白日溢林丘念我意中人心跡咸光休充容
鬱深萃秉心慕前脩恭承廊廟咨領教赴遐陬一維道

理喪再拯風俗媮夙將周孔情豈效時所謀但期德日
廣别離焉足憂　　　右相人趙構德隆二首

　　春風本無方塲圃日已塞欲令桃李花根株何處植一
朝仙期至去作海上客海上有菖蒲青節何歴歴食之
滿千日肌膚生五色烟霞忽然起變化成羽翼可以髙
飛翔風雨亦不隔雲間衆仙人飄飄逺相揖

　　右季序仲倫

　　扁舟乗興欲還家分教寧辭瘴海涯未必杜陵成汨没

由來賈誼擅才華紅蕉遶屋含秋霧丹荔垂&KR0585;炫曉霞
萬里何堪慰離思好憑江驛寄梅花　右鄞俞述祖

　　廣州教授安南使只愛斑衣捧檄榮今日朝廷優爵賞
當時才學動公卿題詩絶徼銀盃入敷教炎荒木鐸鳴
漫笑歸舟乖夙約都門折柳送君行　　右危起

　　與予俱客燕相逢閭里間意氣即相許然諾在一言南
金非所重燕姬非所歎古稱慷慨士捐軀赴人患自謂
金石交從今至嵗寒子忽逺行役喟然傷肺肝


　　執手出都門長揖從此辭遊子歸逺方壯士亦苦懐鄧
林非無木木惡不可棲冀北非無馬馬駑不可馳髙天
上無極浮雲將何依日月苟不終重來以為期

　　右王武二首

　　貧賤苦離别君行在良辰去去何能留徘徊出城闉浮
雲蔽中野迴風動飛塵俛仰重回顧執手含酸辛夙言
逺結交綢繆日相親君今萬里去欲去良無因

　　燕馬紛北馳越鳥翩南翔良友不可别嘉㑹焉可常一

日為九秋三嵗悠且長相顧從此别對酒不能觴念子
難久留愁思結中腸安得千里足相與俱騰驤

　　征車出都門良友獨何之傍徨不能别擕手欲同歸臨
河解兩袂相顧各有期芳時不努力嵗月日夜馳君亮
懐至寳我獨何能為　　　右豐城陳克生三首

　　早並諸賢進大廷親傳天語下南溟龍符夜剖宫臣節
驛騎秋囬使者星尚念殊方無善俗聊從博士訓遺經
崖山四顧三千里共看儒衣聽說鈴


　　秋盡黃茅瘴霧収計程若合到交州天垂北極星文現
地盡南圖海氣浮靈藥謾從方士采明珠豈效賈人求
臨岐不作經年别有約看花上苑遊

　　右藁城倪道原二首

　　十年文采動公卿京國蜚英里閈榮已向平原為上客
更㸔湖學得先生芳茅壓地蛇涎毒碧海潮天蜃氣驚
為想此身金玉重兩司清譽雪霜明

　　右袁萬里慶逺


　　廣州儒學東南冠才子文章天下傳豈但門生如薦豆
定知島户盡輸田山頭麋鹿過堂下海上鳯凰鳴日邊
對此題詩應百首蚤從梅驛寄長箋

　　右襄城楊士𢎞伯謙




　　傅與礪文集附録

