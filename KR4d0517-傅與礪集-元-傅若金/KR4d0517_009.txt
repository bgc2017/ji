







　　欽定四庫全書

　　傅與礪文集卷一　　　　元　傅若金　撰

　　賦　詔　䇿　制　表　箋

　　郊祀賦

　　維至順壬申十月之吉大臣既奉遺詔祇嗣皇承天命
率舊章雲合九族日臨萬方紹丕基於既逺銜休運於
無疆廼稽典籍陳禋祀戒有司飭行事謀泰龜以時日
薦淳牡於天地於是春官議禮庶職效能考壇墠於陽

位辟氛埃使清明垣繚丘而規合石綿砌而方平組帷
繽其綺錯氊邸翼以相承洞百靈以趨走齊二氣與降
升犧牲既成粢盛告潔赤精召陽燧之火素液注方諸
之月黃琮掩藹而霞潤蒼璧泓涵而氷徹是皆將以表
至誠通明靈罔不因清濁以辨位倣圓方而成形也皇
帝方以春秋鼎盛肆命重臣攝行大典戴弁星羅飄裾
霧卷對越上下潛交幽顯儼臨壇而翼翼躬服事以勉
勉凡百多士亦肅且和駿奔就列佩玉委蛇御史執法

曰糾其儀端白簡以山立鐡柱冠其嵯峨于時萬境凝
凈羣聲閴寥星翳翳以沉漢斗遲遲其轉杓樂舉兮應
律烟登兮干霄天門開兮紛照耀靈之旗兮下飄飄般
縱縱以振霧芳菲菲兮而揚飈爾乃酌以𤣥醴藉以白
茅三觶迭進八音不淆蜷龍夭矯於寳簴威鳯翩聮於
雲旓祥光燡以浮宇景氣郁其覆郊禮言備神具醉揚
空歌簇靈斾神之來兮隂陽㑹神之去兮福禄萃昌皇
祚兮彌億年世脩祀兮永弗替籩豆既撤百寮降止工

祝將胙致嘏於天子浩浩乎洋洋乎莫不鼔舞元化永
涵恩波用昭明于靈貺咸稽首而作歌歌曰帝承天休
膺大寳兮燔柴于郊假穹昊兮慶雲下流被百草兮羣
黎熈熈安以老兮崇德罔休以永保兮

　　觀瀾賦

　　淵乎深哉道洋洋不可極兮萬化泯泯其同流浩吾涉
夫聖之涯兮蹇欲濟乎中洲朝濯髪於江漢兮夕余將
浴於沂泗覩逝者之如斯兮沛百川之方至乍澎湃㶁

潏以若傾兮終紆徐迤邐而趨平空漠漠杳其下垂兮
雲繽繽暧而上征長風廻薄剨以合沓兮陽景翕靃淼
以滉瀁靈剡剡其交馳兮氣憑憑與相盪窮余目不知
其逺兮下孰䆒夫丈尋繄進流之有漸兮盍稽夫源之
深心與境其適遭兮㝠合乎斯道嗟末俗之波流兮蕩
澆風其瀾倒紛雨集之溝澮兮溘朝盈而夕枯使河海
可蠡而測兮豈云異夫潢汙亦惟涓涓之始兮積之以
浩浩既混混其不息兮淵淵焉以深造彼鼃坐以井觀

兮固難與語夫津涯昧者又不察兮競好誕而喜夸漭
迷源而濫入兮待望洋以増歎儻遂返其初兮羌徒求
乎汗漫嘻先哲豈其然兮亮有本者如兹惟古訓斯昭
昭兮歸求之有餘師淨以澄心兮浩然以養氣沉浸乎
禮樂兮涵之以仁義大中以正其源兮至和發為靈波
一勺不見其少兮彌六合而非多尚麗澤之是資兮旁
流之務塞謙以持其盈兮滿焉而不溢成章其自達兮
折有萬而必東邇之潤吾身兮逺將及乎無窮亂曰大

川沄沄湍以駛兮來流斯行坎即止兮厥有源泉故不
已兮匪道伊合亦何取於是兮

　　擬漢宣帝尊孝武廟為世宗廟詔

　　蓋聞孝莫大乎尊親尊親之至莫大乎樂章德禮報情
也髙皇帝定有天下以詒子孫為漢太祖廟樂奏武德
文始五行之舞孝文皇帝恭讓節儉敦尚儒雅興復三
代之治以垂法於無窮為漢太宗廟樂奏昭德文始四
時五行之舞孝武皇帝光昭前業威德逺被舟車所至

人力所通畢貢方物嚮風來王招文學之士崇仁義之
說脩郊祀之禮復明堂之制改正朔易服色建封禪寳
鼎出芝生齊房黎民穀育休嘉薦至功德莫盛焉宜尊
孝武皇帝廟為世宗廟樂奏盛德文始四時五行之舞
其世世毋廢

　　擬唐𤣥宗令州縣嵗十二月行鄉飲酒禮詔

　　朕聞養老尊賢莫尚於禮移風易俗必由於教禮者敬
也將其敬者不可以虚行教以化之宣其化者非由於

家至蓋古者聖人制夫鄉飲之義以為政教之本潔其
俎豆致其尊讓以成禮也而非為飲食以昭德也而不
為沈湎孝弟之行由是而興貴賤之義緣兹而别民風
隆盛國用和平故飲於學者可以明人倫觀於鄉者可
以知王道世斯逺矣朕甚慕焉恒亦虚心思求復古乃
者風雨時至閭閻嵗登既臻兹富庶必導以禮樂宜令
州縣嵗十二月行鄉飲酒之禮朕雖無德化致比屋可
封庶㡬禮讓俾兆民興行宣示郡邑其力舉行


　　擬漢景帝立河間王策

　　皇帝若曰嗚呼小子德爾惟克脩學好禮敷求前聞人
朕稽古建國庸王爾于東方為漢室輔嗚呼靡不有初
鮮克有終汝尚念兹惟乃祖髙皇帝奉若天命以有萬
邦俾余後嗣厥惟艱哉爾其受兹茅社往乂于汝土夙
夜烝烝勿怠率乃民慎乃有德俾予一人以康爾亦有
無疆之休嗚呼敬哉惟子孫世世永保命

　　擬唐授陽城諫議大夫制


　　虞帝舉賢嘉言罔伏殷王從諫居上克明矧在眇躬弗
求輔德予欲明揚幽側廣拔貞良置諸左右作朕耳目
俾立朝有補過之益在野無考槃之遺匪采其髦罔致
斯美實之所在名必從之處士陽城隱居中條服行古
道其學既廣厥德彌彰是以鄉里習于善良搢紳慕其
風采潛雖伏矣人其舎諸蓋伊尹致君起於畎畆傅説
作相得之巖穴是用舉爾深山登兹文陛優崇祿秩首
長諫垣爾其克副朕懐罔違人望如衮有闕汝則補之

惟木從繩朕斯正矣毋以難事而勿責毋以小過而曲
從時義之歸乃言惟服于兹有慶其永同休

　　擬唐宋璟進無逸圖表

　　臣聞天道不息而嵗功成君道不息而天下乂是以大
禹孜孜維日不足文王亹亹與天同運用能肇基夏業
新命周邦垂大訓于後昆著徽稱於永世自古盤于遊
田躭於逸樂未有不政殘民怨國亂身危者也故成王
以幼冲而嗣業周公作無逸以陳戒言則古昔必稱先

王逺而殷三宗之繼紹近而周三后之創始以及天命
之微民情之隱靡不畢備反覆為訓豈惟一王之攸監
斯誠萬世之元龜也伏惟皇帝陛下纘述聖圖勵精文
治寸隂是惜時禹之勤一食不遑翳文之德允兹善始
尚克有終臣璟心切股肱之義力微衮職之補謹手寫
尚書無逸為圖以獻伏幸張之左右警戒無虞庶天地
之化因兹而増其廣大日月之運由是而益其光明臣
璟不勝悃款之至


　　天歴改元湖廣省賀表

　　天歴在躬一人有慶王言作命萬國歡心(中賀)以間出
之資當中興之運宜兄宜弟而後以教國人作君作師
惟其克相上帝懋纘武皇之正緒用寧神祖之丕基日
就月將尚緝光明之學夙興夜寐時單宥宻之心沛澤
滂流羣生咸遂臣等旬宣南服瞻望北辰嘉同更始之
民於贊維新之治

　　元旦賀皇太子箋


　　春王正月成艮始於東方帝座前星繼離明於南面亨
嘉之㑹福祿攸降(中賀)恭敬温文仁明孝友從撫軍守
監國允重宗祧秋學禮冬讀書益崇師傅宜此元良之
慶肇兹德惠之施某等職守藩邦神馳望苑日重光海
重潤庸發揮樂府之和車同軌書同文尚協賛皇圖之大

　　留守司賀元統改元表

　　聰明嗣位正一統以書元歴數在躬與兆民而更始聲
教所至懽忻交通欽惟天授英猷日崇聖學繼志述事

於昭文武之光持盈守成丕衍殷周之祚有渙其號惟
新是圖某等職守龍都禮陪虎拜坤順成物喜符十月
之良乾元統天嘉祝萬年之永

　　天壽節隆祥使司賀表

　　龍見維時式際純乾之運虹流在旦有開出震之祥光
溢九圍懽騰兆姓欽惟清寧毓粹聰哲凝華推仁克本
於天倫尊德載新於聖學殷宗之舊勞于外既悉艱難
虞帝之允執厥中乃膺歴數宜此春秋之富侔諸天地

之長臣等職任祝釐禮陪稱夀臣歸美以報上愧莫禆
庶績之熈皇斂福以錫民尚永賴一人之慶

　　皇太后受冊賀皇帝表

　　大明四照統肇繼於乾元長樂三朝號聿敷於渙汗光
昭玉册瑞溢璇霄欽惟英文間生明睿有執以武皇之
正緒衍世祖之洪圖受命而德為聖人尚隆典學尊親
而養以天下益厚彛倫肆發徽稱用彰兹訓某職居京
守班與朝儀十月為良式覩禮文之盛兆民興孝永歌

德教之加

　　司農司賀皇太后受尊號册表

　　母儀治内璇宫夙著于坤稱帝德光前玉册誕敷于渙
號恭惟柔順居貞慈明作則贊先皇於再造教美周南
翼後嗣于丕承養隆天下肆膺令典以發徽音某職近
天田光依月殿瑶池獻夀願逢大有之年長樂受朝宜
衍無疆之福

　　傅與礪文集卷一

