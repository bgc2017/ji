







　　欽定四庫全書

　　傳與礪詩集卷五　　　　元　傅若金　撰

　　七言律詩

　　道士磯阻風過呂相墓

　　危檣風急晚相依閒謁荒墳弔落暉白酒暫謀同輩飲
青山因感昔人非荆襄萬里空殘堞呉楚千㠶掠斷磯
今古髙門總丘墓英雄何用苦霑衣

　　韓淮隂廟


　　淮隂萬古英雄恨楚樹荒荒夕照殘水夾廢城春草合
雲昏遺廟野花寒封齊安用真王印興漢空餘大將壇
髙帝旌旗俱寂寞斷碑零落後人㸔

　　桃源道中

　　憶曾親到武陵回忽遇桃源偶自猜豈有水通仙洞去
祇疑花映縣門開日明畫㦸官船上風獵黃旗御膳來
想得故園寒食節共言逰子近燕䑓

　　宿遷舟行


　　天涯風物最闗情毎問舟人計驛程㡬處新𬞞隨晏食
誰家艷杏照春晴水通淮海波濤壯地入青徐土壤平
正憶袚除逢上已可慚寥落過清明

　　黃河

　　黄河萬古來天上白日千雷鬬地中浮水巨黿時出曝
傍巢靈鵲自知風神珠化濁何由得仙木尋源或可通
聞道千年聖人出此生何幸見時豐

　　徐州


　　斷山数里見浮圖水樹㣲茫映日踈舟楫盡經危石過
人烟稍近白雲居朱陳村逺思遺俗楚漢臺荒想故墟
萬古風㠶自來往新詩吟罷獨躊躇

　　沛公亭

　　遥山寂寂對危亭壊礎欹沙桞自青四海乆非劉社禝
千秋猶有漢精靈豐西水散烟沉浦碭北雲迷雨入庭
坐想酒酣思猛士歌風臺下晚㝠㝠

　　濟州遇大風


　　黒風揚海舟欲翻黄塵蔽天白日昏牽江百丈有寒色
轉野孤蓬無定根少年涉歴深世故長路艱難銷客魂
坐笑杞人真不慧浮生乆已信乾坤

　　㑹通河伯祠晚眺

　　水神祠下晚維舟閒倚穹碑誦逺逰西日射雲明獸几
北風吹土集貂裘漳川近繞幽燕出汶水分兼濟漯流
過客豈知䟽鑿苦當時荷鍤㡬人愁

　　至京


　　京國古為形勝地野人今識帝王居無時雲氣浮金闕
盡夜奎文映玉除豈復常何須論事蚤聞司馬已成書
䄂中獨有長楊賦欲向何門曳客裾

　　詠懐

　　一春風浪淹行客六月塵埃滿上京鄰館朝烟同杵臼
故園暮雨隔柴荆西州近日猶防冦南詔經年乆用兵
獨夜起瞻龍虎氣五雲終繞鳯凰城

　　駕發


　　天門曉啟黄金鏁路馬遥翻碧玉蹄銀燭熒熒花外出
翠蕤冉冉桞邉迷千官劔佩屯雲合五衛旌旗擁日齊
後夜龍沙駐清蹕侍臣不寢聽鳴雞

　　呈王繼學大參特領江東憲二首

　　丈人文律擅風騷往昔朝中屬望勞宣室近聞徴賈傅
漢廷重見遣王褒蒼松雪後森森直玉樹風前凛凛髙
㡬處瘡痍待蘇息遥瞻使節下江臯

　　蚤年弄筆向山阿行徑春深長薜蘿逸駕未能攀屈宋

苦心虚擬過隂何南逰澤國黄塵滿北望都門紫氣多
最説蓬萊舊仙侣妙音時復奏雲和

　　登樓

　　樓上秋風吹畫屏樓前秋思滿都亭金河水去涓涓碧
瓊島雲來冉冉青近見蕭何成第宅舊聞汲黯在朝廷
明時進用多英傑迂腐深慚守一經

　　秋興五首

　　天上旌旗捲莫寒人間鼓角送悲酸瑶池日落迴青鳥

月殿浮雲掩素鸞楊柳漸稀秋瑟瑟芙蓉已老露漙漙
砧聲苦近南隣客寥落羈懐强自寛

　　落木蕭蕭滿帝畿候蟲飛處趣寒機客星入斗秋深見
神女行雲日晏歸復喜諸公扶社禝祗憐弱弟奉庭闈
短章諷罷頻回首目送江南鴻鴈飛

　　梧桐樹晚細含烟閶闔門深總映天龍去鼎湖雲漠漠
鶴吟華表月涓涓東都日望金輿發南徼猶驚羽檄傳
只在忠良勤夙夜五陵佳氣故依然


　　白日遥㸔錦繡懸重重樓閣隠青烟化城或在諸天外
方丈長疑積水連毎説神僧飛杖錫更聞童女上樓舡
西風日暮何蕭瑟一度憑高一惘然

　　敝裘已畏早寒侵嵗月祗驚乆客心莫倚長卿能作賦
始知季子故多金天門守虎星辰冷雲氣從龍霧雨深
直北闗山時極目背人聊復短長吟

　　題張齊公祠

　　將軍結髪事先朝百戰山河血未消總説霽雲能慷慨

兼聞去病最嫖姚烟塵劍㦸迷秋峒風雨旌旗落暮潮
自古英雄須廟食精靈何待楚辭招

　　送湘中李從事赴郴幕

　　長沙上游山水窟郴陽自古説名邦天圍翠岳連三楚
地合清湘赴九江歸去收書經石室坐來拄版對寒忩
西風慘淡都門别莫愛青樓倒玉缸

　　和宋子與病中

　　知君憔悴對醫師總為庭闈接夢思去國休題王粲賦

憂時苦愛杜陵詩闗河落日傳飛箭城闕高秋遶畫旗
自有羣公勤輔翊不妨羈旅暫栖遲

　　寄漢陽黎暹州

　　郎官湖頭秋月輝大别山下莫烟㣲隣家竹好題詩到
别墅花濃放棹歸稚子攤書黄葉下野人送酒白魚肥
惟應對客多清興觧念征塵染素衣

　　寄馮架閣

　　風沙獨走燕臺路秋思長懸楚觀雲直北槖駝終日見

向南鴻鴈幾回聞過門每憶逢春雨迂轡能應坐夕曛
數就行人問消息知名總説漢馮君

　　崇天門朝賀

　　輦路塵清列羽林侍臣鵠立肅森森風含鳯吹青㝠闊
日射龍旗紫極深兩廡佩趨臨水玉九門詔出映泥金
從来湯武須傳業更在伊周老盡心

　　雪中次元茂才

　　北闕今晨雪滿墀腐儒憂國畏人知月寒弱水迷三島

雲暗蒼梧失九疑瑞木細飄天上葉梅花潛發嶺南枝
山隂那得乗佳興起遶前軒自詠詩

　　客館對雪

　　主人並馬清晨出獨客揮毫白晝吟空院雪花時近眼
故園梅蕋總闗心天迷漢節南征逺目冷燕臺北望深
但使年豐成國用敢論逰子少黄金

　　元日

　　漂零京國逢元日俯仰乾坤任四時天上椒花虚作頌

江南梅蕋廢題詩三山日動蒼龍闕六管雲迴翠鳯旗
元老議成周典禮小儒思見漢官儀

　　正月十七日麗正門觀迎接口號

　　南徼旌旗萬里廻中天城闕九重開龍門仗簇青雲起
鶴禁香通紫氣来父老多流去日淚公卿不乏濟時材
已聞奉璽歸金室早聽趨朝進玉杯

　　和宋架閣病後出逰

　　近説能詩宋之問還同多病漢相如出門跨馬驚春晚

臨水聞鶯似夢餘柳邉苑路通飛觀花底宫泉溜决渠
毎歴鳯城多雜興須君把筆更來書

　　送賀尚書致仕後赴召上都

　　使者徴行立曉風宰臣傳詔守離宫闗中舊憶留蕭相
江左俱㸔赴謝公路經琴峡秋聲滿天繞灤河御氣通
聞説至尊勞睿想莫令行色後賔鴻

　　送唐子華赴嘉興照磨(子華名棣吳興人善畫)

　　聞君秋思滿南湖行李今晨發帝都幙府初乗從事馬

江城還憶歩兵鱸樹浮白日山侵越潮蹴青天海入吳
閒暇凴高動詩興須成一醉掃新圗

　　和孫太常元日

　　日射天門海霧晴雲飄仙路島風輕柳邉仗出開旂影
花底朝回散佩聲為客頻占新嵗事思親復起故鄉情
不論萬里羈離苦惟願朝中政化平

　　澧陽橋

　　謝家作橋涔水上行客題詩江霧中天接五溪南去永

地連三楚北來通青龍莫見雲汀濕烏鵲秋閒月渚空
聞說道傍多駿馬何人環珮立西風

　　春雪次韻

　　纔見天花散碧寥即㸔庭樹失青條侵香靜向金虬滅
拂舞輕兼綵燕飄只怪春叢俱爛漫可知年穀最豐饒
蹇驢莫出多詩思却恐傍人擬㶚橋

　　出郭

　　晴光縹緲汎青春逺色氤氲動紫塵出郭自因芳意早

尋幽兼得野情新花邉古寺翔金爵樹底高墳臥石麟
却倚層丘望城闕上方雲氣繞龍鱗

　　送㑹稽方泳道之松陽令

　　松陽令尹之官去三月都門柳拂衣作郡舊聞成式在
去鄉今見買臣歸春光繞縣居人滿秋柿連村過卒稀
從此管絃遍閭里㸔君鳬舄近雲飛

　　寄河間趙運使

　　雪盡官河春水生移家還出鳯凰城竹間退食占靈鵲

花外題詩聽早鶯鹽井青烟晨縹緲漕溝素月夜分明
京華乆客遥相憶欲托音書不稱情

　　送臨川僧明極

　　天寜堂中雲所居生公聚石意何如山前振錫應逢鶴
池上開函或召魚有時風樹鳴珠網當晝天花墜寳書
豈憶今晨送師處薊門南望説鄉閭

　　送馬伯成書大典恩授學官待次歸

　　蚤聞獻賦擬揚雄晚説傳經出馬融載筆舊登天禄閣

将書能到大明宫苑花送酒歸時發江樹迎舡去處通
㑹待詩書化干櫓青燈重約故人同

　　送杜徳常御史赴西臺二首

　　御史才華舊省郎翩翩雲路起鵷行天回紫閣明奎壁
地切烏臺動雪霜分陕定存周禮樂過秦猶有漢文章
欲因巡郡還搜訪别酒臨風意獨長

　　繡衣此别定如何驄馬西行處處過驛樹蒼茫連㶚滻
江花浩蕩過岷峨三秦乆訴誅求盡六詔仍聞警急多

早聽封章切肝膽為憐編户困兵戈

　　憶到京華未相識將詩往往向人傳祇慙燕石登重櫃
豈有驪珠出九淵青雲滿路逢傾盖白日臨岐送著鞭
好去南城訪遺譜杜陵自古盛才賢

　　送方從事赴潮州二首

　　闕下風流秘省郎移官萬里向潮陽樹邊海氣浮天闊
雲底瀧流出地長見客惟應辭薏苡思親定復憶桄榔
諸公佐郡多能事日對韓山送酒觴


　　都門十月把征衣腸斷千峯木葉飛江上也知鱸鱠美
嶺南還恐鴈書稀梅花月落晨趨府榕樹雲生晝掩扉
幕下故人如問訊帝鄉為客未能歸

　　寄潮州袁經歴

　　去嵗京華歎别離千回坐想到州時潮人載酒昌黎宅
海客移船廣利祠南去祇慿相憶字北来頻問近題詩
嶺梅處處開應好何得春前送一枝

　　送蒙古潘學正


　　奎宿凝華協帝符龜圗呈畫照坤輿衣冠治定通重譯
竹帛文同變六書分教已從官獨冷致身寜論術猶踈
明朝鼓棹瀟湘去處處秋秔薦白魚

　　次韵元日朝賀

　　宫漏催朝燭影斜千官鳴玉動晨鴉交龍擁日明丹扆
飛鳯隨雲繞畫車宴罷戴花經苑路詩成傳草到山家
小儒未得隨冠冕遥聽鈞天隔綵霞

　　對雨懐掲監丞病起


　　㣲雨霏空坐轉添把書終日對㢘纎霧交忽復深連海
風引時能近拂簾樹底征鞍愁易濕花邊坐席喜相霑
孰知病起多幽思行樂時時過畫簷

　　答張自觀自江右贈詩至燕

　　十年江國苦淹留萬里京華恣逺逰坐客浪傳鸚鵡賦
市人爭指驌驦裘乆疑傅説騎箕尾空使張華望斗牛
此日朝廷盛文物春來相望莫深愁

　　和掲監丞聞王少監宅二月梅花盛開


　　南州臘近梅偏盛北地寒多暖始繁總為蕭疎含冷色
獨判遲暮答春恩誰家愛樹開幽徑此日逢花憶故園
何遜能詩意無限莫將愁思繞孤根

　　送周士稚歸旴江二首

　　華子岡頭春色幽麻姑洞口好山稠天晴暗草生歸思
日暮濃花喚别愁岐路不堪長送客故鄉那得便同舟
知君文力驅江海豈學蘇秦著弊裘

　　為客京華嵗易遷看君㳺倦獨幡然更同夜語何由得

不漫春還也自賢作賦未成前殿奏論經猶擬後生傳
仲舒况有賢良䇿漢主經營最盛年

　　和孔學文從奏延春閣

　　宫漏沉沉曉仗移衮衣當殿聴朝時風含雞舌飄青瑣
日射龍鱗動赤墀奏對御筵多宻近退趨春院總委蛇
喜聞近日稀㳺幸閣下儒臣出毎遲

　　題王晋之崆峒山房

　　君家堂上小崆峒開鑿猶疑見禹功青潤毎愁靈雨至

白虚常喜細泉通緱山逺色来琴底艮岳餘姿落座中
欲侍軒轅親問道廣成何許倚秋風(小空同石名)

　　秋日巡山和王君實四首

　　大駕常年幸舊都守臣廵徼禮如初西山雲氣来仙島
北極天文繞帝居龍去欲騰秋水劍鴈囘疑得上林書
山河滿目今全盛戢武才多國未虚

　　九重城闕擬清都萬井閭閻倍國初但見貔貅無急警
始知雞犬亦安居鈎陳月轉秋移仗太一天低夜降書

聖主肅興思輔治由来廊廟不宜虚

　　廵山千騎接神都榖滿秋田露下初烽火不聞乗夜警
人煙多見入雲居百年禮樂成周典萬古山河列漢書
喜有新詩繼風雅諸公才氣總凌虚

　　衣冠如雨耀神都郊甸新凉拂馬初日月近臨黄閣貴
風雲遥限紫宸居少陵謾擬陳三賦司馬先能著八書
想見九闗嚴守虎玉堂金殿最清虚

　　七月十一日赴安南


　　燕城秋早五雲開路入南交㡬月回奉使始從天上出
行人争㸔日邊來班超萬里終投筆郭隗千金更築臺
聖主恩深極炎海伏波銅柱任蒼苔

　　馬上

　　四牡光華照早秋路人傳㸔使交州青雲北起飛龍闕
白日西明洗馬溝山上浮圗兵後石道邉斤堠古時丘
據鞍欲訪前朝業沙草㣲茫水自流

　　涿州樓桑村先主廟二首


　　先主君臣並材傑天傾炎漢苦須扶曺瞞力盡纔分國
葛亮謀成竟託孤道路只今通隴蜀山河無復限荆吳
行人為指樓桑廟腸斷西風散白烏

　　孤村縹緲見靈祠廢宅蒼茫失故基蜀鬼夜還風滿葢
涿人朝祭雨霑旗璽文定復歸寒水桑影猶疑覆短籬
終古鄉閭有遺恨衣冠空想漢威儀

　　登真定龍興寺閣

　　網户層層映日開寳欄曲曲近雲回水連鉅鹿河流合

山走封龍岳氣来天樂有時飄下界佛香終日覆前臺
㣲軀新病宜髙爽倚柱長吟莫却廻

　　公事畢重發京師

　　故人送别古城頭已去重来不敢留司馬舊為持節使
洪喬今作置書郵路蟠冀魏通江漢山盡荆吳入斗牛
却到日南應萬里早春還憶鳯凰樓

　　范陽

　　督亢陂前草没沙武安廟下客思家西風落日猶驅馬

北地秋隂亦見蛇不勞鄒衍重吹律何得張騫獨泛槎
從此南征思何限象林銅柱更天涯

　　欒城驛

　　極目荒城斷復連古人遺跡種為田陳餘墓沒秋雲裏
欒武臺荒夕照前豈有聲名驚絶域惟將文字紀流年
西風傳舎塵蕭瑟南北經行亦可憐

　　趙州石梁隋李春造上有張果老驢跡

　　趙州南梁石壯哉李春舊刻暗塵埃水流日月隋唐去

山捲風烟冀魏開白驢誰見仙翁度&KR1301;馬今迎使者來
却恨秦人駕東海謾勞心力望蓬萊(梁作橋)

　　磁州

　　曉出邯郸露滿空武安紅樹起西風鼓山路向雲間落
滏水船從地底通秋草尚疑曹氏塜野花無復趙王宫
古來富貴皆黃土莫笑行人憶夢中

　　武城

　　武城村南十丈塵百回立馬問行人古臺壊雨埋銅爵

髙冡移雲臥石麟三分早恨英雄死九錫深悲命數頻
萬古漳河自來往秋来臨眺最傷神

　　淇州

　　湯隂縣前秋氣悲路人為說紂亾時比干死諫猶存墓
西伯拘幽尚有祠草没廢城牛牧逺樹侵官道烏飛遲
西風落葉成多感行過朝歌却賦詩

　　汴梁

　　汴上荒城繞故宫山頭危石墮秋風夷門市起聞嘶馬

梁苑樵歸見斷鴻鬬草尚餘殘後碧進花無復盛時紅
欲登髙處腸先斷滿目閒愁賦未工

　　上蔡

　　上蔡城頭黄葉多聞雞㸔劍起長歌徒憐丞相東門犬
猶憶將軍半夜鵝樹底衣裳沾霧雨馬前燈火動星河
凉風满路吹行鐸那似金門聽玉珂

　　汝南

　　驛騎如雲逺自天眼中陳蔡鬱相連高塵映日飛黄霧

亂木含風舞翠烟汝水近通城北路礶山遥帯郡西田
經過莫怪頻囬首無限秋懐攬轡前

　　武昌

　　武昌城中山氣凉欲行還住意何長荆衡樹暗来狄雨
江漢棲髙下夕陽禰衡作賦愁鸚鵡李白題詩憶鳯凰
此去朝廷今未逺南征烟火日相望

　　登南岳二首

　　衡陽烟樹翠重重知有僊居近古松采藥猶嫌山鬼識

誦經不使世人逢日光冷射朱陵洞雲氣晴熏紫葢峰
惟恨南征逼霜雪未能相逐徧攜笻

　　萬壑千峰次第開祝融最上氣崔嵬九江水盡荆揚去
百粤山連翼軫来入樹恐侵𤣥帝宅牽蘿思上赤靈臺
明年更擬尋春興應及瀟湘鴈北迴

　　興安縣

　　亂峰如劍不知名篁竹蕭蕭送驛程轉粟未休離水役
負戈猶發夜郎兵百蠻日落朱旗暗九嶺風来畫角清

空使腐儒多感慨西南羣盜㡬時平

　　謁羅池廟

　　柳州刺史愛羅池廟食千秋傍水涯隔坐桄榔風瑟瑟
近簷橄㰖露垂垂唐碑載事班前史楚曲迎神叶古詞
欲借題籖卜行役祗慙無禮强知詩

　　書南寜驛

　　嵗晚馳驅憶帝京北風回首重闗情中天日月廻金闕
南極星辰繞玉衡父老尚煩司馬檄蠻夷須用伏波兵

也知文徳能柔逺傳道新恩欲罷征

　　次韻智禮部贈黄忠州

　　舊臨邊鎮早從戎新遣諸郎亦有功留在豹韜知合變
佩來龍劍識英䧺西山㡬月烽烟定南土當年貢賦通
㑹見文翁化成俗不勞壯士挽强弓

　　書如月江橋市驛

　　迢迢旌節指天隅歴歴山川載地圗市發朝霞晴捲布
江生明月(珠名)夜還珠禮從陸賈来時定俗自任延去後

殊親見蠻邦慕冠冕只今聖徳似唐虞

　　瀘江

　　瀘江之水發南詔龍編古城居下流馮夷伐鼓迎漢節
泉客弄珠隨越舟鯨海遥連白日動鼇山近戴青天浮
層波莫據黿鼉險日夜東歸未敢休

　　題天使館

　　元統三年頒正朔詔書還到極南開使旌入館青雲動
仙葢臨江白日廻諭蜀豈勞司馬檄朝周終見越裳来

還家耆舊應相問文化如今遍九垓

　　却侍姫(連夕䝉遣侍姫皆即辭却我輩非陶榖輩人不宜以此見)

　　夜宿安南天使館主人供帳爛相輝寳香(一作熏)燼起風
過席銀燭花偏月照幃王母謾勞青鳥至文簫先放綵
鸞歸書生自是心如鐵莫遣行雲亂濕夜

　　落梅

　　梅蕋紛紛落小池粉墻猶䕶折殘枝臨風見影時堪惜
歩月聞香毎自疑萬㸃撲簷飄乍急数囘沾帽拂還遲

北來羌管多愁思好謝行人且莫吹

　　華林村

　　華林歩頭江徑迂晴烟渺渺見村墟水邊茒屋圍青竹
樹底柴扉掩緑𬞞國老把杯齊送别館人操紙解求書
歸程正遇寒花發滿處清香逐使車

　　崇仁峡

　　扁舟夜宿魚龍窟久客長懐虎豹闗嵗暮思家成白髮
天涯持酒得青山張騫浪喜蒲萄入馬援終嫌薏苡還

天子只今勞遣使將軍何日遂平蠻

　　贈黄天瑞(臨江人善奕棋當路喜之遂得巡徼之職)

　　嶺外相逢春正寒知君能奕動衣冠風簾落子花摇席
夜燭收枰月轉闌松下或尋仙客對竹間應任野樵㸔
由来此道通兵法即遣籌邊也未難

　　寄雅正卿

　　送别都門秋葉飛臨岐猶記把征衣嶠南嵗月鶯啼早
江北風沙鴈過稀張騫奉使經年至馬援平戎㡬日歸

却望旌麾倍惆悵往来人事苦相違

　　桂林喜吕仲實僉憲至

　　正月交州奉使歸忽聞鞍馬發王畿嶺南障雨開銅柱
江上春雲逐繡衣草熱蟲蛇常並出樹深豺虎近皆肥
明朝按節勞諮訪邊郡于今未解圍

　　寄湖廣僉憲姚子徴

　　憶君驄馬赴金陵送别題詩乆未能秋後也知鷹自擊
春来惟恨鴈無憑洞庭地坼連青草林邑天廻帯白藤

南北馳驅只相望飛霜何䖏濯炎蒸

　　過故妻墓

　　湘皋烟草緑紛紛洒淚東風憶細君毎恨姮娥工入月
虚疑神女解為雲花隂午坐閒金剪竹裏春愁冷翠裙
留得舊時殘繡在傷心不忍讀廻文

　　洞庭連天樓

　　崔嵬古廟壓危沙縹緲飛樓入斷霞南極千峯迷楚越
西江衆水混渝巴鮫人夜出風低草龍女春還雨濕花

北倚闌干望京國故人何處認星槎

　　和黎别駕飄然樓

　　老子樓居頗近僊樓東常繫泛湖船衣冠已任隣人識
文字兼從過客傳桂夕把杯還問月花時吹管欲乗烟
登臨莫苦懐鄉國著述猶堪托莫年

　　送羅用賔靖州教官兼簡諸從事

　　柳色新袍照洞庭西南㡬夜候文星水浮七澤通黔白
山擁三苖過峡青銅鼓不勞歸鑄馬絳帷還見坐横經

府中從事君知巳應共哦詩使六丁

　　龍翔寺

　　梵王宫殿倚青冥先帝旌幢擁百靈寳網自鳴空裏樂
琅函時出賜来經近山鳯去花仍碧遥海龍歸樹獨青
玉輦宸逰竟寥廓行人揮淚讀新銘

　　鳯凰臺

　　太白題詩鳯逰處古䑓蕭索換流年風流偶出齊梁後
文藻猶含晋宋前淮水夜明滄海月石城春暗秣陵烟

古來宫殿俱無迹風雨凭髙獨黯然

　　候友人不至戲作

　　儀真城下菖蒲節晴日江頭錦繡文旗影送船侵樹過
笛聲催鼓隔花聞雙龍鏡化閒風雨五馬歌沉暗水雲
日莫故人期未至誰家㸔舞石榴裙

　　送奎章典書王可賔歸陳

　　儒臣侍講黄金殿閣吏依光白玉除親在未沾三釜禄
使囘先寄數行書叢臺日莫啼烏鳥蔡水霜清見鯉魚

歸到髙堂説文治五雲遥指帝王都

　　送張良佐歸鄉

　　知君京國乆飄零舊隠南宫樹色青平子莫年能作賦
志和初嵗已明經石田毎恐荒秋雨銀漢虚勞問客星
聞道鄉心與詩思夜隨寒月遶柴扄

　　挽劉漢璋

　　舊逰京國夢林泉老就揚州築墓田海上遂疑徐市去
濟南誰得伏生傳藥欄寂寂臨春水松館蕭蕭對莫烟

身後愧君名或泯故人哀思倍凄然

　　送篤御史之南臺二首

　　旅館天寒盡日空繡衣臨訪走兒童已聞俗客驚題鳯
更訝隣人失避驄短鋏實愁歸後見清樽虚擬别時同
明朝振筞秦淮道惆悵燕雲隔斷虹

　　金陵臺畔栢森森馬首飛霜已滿林定有文章兼論建
豈無風采屬登臨東隅地限諸夷逺南服天圍五嶺深
吳楚誅求極困敝干戈饑饉轉闗心


　　送趙仲禮御史兼呈王侍御五首

　　文章御史久為郎南赴金陵道路長百粤雲山連楚大
六朝烟樹入隋荒清秋按郡行驄馬落日登臺詠鳯凰
新喜諸公振風采早聞當道去豺狼

　　都門相送意躊蹰别路秋生白羽車霜雪總㸔鵰去疾
風烟那問燕来踈嶺南斥堠愁烽燧江左誅求畏簡書
白面少年空觧事繡衣行縣定何如

　　建業城頭烏亂啼知君感古夜聞雞荆楊貢賦元趨魯

晉宋文章漸入齊草䟽或依松影坐哦詩應就竹隂題
書来宜憶京華客日日長衢聽馬嘶

　　衮衮晴雲塞要津終聞聖主用儒臣蜀都文物來西漢
奎閣圗書近北辰此日賜官簮獬廌暮年留像畫麒麟
極知風俗須揚激肯使賢才但隱淪

　　賜車南粤初歸日駐楫秦淮欲莫天嘯詠偶經梁舊寺
登臨猶憶晉諸賢謝安别墅蟲鳴裏王導新臺鳥去前
多謝府中賢侍御别時能作送行篇


　　和馬中丞送丑子元按部湖廣

　　法星夜入斗南天人候乗驄動隔年嶺外轉輸疲郡邑
海隅征戍廢田園馬援定地思標柱蘓武歸朝恨齧氊
想見巡行得風俗尚論信賞勸才賢

　　題奥屯主簿藏其叔滄江公翰墨

　　從父舊為湖北使老年亦就漢陽居晴登大别題黄鶴
暖立滄江翫白魚杜佐未忘工部學庾郎休慕右軍書
只今耆舊凋零盡撫養傷懐涙滿裾


　　次韻曾士敏寄其子經筵典書元傑二首

　　南豐老人鶴髪稀遥憐令子客邦畿步隨玉佩趨延閣
書發金繩對衮衣休怪赤駵終日去也知蒼隼得秋飛
江邊吟罷無人見拄杖時能陟翠㣲

　　天涯㳺子日思歸行李何時發帝畿司馬未論金換賦
買臣終欲錦為衣紫駞車動秋塵合黄犬書回莫雪飛
我亦鄉心滿江浦千山烟樹正霏㣲

　　宋氏西亭


　　宋家亭子渭城西賔主幽尋毎杖藜把酒柱間桑樹逺
披衣墻下麥苖齊雷霆暝閉龍門石烟霧晴生瓠子堤
何日相從覽竒勝新詩還對野人題

　　重午寓掲公館

　　翰林宅中值重午節物驚人心欲摧汨羅萬古烟波去
幽薊今朝風雨来山中菖蒲已可服庭下石榴猶未開
主人總有故園意與客慰藉共傾杯

　　送熊天瑞南歸


　　豫章先生筋力優既老攜書能逺逰風烟迤邐燕薊晚
日月蹉跎梁宋秋青燈獨夜有歸夢白髪終年無客愁
京國今晨却南去将詩萬卷更何求

　　送林彦廣祠南北鎮

　　中使傳香下玉墀儒臣代祀出金閨旛幢北起開恒岳
舟楫東廻入㑹稽望海也知晨駐馬渡江休信夜然犀
名山見説多仙氣應得從容散杖藜

　　詠林廣文種竹


　　髙齋叢竹珍如玉手種堦前看發生故土已兼雲帶至
新稍都謝雨催成坐中曙接淇園緑簷下秋含嶰谷聲
見説主人多野趣客来從看不通名

　　舊葉蕭蕭槁復青新叢細細斬還生斸當醉日愁仍損
澆過炎天訝忽成步月獨歸貪翫影臨風閒坐喜聞聲
相過况是無塵俗青簡留題最盛名

　　寄王君實二首

　　北望衣冠憶省郎逺隨車駕幸灤陽苑中苜蓿空騏驥

池上梧桐起鳯凰中使有時傳賜酒近臣何處避含香
上林此日無来鴈吟罷題書欲斷腸

　　逰子江南生事㣲五年京國夢柴扉彈冠總為王陽在
垂櫜虚隨陸賈歸藜藿已秋仍寄食芰荷當暑未成衣
諸公也念求升斗日夜髙堂白髪稀

　　送王思文上舍

　　京華日夜憶庭闈路接南天思欲飛衡岳數峰開縹緲
洞庭千樹入霏㣲館中共惜何蕃去江上應逢宋玉歸

来嵗花開擬相覔預愁烟雨濕春衣

　　題陳從古壽藏可居亭二首

　　浮世百年那得知丘原同盡不須悲雲間㧞宅星河冷
海上求仙日月遲盖棺只合生前定荷鍤徒勞醉後隨
絶愛可居亭下客青山相好即相期

　　山中築室真堪老身後知歸即是仙預斷竹根開秘壤
親栽松樹遶空阡一生慷慨飛鳶外千嵗風流化鶴前
想見登臨増曠逹酒壺棋局任流年


　　送孫伯起掾嶺北二首

　　乆為掾吏趨公府忽去親朋赴朔城黒水舊聞龍北起
青天惟見鴈南征蒼茫部落連諸邸迤邐山河接兩京
王室由來重藩屏省郎切莫負才名

　　北去頻聞霜雪多驛程猶是過灤河悲風絶幕廻蒼隼
落日穹廬卧紫駞行色且謀寒夜飲别懐休憶醉時歌
都門已隔千行柳况復鄉山老薜蘿

　　題紀静卿竹圍


　　聞君種竹今成圍繞舍青青手自治花塢犯根休聽斸
韭畦妨筍更教移即通好客深開徑稍斷行人逺挿籬
因憶故園荒欲盡為君悵望一題詩

　　寄鄂季弟幼霖并寄仲弟次舟二首

　　弟兄終嵗長羇旅南北何時却定居春至數瞻衡岳鴈
秋来猶食武昌魚毎愁年長須經事即恐家貧廢讀書
仲氏應門獨辛苦平安消息近何如

　　吾親霜髩日紛紛為客艱難不使聞養老只須常善飯

生兒何必總能文書同洛下思黄耳心似河陽見白雲
季弟還家報兄好歸期猶恐過春分

　　聞張吏部督海運歸詠懐奉簡二首

　　日邊雙節下滄溟雲際千艘赴驛亭直為邦畿須轉粟
也因江海念流萍玉京永夜瞻卿月銀漢清秋識使星
待盡西風始相見客愁如酒一時醒

　　絶域歸来嵗月過應憐辛苦涉風波楚人不得輕毛遂
漢使因能屈趙佗自古諸溪連盜賊祗今五嶺徧干戈

㣲官乞就江南地直念庭闈白髪多

　　别山北憲掾傅子通二首

　　邊城置驛往来通憲府臨藩政化同三語忽傳収薦鶚
一經猶得佐乗驄遼東地盡𤣥菟闊漠北天寒白霫空
此去行秋勿容易吾先臺閣舊生風

　　北望車塵損客顔塗陽萬水復千山乾坤嵗莫多離别
道路天青忽往還海鶴朝吟風滿斾冥鴻夜度月臨闗
此時馬上應相憶却羡寒雲盡日閒


　　九日同陳道之攜酒過揭公

　　毎嵗登髙喜重九今秋天地獨堪驚青山即恐西風滿
白日長愁北極傾(時地動)故人對酒思陶令今上求言憶
賈生忽見新詩使腸斷看雲對菊淚縱横

　　安南使饋香因分送京下諸公

　　南粤名香屑異材逺人持贈比瓊瑰採經銅柱秋雲濕
熏對珠崖夕雨開入朝喜見朱鳶定充貢還隨白雉来
乆憶諸公擬分送却愁薏苡誤相猜


　　送著書曹裕之赴銓

　　京國風塵共起居朝廷文物用吹嘘不縁張斐能推律
誰識虞卿觧著書江路月明梅漸發薊門霜落栁全疎
㸔君被檄南州去即見青雲動里閭

　　酬黎别駕

　　天涯為别動經年空有音書托鴈傳時見逺人来闕下
不忘孤客去江邊青山訪竹雲生褐埜寺尋僧雪擁氊
想得郎官湖上月清輝長共此心懸


　　送東宫説書周仁袁歸里

　　知子京華厭久居慈闈多病憶江魚雲深鶴禁辭通藉
月暗螺江夢倚閭别騎冷隨沙樹逺歸舟晴照埜梅踈
獨慚嵗莫仍羇旅腸斷千峰隔敝廬













　　傅與礪詩集卷五

