







　　欽定四庫全書

　　傅與礪文集卷七　　　　元　傅若金　撰

　　題䟦

　　書安南使求書卷後

　　安南使至京師之一月阮飛卿持紙即余求書大紙六
十二畨為一帙其作大字者三十七紙紙可四十字書
醉翁喜雨二亭及岳陽樓嚴先生祠堂記次者十七紙
紙六十字則書前後赤壁賦又其次者二紙紙百四十

餘字則書克巳銘既悉為書之又如克巳銘字者六紙
求書弔古戰塲文而余意不欲書也夫兵者聖人不得
已而用今天子方以文德懐四裔苟不得已伐罪之師
則有矣豈若好功之主窮兵以毒天下者哉余不欲稱
古戰塲於今日也且其求書於余亦以余嘗使其國而
見知乎吾聞伐國不問仁人有問焉君子且恥其對今
而求書古戰塲文於余將以余為不仁是余前日不足
見知其國余又恥而不欲書之藉曰文以弔古有風利

之義而其辭則已戚矣自余幼既不忍誦焉况書之乎
若紙不可虚反則請書漢文帝賜南粤王佗書以歸之
嗚呼余書不足稱也逺人之求及此蓋篤好於文者矣
豈不深可尚哉

　　書鄧敬淵所藏大明歴後

　　右鄧君敬淵所藏至元十四年丁丑嵗大明具注歴一
本蓋國朝混一天下始頒正朔之制也其十二月下所
注與今授時歴小異而加詳焉有長星短星往亡公辟

俟大夫卿六十四卦七十二候自金正隆戊寅迄大元
至元丁丑百二十年咸屬而建國革命之始改元置閏
之次燦然具見若八門占雷五鼔卜盗十干推病八卦
勘婚凡以使民勤事力業趨吉避凶者亦莫不備至嗚
呼古者聖人順天道敬人時所以重民事也今觀我元
受命頒朔之初而敬天勤民若此其至兹國之所以興
歟嘗聞先輩言國初歴庚午嵗閏十一月而宋歴誤置
閏十月今驗之果然夫閏月以定時成嵗者也置閏差

則時不定嵗不成矣宜宋之將亡也是故歴象之制有
國者不可不慎

　　䟦章存誠所藏楊妃齒痛圖後

　　孔子曰吾未見好德如好色者也闗雎之樂淑女雞鳴
之思賢妃後世無畫之者若唐貴妃楊氏病齒而𤣥宗
視之當時未知果有此否即有之亦常情爾非若捫乳
之浴洗兒之賜為大可怪而畫者爭傳之以啟天下後
世之議何其薄哉然使𤣥宗之勤政恒如初年時勵精

求治不躭于樂不溺于愛此亦何自而至焉嗚呼宫闈
之内可戒者多矣古之人君左史記動右史記言夫有
以哉

　　題宋尚義所藏宋馬麟畫皇都春色圖後

　　宋髙宗皇帝以飛白書唐吏部侍郎韓愈早春詩一首
其臣馬麟以其意作皇都春色圖一卷進之今流傳人
間為新喻宋氏所葆藏余惟此圖合韓吏部詩宋君臣
書畫為三絶宋氏葆之宜也獨因是有感焉唐之都至

汴宋已墟宋南渡汴之都亦墟矣當時君臣能無黍離
之歎耶今距宋南渡又二百餘嵗宋故都之墟益可感
矣而書畫獨傳其流風猶可想見然國之所恃以久逺
者有大於此豈徒書畫足傳哉

　　書程子亷諸人詩後

　　右五言古詩共四十六首魏郡程子亷及豫章王敏文
張伯貞之所作也清江傅若金曰自國風不作而古詩
之道熄矣五言詩莫尚乎漢魏學之者鮮至焉而世之

能好是者亦往往罕見何其難耶觀三子之作不求苟
合于世好蓋汲汲乎漢魏之詩而力焉者也若伯貞又
時時能出入晉陶阮諸人間三子所至豈易得哉然吾
聞昔者齊人好竽客有操瑟立于門者三年不得入以
所求非其所好也吾懼夫三子之於世其操瑟而求齊
者歟雖然非瑟之罪也

　　䟦趙學士所臨蘭亭叙

　　吾聞善書若畫畫之妙者豈徒以形哉故臨書非形似

為難得風神為難爾晉王右軍之蘭亭序世之臨者不
少即唐諸人以書名家者勿論其他得稱善于天下㡬
何人耶趙吳興學書一世其胷中皆右軍全書故其所
臨譬之輪扁斲輪得之心應之手故能極風神之妙豈
若區區以形似求者哉雖然此非一日之力也夫書一
藝爾苟日力不至不足以深諳矧君子之學有大於是
者乎

　　䟦王武所叙譚濟川戰功後


　　余讀史愛司馬遷叙李陵戰獨竒因撫卷歎曰何遷之
能言也亦遷能知陵耳非遷文後世誰復傳陵事哉然
世之事若此類者當不少無遷其人亦湮滅而已矣譚
君事及其所遇非陵比而余知君如遷頃余在京師每
為京師之人言輙撫臂不平獨恨不能如遷叙陵事以
傳後世耳余南歸終不忍其遂冺因以授余友王武傳
之君歸與余㑹長沙以武所為傳示余武雖非遷亦能
言者也而朝廷文章之士復緣武而得君君之事果因

武而遂傳哉余無復恨矣

　　䟦李以聲所藏范先生墨蹟

　　范先生人品重一時而文章之髙古神妙名公作者莫
不服之稱其必傳後且不朽其書亦精勁有韻神氣清
朗無毫髪倦惰苟且之思類其為人此詩和答鄉人李
君以聲所遺長句即是雖不足以盡見先生所得之藴
而其委曲温厚要非世俗之作之比且先生平居行甚
峻潔不妄與人交而於鄉黨姻友則未有不曲盡其情

者觀於是可見矣亦以聲之為人有以致之哉當先生
在時鄉人之不知者猶有視若東家某者焉及先生殁
文章益可貴重於是夫人知其不易得矣若余家居去
先生之舎不廿里恒晨往夕還有得於先生蓋多而今
不可復見獨於辭翰恒若先生之存焉則以聲之寳是
帖有可起敬者已

　　䟦廖敬亮所藏乃祖字說

　　右新喻廖敬亮所藏故宋太常丞太山蕭先生所為乃

祖幼聲字說及諸賢題䟦一卷嗚呼逃虚空者聞足音
而喜矣故人之不忘其先者雖琴瑟書䇿無所不敬焉
况名若字本乎先哲之言可以訓者乎觀太常當幼聲
始冠切切焉責之以成人期之以相業使大其嗚然幼
聲值宋之季積學而未試于用卒隐聲以沒是有非人
力所能也吾聞蓄之盛者其發閎鳴之大者其振逺發
而未閎振而未逺其必有餘聲者矣夫能益盛其蓄大
其鳴以振發其先世者將不在後之人乎今去咸淳且

七十餘嵗敬亮能葆藏其先祖之手澤以傳于後幼聲
之令聞固未已也記稱君子反古復始不忘其所由生
敬亮能不忘其所由生矣乎詩曰無念爾祖聿脩厥德
敬亮尚脩其德而勿替乎將見聲之逺者益閎于後矣

　　題新淦監郡忽都哈剌公所藏大小學二圖後

　　新淦監郡忽都哈刺公至州之始首進多士訪民俗利
病而論政所宜先遂出舊所藏大小學二圖使共訂之
將掲諸座右以為學則示人知所嚮方嗚呼可謂識為

政之本者矣昔者子游聞諸夫子曰君子學道則愛人
小人學道則易使也故欲化民而不由學徒區區簿書
期㑹之急是豈知當務者哉於二圖之作可以觀政矣














　　傅與礪文集卷七

