







　　欽定四庫全書

　　傅與礪詩集巻三　　　　元　傳若金　撰

　　七言長短句古詩

　　奉題仇工部壁間古松圖歌

　　蒼松在山自竒古溝水翳之人不驚忽然圖向堂上壁
滿坐嘆息長風生交柯盤鬱森晝晦其下將疑鬼神㑹
霧雨寒霏虎豹毛雷霆怒坼蛟鼉背乃知巨筆老且神
力斡造化雄千鈞皇天不天棟梁具后土潜回霜雪春

爾松已為人愛惜見爾為爾生顔色山中豈無材木
倚絶壁未逢匠石嗟何益(虞公見之題云絶妙絶妙吾人新來第一手由是名
動京師)

　　題衛知事廣衍倉西軒墨竹歌

　　吾聞渭川竹如簀太倉欲致那可得開眼晴烟落户牖
透裳冰雪生胸臆愛之借問作者誰毋乃與竹同標格
自是君懐足清致故須好事留真迹隂森雨氣發中林
颯爽秋聲起前席㣲坡直具百畆意老幹真憑萬鈞力

𤣥豹猶含隐霧章蒼龍已奮干霄翼火雲六月思逺避
安得坐我林間石待實誰憐彩鳳飢釣鼇未試長竿直
為君歌罷乆歎息羣玉蕭蕭動髙壁(百一作千)

　　猛虎行

　　長林瑟瑟多悲風猛獸引子戯林中白晝横行動山谷
周遭十里無麋鹿路暗樵夫畏獨歸行人愁向山家宿
近山日日取牛羊更囓居民横路傍民要耕田給倉庾
官家得知射殺汝


　　寄題岳陽蕭氏四亭

　　舎南舎北佳山水虚簷黛緑(一作翠黛)浮空起明月秋生坐
榻前白雲暮落屏風裏㣲茫逺色帶晴湖造物徑營趣
獨殊世上徒傳摩詰畫胸中誰得輞川圖

　　右天開圖畫

　　山人住山塵鞅斷草色㸔見流年換葉落長林鷹過清
花開雜樹鶯啼亂秋去春来醉復醒常時𤣥鶴下青冥
岳陽道士應相過千歳松根煮茯苓(㸔一作屢鷹一作㕍)


　　右山間四時

　　流泉㳙㳙出地底稍切行雲翻日光環山已歴千峰窈
到海寧辭百折長波濤日夜相摧激户牖憑髙興何極
風雨冥冥聲合時蛟龍變化那得知

　　右百川偉觀

　　長松當簷擁髙蓋翠色浮光照庭内天矯聲從霄漢回
蒼茫氣與風雲㑹柴扉晝寂思共倚藜杖秋閒知獨對
辛苦移根待雪霜江頭種栁三年大


　　右倚雲獨秀

　　墨蒲桃歌為俞紹芳題(紹芳名述祖四明鄞縣人)

　　大宛蒲桃連萬區貝丘蒲桃員十大宿昔仍聞植漢苑
見之坐右神森爽露餘大實垂堪&KR0933;烟際危藤引初上
度海疑從博望槎入林恐(一作似)倚曇霄杖流沙飄颻豈
易致(一作到)别館蕪廢今誰賞蕭蕭素壁走龍須風雨蜿
蜓日應長憶作揮毫雲正愁炎天忽若對清秋𤣥珠滿
把君能得緑酒千鍾(一作樽)不用求古来豪富誇蓄積肯

貴翰墨相傳留君不見扶風孟氏子笑談一斛買凉州
(後漢扶風孟佗以蒲桃酒一斗遺張纕拜凉州刺史)

　　賦得秋夜長送方叔髙

　　秋夜長長如歳長如歳尚可夜凉薄人不能寐羣鴈各
南翔一鳬尚北飛團團素明月流光照我衣當歌正激
烈慷慨送將歸丈夫成名㣲亦足焉能終夜悲刾促

　　秋月皎皎夜何長念君客遊思故鄉當壚美人惜年芳
遥(一作長)夜起舞歌清商歌清商送急管為君酌美酒請

君勿辭滿夜長迢迢漏未終離思比之何時斷離思長
夜猶短

　　渾沌石行(九江方叔髙得武侯魚復八陣磧中小石于其處白質而黄章狀若雞子
字曰小渾沌掲藝文為作渾沌公傳云)

　　渾沌以来不可數萬八千嵗生盤古絪緼乃在卷石間
光恠潜通落星渚来從魚復人盡訝坐念武侯心獨苦
八陣圖成泣鬼神三江石轉凋寒暑蒼波噴清圓且堅
雞子結成生理全乆當化鳥非為恠大未成羊亦可仙

元氣猶涵太素前英雄事徃唯存石天衡(一作衝)地軸今
誰識虹上當疑霧雨寒坐中歘恐風雷黒摩挲直如見
溟涬位置豈肯同沙礫長路相將拂劒隨天隂勿使精
靈得

　　奉題逹兼善御史壁間劉伯希所畫古木圖

　　逺樹含幽姿近樹亦古(一作老)色水傍常(一作長)見畫不得
乃在君家(一有中堂字)之素壁青林寂寞行人窈白澗㣲茫
斷烟隔入門蕭蕭雲氣生落日便恐歸禽争耳後颯爽

行(一作發)風聲知君夜眠愁雨黒留客晝坐宜秋清劉侯
學李侯畫手稱獨歩(一云畫者劉伯希近此稱絶藝)時見作古松盤屈
百怪聚(一作竒形勢)中林一株直且良安得劉侯冩其趣(一作安得
揮毫縱竒氣)

　　慈烏謡倣烏生子為劉氏子作晉寧劉氏母王
蚤寡育其子成人仕為藝文監筦庫吏得禄以
養其親士大夫皆歌詠之

　　慈烏慈烏阿母養汝時乃在劉氏庭樹間唶爾烏子尚

乳時安知阿母宛頸獨宿日夜畏汝生憂患唶爾烏母
自勞苦令汝逸雖有風雨巢壞阿母身蔽覆不使烏子
寒唶爾烏子身已大髙飛入上林苑使阿母端坐身反
哺者我天子至仁羅網不令及爾身爾一身更得食
太倉粟阿母與爾朝食粟夕止舎唶彼烏生子何必八
九雛阿母長飢不知彼烏子處唶爾慈烏爾母子慈且
孝願爾生子如爾孝爾身何須復憂其後凡今之人各
各有父母


　　送鄧朝陽歸赴分寧州杉市巡檢

　　男兒生當游八區焉能鬱鬱守座隅徃昔滯留湘中日
我兄翺翔天子都先皇崇文坐垂拱平明西閣千官
擁瓊島稱觴日月閒玉階奏賦星辰動後来執筆隨天
官纂述大典垂不刋書成入對紫㣲曙宴罷歸辭青𤨏
寒兄今得官二釜足惜乗邏騎(一作腰弓騎馬)南山麓我有家
書欲寄將柴門迴映清江曲

　　朝陽余同里天厯初至京師嘗因天夀節獻萬嵗山

賦後以能書助脩大典當得内郡校官借江西司警
之職近家故也南山在寧州境脩水之上杉市寧屬
故及之

　　送危尊師奉香還龍虎山

　　蓬萊使人朝帝闕馭風上下何超忽青節春辭霧閣還
紫簫夜送天香發山上蟠桃應著花五雲何處是仙家
(一作太清家)但祈下界多年穀長共羣仙飯熟麻

　　白紵詞


　　白苧白白如霜美人玉手親自浣製作春衣宜短長春
衣成有時逺行歸無期願君著衣重愛惜風塵變白能
為黒

　　題太白玩月圖

　　明月出髙樹上懸青天中下有萬頃之澄江揚波汎彩
清若空江風吹人色凄凛此時對月誰能寢十千斗酒
何足論舉杯直就花前飲花前飲酒無與儔酒酣意氣
輕王侯仰招行雲不可得但見月與河漢俱西流仙人

伐桂樹玉女倚瓊樓顧盼蹔相悦棄去終莫留昨日已
浩浩来日復悠悠人生如飛光及時不飲空白頭君不
見月中玉兎擣靈藥不能醫此萬古之閒愁何如盡醉
江石上(一作醉卧長不醒)天地與我同虛舟長嘯(一作兼兼)六合間
浩然何所求

　　黄鵠山人歌

　　黄鵠之山仙者所游上有萬里之雲氣下有千古之江流
日月徃来揚光於絶頂崔嵬崒嵂横髙秋山人隱其下

竒氣與等侔時逢王子喬白日相邀留口授長生訣吹
笙緱嶺頭玉京羣仙朝帝所合沓風雲㑹龍虎中有一
人王子徒上帝命之司紫府長跪謝山(一作仙)人引之凌
九霞左攀琪樹枝右接蟠桃花逍遥佩明月出入太清
家有時乗獬豸下界觸羣邪帝令司民命禍福無舛差
坐調隂陽運帝車文昌六星示光華光華㸌㸌照地維
鳳凰麒麟班陸離仙人飄翩翠霓旗手把雲裾宴瑶池
宴瑶池飲緑酒玉童東来獻長夀下顧黄鵠山蒼蒼年

命與之同永乆

　　送奎章閣廣成局副楊元成奉㫖之徽州染紙
因道便過家錢塘二首

　　新安江水清見底水邊作紙明於水兎舊霜殘曉(一作夜)
月空(一作夜月隐)鮫宫練出秋風起五雲髙閣染宸章最憶吳
牋照墨光明朝驛使江南去詔許千畨貢玉堂

　　緑槐五月髙雲冷行人辭闕瞻鄉井奎璧秋廻帝座深
斗牛夜隔天河永君今(一作今君)銜命出江闗却到徽州㡬

日還天上應須朝絳節湖邊何得愛青山

　　憶昔行送雅勒呼正卿(初名雅古登天厯第御筆改雅勒呼)㕘書南
歸㕘書閒居京師行中書調廣西選以為静江
同知比上其名中書正奏授髙郵時廣西㓂盗
而㕘書母老即移家歸武昌待次遂作此奉送
兼問訊江漢故人

　　憶昔文皇御天厯知君已是青㝠客寳氣經年動斗牛
璇光徹夜通奎璧比来蹇剥人所歎况復貧病家多厄

(一作當路宣昭氣斯直)忽聞除書雙及門老親白髮生顔色秦郵
近水足秔稲桂林只今多盗賊待次且食武昌魚携家
不過湘南驛王祥舊来驅别乗賈誼未乆遭前席此時
父老怨来遲他日攀轅㑹霑臆騏驥那愁九州大鳳凰
蚤恨三山隔秋浮江漢雲木清夜過淮河月波白新詩
屢成知自誦逺道即見何由得黄鶴樓南(一作前)遇故人
因君為致長相憶

　　立春日對雪(乙亥)


　　帝城東風作春雪千花墮地吹還滅雲氣㣲分五鳳樓
日華稍動蒼龍闕天涯對節每思親况復愁中數見春
坐憶(一作急)髙堂獻生菜朝来説著逺行人

　　古杉行題陳兵曹所藏李遵道畫靈隠道中二
杉(題下一有圖字)

　　靈隠道中古杉樹上與雲霧相膠葛(一作轇轕)李侯一見為
寫真霜雪蕭蕭起毫末此杉蒼茫㡬百年鬼物扶持人
所憐貞心豈容螻蟻蝕老榦或有蛟龍纒山林萬里那

得致見者皆驚棟梁器暗壁尋常度雨聲晴窓彷彿生
秋氣(一作晴軒恍惚来秋氣)吾聞大厦衆力持此杉誰能乆棄之
君不見道邊不材木擁腫百圍安所施

　　隴西節婦歌為閻母田氏作(夫汝明客死劍南子為帥府經歴)

　　隴西節婦生何苦二十夫亡子方乳琴底愁聞黄鵠音
鏡中畏見青鸞舞自從十八嫁良人年年(一作三年)離索怨
征塵葉落啼看隴西月花開(一作飛)坐憶劒南春劒南忽
報消息至生死那知蚤相棄寒日秋明化石心悲風夜

落崩城泪誓將埋玉歸同穴終擬遺珠照来世諼草萋
萋種北堂柏舟𣺌𣺌臨東逝于今門户有光輝八十紅
顔世所稀郎君佐府紆朱紱年老辭官著綵衣當時哀
苦痛欲絶晚節尊榮忍能(一作更堪)説寒織猶殘斷後機香
巾未解来時結人間萬事可勝悲腸斷江波日夜馳君
不見㑹稽愚婦輕貧賤不待白頭生别離

　　奉題陳㕘議溪山四雅圖

　　陳公退食一事無開閣(一作閤)示我溪山圖晴林當晝發

烟霧頃刻松隂生坐隅恍聞鳴琴動踈(一作脩)竹一亭宛
在清溪曲樹下風聲出舸舡石間水影摇棋局隔溪髙
空鬱森爽丈人避世嗟長徃嗜書無論終日讀愛畫時
更臨風賞可憐九老幽致同欲徃從之不可通我貧何
時見此屋悵望林壑生清風(一作谿谷来清風)

　　題順元帥府都事楊君昭雪巻後

　　至大間夷㓂野鵲劉弄兵鬼方肆殺&KR1025;為民害至白
晝入城登元帥庭大呼狎視鎮兵若無人者時楊君

為幕白府僚發卒捕之獲其渠魁七人賊衆潰走南
邊以寧事聞㑹執政有銜元帥者以專制論罪凡在
府者坐之後八年朝廷亦知其枉命在坐咸復予舊
官屬闗陕之變楊君適居蜀不得通今年始来京師
因靖州劉從事持其邦人士所送贈文若詩為言狀
及其為人才能遂共感激作憶昔行一首以贈之

　　憶昔南夷瞰羅鬼魑魅魍魎何為爾奪馬朝驅大市中
椎牛夜嘯長林裏公然入城欺守帥况論過邑殘居里

府僚㑹謀飭將卒殺捕渠魁衆皆靡事聞執政議專制
忍使羣盗輕過鄙明罰終能逹帝聰復官更遣司軍紀
幕中楊君西蜀彦宿者同患今須起感時每欲淚霑膺
論事猶聞血生齒㓂盗(一作賊)風烟互騷屑朝廷爵禄思
任使至尊日夜憂四方安得邊臣盡謀士

　　用王著作(字骨之)見寄韻奉題其所寓聽竹軒

　　王家好種青琅玕四壁秋聲生夏寒朝回每獨風前立
客至時同烟際㸔北牕數竿最幽勝滿耳蕭蕭客(成作世非)

塵净截管休將學鳯鳴(學一作作)世間古曲無人聽

　　邯鄲行

　　邯鄲城頭下白日邯鄲市上風蕭瑟故壘空餘鳥雀悲
荒垣只見狐狸出何王墳墓對山阿尚憶諸侯爭戰多
趙客歸来重毛遂秦軍老去畏亷頗黄塵白草宫前道
鬼火如燈夜相照公子秋来不見歌(一作過)美人月下那
聞笑當時冠盖激浮雲撾鐘考鼓宴青春只今惟有郵
亭樹還送年年行路人


　　傷哉行

　　傷哉何傷哉出門聞天語掩袂不敢哀道傍行者但躑
躅使我寸腸為之摧嗚呼上天生下民下民何多灾玉
龍駕若木奄忽復西廻吾聞女媧斷鼇立四極胡不使
之萬古不動長崔嵬天髙蒼蒼不可及下民號之空仰
泣

　　廣西謡

　　廣西謡一何悲水泠泠山凄凄寧逄猺賊過莫逄官軍

来猺賊尚可死官軍掠我妻與子

　　八十里山行

　　桂林之區猺賊雜處南有八十里之髙山絶天綿延開
險阻賊人倚之(一作山)作巢砦刼掠經年勢還大官軍収
(一作征)捕費供給主將逡巡竟(一作意)何待居民近山晝夜
愁山下行人皆白頭况聞良家半為賊官府貪横仍誅
求安得大聚邊頭兵甲鑄田噐盡鋤髙山作平地髙山
平猺賊斃


　　南屯老翁行

　　南屯老翁年七十官府征徭困供給大男送糧赴軍前
次男守寨不得眠盗賊時時刼生口東隣西舎日夜走
今朝喜見朝廷使持酒含悽説前事筋力雖㣲不敢休
辛勤更備官軍至教兒應役莫逃亡祝男成長身日強
但願明年盡殺賊耕種官田得児力

　　泰宇篇

　　元氣渾淪物之先至道周流充大圓洪覆六合完以堅

曠刼不壊體自全真人乗清馭紫烟坐攝羣動觀化遷
手持玉芝授至言恬澹無為逰泰園太虛之室洞𤣥𤣥
絳衣神君宅中間開闔两扉日月旋列星離離耀櫺軒
玉樞金籥固靈闗物物不干妙自然崇臺中峙朝列仙
内景含照洞無邊以虛為牖静為垣子能居之神永安

　　雲莊行為將作院使約約正徳賦

　　房山山川蓄清美㕘錯田廬間流水中有萬頃之白雲
劃然變化開竒偉紛綸北貫居庸合縹緲西連太行起

映日初縁赤縣来乗風忽被青㝠裏雲莊主人起莊中
亦如雲氣隨天風從龍已取應時運作雨猶(一作尤)資成
歲功一朝進退卓然異衆人浮沉那得同乃知其善發
天性况復所由承世忠身居富貴心何有馬上㸔雲數
回首别墅思臨謝傅棋故園憶對陶公酒朝有舊臣人
所賢即今未得辭歸田頗聞醉後王摩詰乗興時能畫
輞川

　　東溪行為滁州萬户楊俊卿作


　　東溪主者楊將軍少年領兵多樹勲心將富貴同流水
身以承平住白雲聞道雲深是溪處扶桑直對門前路
青山左抱日光廻寒瀑西連雨聲注將軍臨溪樂詩酒
沙鷗水鶴相親乆蜾蠃經年綴鼓鼙蠨蛸盡日蒙刁斗
白團羽扇小綸巾閒携棋局過比隣舟中有客時尋戴
花底逢人非避秦人間何所無丘壑車馬憧憧走城郭
紅葉空藏秋渚斷緑蘿自傍春巖落近者征南兵未休
荒村窮谷多罹憂願移部曲隳殘㓂却向溪邊娛碧流


　　送袁慶逺赴潮州經歴(慶逺淦西人號景山)

　　結廬清江山與隣帝里留連冬復春南陌花開臨别酒
東城栁發送行人行人直望潮陽館水驛過家風日暖
天入滄溟裊䌫長路經庾嶺題詩滿桑浦人家炊晚烟
昌黎祠廟草芊芊候吏立當榕樹底烝徒列及荔枝前
府中文牘紛相積官長權迎幕賔客颶母秋還島霧清
鱷魚夜徙溪雲黒遊子天涯興轉孤明朝相憶定何如
上林無日無来雁㑹有鄒人寄帛書


　　欒城節婦詞

　　欒城婦郭氏子一生生長閨門底少年嫁夫夫早死牀
頭明鏡不復治落花深院鳥聲悲昔時山前哭夫處辛
苦携持𦵏姑去一身未亡兒女小兒今長大身益老大
行行舟河水枯妾心皎皎終不渝縣官旌門人見好死
生離别那可道

　　秋夜曲

　　草木摇落鴈南飛文牕皎㓗承月輝凄風入房露沾扉

紅顔含彩垂佩褘簮金鳴玉揚舞衣蘭釭射耀照君幃
逺行胡為未言歸

　　七星硯子歌

　　吾聞飛星墮地時匿彩含光或為石坯凝適與精氣㑹
采斵猶疑鬼神惜君家文房七星硯坐令識者嗟難得
天上還愁失白榆匣中歘見開𤣥璧尋常傳觀潤生手
造次何忍汙以墨孤月秋懸列宿稀五雲夜墮三台拆
新晴試茟當廣庭頃刻烟霧生青㝠忽憶前年渡河漢

奉使不識天文經歸来空有支機石長使人間知客星

　　送篤敬夫御史之南臺

　　布衣憂國人共嗤有時沉思坐終日不愁賢才進用盡
但恐吾道經綸屈忽聞故人拜御史走讀除書百憂失
文氣寒依北極回徳星夜徑中天出故人昔在天厯嵗
憶送君行把君袂瀟湘洞庭霜始清蓬萊弱水風能至
董生對策遭英主韋相明經起髙第丹閣終㸔集鳳凰
青雲早見驅騏驥一生忠義心所留身至霜䑓仍黒頭

感君氣槩重交分令我懐抱開羇愁繡衣南下動江海
寳劍東行次斗牛吾聞獬豸憎魑魅肯使鴟鴞為㓂讎

　　天師張大𤣥祈雪歌

　　至元二年冬不雪天子夙夜憂黎民宫庭擇日詔方士
臺觀通天求百神留侯之孫住龍虎世領祠官列圭組
鳬雁經時詣紫㣲鳯章半夜飛𤣥武皇天愛民祈可必
臘雪依㣲應三日望拜還聞在竹宫受釐忽報臨宣室
天地杳黙韜𤣥功賜予紛紜恩賜(一作數)隆請和六氣輔

元化常使九州歌嵗豐

　　銅爵硯歌

　　鄴中文磚天下竒流傳為硯亦堪悲月砌寒傾古臺莫
雨犁耕出斷釵時荒凉火燒狐兎窟金棺别𦵏奸雄骨
石麟暗刻魏春秋銅爵空題漢年月可憐此硯依浮世
曽見髙筵美人醉行迹猶霑舊韈塵啼痕已滅新粧淚
向来登踐日紛紛即㑹磨洗見竒文題詩為弔西陵樹
地下曹瞞那得聞


　　禾簇簇題鄒福所藏勤耕圖

　　未簇簇禾簇簇去年缺雨今年足人家耕種少得閒一
春強半田中宿塘上水生禾欲齊春禽愛近落花啼出
入無人㸔門户野庭一任人来去有時耕罷亦長吟歸
来不記入村深書編從挂牛角上詩巻閒留桑樹隂田
家小心畏法令常願秋租得餘剰隣翁昨日到城還聞
説官家有新政民間禁馬不禁牛有牛耕田君莫愁

　　喜有後題羅天則鵲見尾圖云得子䜟也


　　喜有後喜有後酌君酒為君夀丹青百年知為誰今人
不及古人手是誰幻此靈鵲解人意坐令見者嗟神異
鵲兮鵲兮爾何慧既不學海上精衛禽銜石填海恨海
深又不學蜀中子規鳥空山夜啼愁逹曉黎花亂開春
日晴喳喳來踏樹枝鳴風裏花開時見尾烟中樹合但
聞聲深閨少婦聽倍喜却憶春來郎逺行郎逺行兒在
腹郎歸来兒在目想君得畫歸有期正是閨中聞鵲時

　　題薩天錫嵗寒圖


　　松樹青冥氣千丈野梅幽竹連蕭爽月下㣲風縞袂開
塵前大雨蒼鱗長㸔君墉壁有此竒君更與此同霜姿
乍聞清瀬㵼懸石忽若流雲生石陂

　　烏全子為晁安兒作後母害之劉長道者生之

　　烏施施尾褷褷生時作巢養子雄樂雌一雌死一雌來
三雛待母食一雛長獨飢彼母胡不仁子不讎母將奈
何雛在樹母啄逐雛去樹百鳥利雛肉常恐身斃巢亦
顛母雖愛二雛巢壊寧獨安忽有黄鵠從東來挟雛置

樹間含哺以食教以言今日羽翼成黄鵠不言恩

　　武氏節孝篇武用妻蘇氏子名徳政

　　孰不有婦武氏有婦貞且慈夫疾自刲股夫亡守空帷
志不可奪義不可虧命子有遣言千載為母儀孰不有
子蘇氏有子孝以順生時養母不違母母沒長思奉遺
訓負土為墳廣塋域東西築臺髙百尺二泉出地蛇所
導神物㝠㝠寸心格泉廢尚可發土夷尚可増吁嗟蘇
氏子同傳身死有名人鮮能


　　逺將歸

　　逺將歸恨歸晚通州河頭有韶僱行人將歸不言逺人
家生子少離鄉一生長在父母傍自憐出入無年月北
走京師南走越他人富貴輕貧賤一日金多棄鄉縣小
官禄薄何足為得及父母康強時説著還家客心喜此
身雖貧亦不耻

　　覆舟歎

　　吳中富兒揚州客一生射利多金(一作錢)帛去年販茶湓

江東今年載术黄河北逺行香火倚神明從來風水少
遭驚近日舡行御河裏順流日日南風喜笑人上水風
打頭豈擬自家船入水前船各自向前行後者還來逢
哭(或作笑)聲妻子家中未知死同侣將書報鄉里道傍歎
者獨何為昨日寧聞今日悲豈不見他平地上風波頃
刻少人知

　　書陽羅堡

　　㣲雨蕭蕭濕行李馬頭即見長江水烟浦明侵白鳥邊

風帆亂入青天裏故人南北乆離居況復經年無素書
明日重吟漢陽樹何須不食武昌魚

　　雙劍圖歌

　　莫邪干將古神劒得水化作雙龍翔斗間寳氣入江滅
波裏金鱗翻日光道人筆鋒如劍利亦能化龍致神異
黑風屭屭濤欲立白日隂隂雨將至忽然逢之不敢窺
爪甲雲氣常淋漓便愁中夜雷霆怒兩龍乗雲盡飛去

　　金人擊鞠圖


　　古來北方善騎射材力徃徃矜豪雄吾觀金人擊鞠圖
意氣已欲横土中黄旗鵰羽措天黑繡柱龍鱗掀日紅
鳴鞭縱轡㨗一發左廽右折如旋風流星逆亂拂衣裏
飛電翕忽生馬鬃極知此藝較輕矯馳騁亦似觀成功
後来唇齒不自惜縱習武勇終亡國當時得失爭一丸
百嵗安危復何益

　　題篤御史海鶻圖

　　空庭海鶻誰所狀海氣初髙鶻神王雲脚西騰弱水涯

湖頭東出飛霞上此時扶桑色始分下視百鷙空其羣
日中金鳥側相避籬下凡禽何足論

　　醉仙圖

　　吾聞真人絶嗜欲酒有何好仙好之八人坐飲崖樹下
沉醉千日無醒時夢中冥冥浩刼始世人不知其所以
蒼梧洞庭孤月生閬風𤣥圃羣飈起猿啼鶴翥無聊頼
顛倒烟霞在冠屨壺中盡是長生日物外無非共㳺處
醒時所執醉若遺萬事紛紜何足恃嗚呼仙道或在酒

於我不飲生何有

　　武夷山雨圖懐杜徵君

　　武夷山中春浩浩疾風滿地翻瑶草雲来九曲川欲平
雨發千峰樹如掃谷口車輪不能辨水邊茆屋終相保
可憐卿相多黒頭空谷斯人著書老

　　孫伯大山居圖

　　洞庭之區水所瀦波濤四時舂太虛故人卜築乃厭此
因遣好事圖山居昨日開圖見山色坐中烟雲生頃刻

峭石雄爭華岳青飛湍怒截天河白衡門雞犬仙源裏
野徑山橋宛相似掃花可以坐白雲採藥誰能記流水
知君愛山不在山畫者所見非人間竹隂對客自吟嘯
松下聞泉時徃還我生食貧若奔走石田茅屋今安有
招隐空懐小山桂讀書未種先生栁㸔君此志真絶塵
只今功名始發身㑹須買田増築室遲莫有意来相親

　　伯大山水圖

　　齋居胡為見雲壑白日虛嵐滿秋幌何水深蟠地底回

層崖險歴空中上蒼茫不知開闢始咫尺須論數千丈
林端逺岫㣲有無巖畔精藍欝蕭爽雜樹懸羅拂輕黛
寒松覆谷含清響仙源或在人間世洞口孤舟欲長往
嗟我生平最漂泊中年萬事何鞅掌憶昨征行多所徑
至今絶境懐幽想雷霆半夜山忽至風雨三春石應長
對坐聊歌隠士芝無因一試仙人杖

　　方少府雲山圖

　　岳陽方君嗜山水妙墨千金不論價好事林生偶相得

乗興能為米家畫雲壑幽森愁翠虛風林颯爽宜朱夏
石橋對面寒泉落茅屋無人午烟罷知君家居洞庭左
亦有别築東山下鄉者入侍白鶴宫終日奔隨六龍駕
谷中白雲晝自滿石上青松嵗當化為憐東駕事趨謁
常擬還山事(一作治)耕稼我亦平生貪勝境誰其未老身
閒暇就君買山安得錢願乞長縑掃嵩華

　　送蒙古學正楊茂先歸

　　古來篆籀乆不作聖代同文變新學近者秦書廢舊傳

諸生漢詁求先覺岳陽官舎冷於秋㣲禄淹人嵗月流
已聞給告還鄉縣明日風帆失郡樓

　　題宋道震皇都春色圖

　　客居栖霞山自號栖霞子平生好詩仍好畫詩興蒼茫
畫圖裏昨日山中開酒壼酒酣聽我説皇都坐聞皇都
好春色引至東家觀古圖東家古圖長一匹數字猶題
馬麟筆上有宋皇飛白之草書舞鳯回鸞弄(一作耀)雲日
此巻臨摹用心苦猶恨生綃不如古歘從坐上見平蕪

便恐征衫濕㣲雨雨中如聞人語聲彷彿謂是長安城
水波已暖浴歸雁宫栁初長啼早鶯閶闔霏㣲五雲起
樓臺隐約千花底是中冠蓋多貴人想見行車若流水
豈無禮樂成教化亦有文章待閒暇山人胡為獨長往
或問長安指圖畫君不見古来出處稱逹生山林朝市
各有名百年適意無不樂聊醉春風歌太平

　　題章存誠十二馬圖

　　韓幹畫馬天下聞筆力逺到曹將軍忽從座右見神駿

落日蕭蕭愁暮雲雄姿利氣閒且逸霧鬛風鬃十二匹
神龍變化未可知天駟光芒有時失去年刷馬喧都鄙
紛紛殺馬輸馬耳騏驥遥依沙漠寒駑駘盡向江南死
江南近来一匹無君家乃得存此圖便當持獻穆天子
上下八駿同馳驅(江南死一作風塵死)

　　題劉煥宗明皇四駿圖

　　明皇昔時愛名馬天廐所育皆神龍今君畫圖有四匹
無乃神駿来九重圉人控御愁閶闔千里長安草蕭颯

沙苑晝疑雲霧昏渥洼夜恐風雷合因思蜀棧鑾輿苦
那見唐宫教坊舞老驥飄摇棄長道美人寂寞歸黄土
開元舊事誰復陳獨使此馬傳其真今人觀畫心所忽
古者千金市駿骨

　　梧皋行為淦張㑹慶賦

　　玉山桐林君故鄉聞有梧樹㕘天長髙枝蒼茫㑹風雨
老榦偃蹇殊隂陽江皋顥氣接翠飛屋下春泉流細香
敬侯種木晚為用少陵移居恒不忘只今城中池水側

還植遺根志先徳鸞鳳樓枝漸長翎蛟龍伏窽終生翼
飛英拂硯春常滿落葉當庭晚逾積避暑時開背日牕
聽風或坐臨流石蘭臺御史𤣥圃僊髙風勁節時所賢
直將文章著始末坐使泉石生光妍昨者尋君坐梧下
為君誦詩神&KR1065;然他時清廟製琴瑟君有長材寧棄捐

　　劉宗海山水歌

　　吾郡山水邑材藝皆絶倫昔時稚川善游戱妙墨往往
追前人後之作者非一士劉生妙年下筆新意營慘淡

竊元氣功接虛無通鬼神一生精勤嗜竒古十年不見
今楚楚忽然遺我四老圖白日雲烟起牕户頭上松花
坐處落手中芝草饑時咀此翁眉骨非世人蹤迹何因
到城府誰依澗石開茅屋亦遣踈花映修竹樵斧時衝
白鹿歸漁舟獨繫青楓宿嗟余奔走貪長道見畫幽人
愧塵俗近時詔下徵隠淪兹士胡為置空谷

　　牧牛去題袁慶逺經歴所藏畫

　　牧牛去千山復萬山上山日出愁起晚下山日入苦行

難手中鴝鵒牛伴侣養來多日能人語縱牛不牽繩自
垂聽他行食母苦之欲歸尚憂牛不飽更近前溪多水
草但願年年牛盡肥主翁足食身足衣農家養牛國所
頼惡少城中殺牛賣

　　贈相士潘碧山

　　安城碧山子所居以色自取夫何如眼同秋水照絶壁
心與浮雲行翠虛古来善相稱許負子有藏書服膺久
直言徃徃驚四坐乃使世人畏其口嗚呼萬物同一氣

妍醜於人豈天意蜂目誰知不可親虎頭自信終能貴
近者遇子岳陽城知我貧薄謂我清顔回屢空吾豈敢
猗頓多貲非所榮潘生潘生子非佞我生久已安㣲命
君不見松栢空自材嵗晏蕭蕭雪霜盛

　　贈醫士謝茂徳

　　淦江逺近皆名山仙翁羽客多徃還玉田輝輝生寳氣
丹竈徃徃留人間謝君逢之得其道家積羣書日探討
上池飲水能知物東海得方還却老早時玉桂照庭階

世俗紛華志寡諧㡬回酒到能傾座何處詩成不放懐
古来醫術資造化内足㸔君貌閒暇市上懸壺豈近名
城中得藥應同價種來林杏日青青猛虎環行衆不驚
豈無詔使求𢎞景亦有詞人傳宋清近者江城喜邂逅
人生那得長相就丹砂見説可輕身遲子南行覓勾漏

　　題胡志同所藏牧牛圖(志同名泰豫章人善書)

　　逹官肥馬飽欲死農家畜牛恒苦飢春田百畆用牛力
出入飼之須以時平林蒼蒼雨如霧散牧前坡自知路

今年作苦牛勿辭去嵗凶荒闕王賦

　　題香室僧所藏簡天碧松檜圖

　　孤松直立苔滿身皮骨老作蒼龍鱗墨池得水怒穿壁
屋上垂髯寒近人傍有䨇檜左紋皴短蛟下蹲不敢伸
神靈變化或有日雷電時時撼香室

　　牧牛圖歌(并叙)

　　牧牛圖者袁氏之族送其經歴君赴潮陽而作也圖
有竹木水草其間一牛食且飽由由然弛其繩以憇

牧者弄禽於其側而各自得焉蓋民之就牧者有類
是牛善養之而不害焉則可終嵗食其力矣經歴君
既去潮而歸余始獲觀圖於其第且聞潮民多徳君
者圖果有補於是行哉請作歌以題其後後至元四
年十月某再拜

　　我生田間食牛力牛為民命古所惜漢相行逢躬自問
齊王坐見心先慼看君此圖誰所畫牛傍牧者何閒暇
哺禽獨坐芳草中歸遥應過竹林下牛飢或(一作自)食飽

或眠養之勿害天者全服箱可以致逺道力穡由來知
有年吾問長民如此牧養民得肥國當足君不見去年
東海頭家家賣刀買黄犢














　　傅與礪詩集巻三

