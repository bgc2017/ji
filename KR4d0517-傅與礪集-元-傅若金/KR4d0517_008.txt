







　　欽定四庫全書

　　傅與礪詩集卷八　　　　元　傅若金　撰

　　五言絶句

　　古意二首

　　人言道路逺直傍天涯去頭上忽見天近於江南路

　　牽牛一永隔織女經年㑹咫尺闕相聞何况千山外

　　雪中訪友人值出飲未歸戲題二小詩

　　空齋掩深雪知向誰家宴徑造不逢人殘書誦皆遍

期君久不至深坐雪霑扉臨當日暮去終同興盡歸

　　戲效子夜歌體六首(與逹兼善御史同賦)

　　種荷深水中日夜期成藕蓮子逐浮萍風波漂(一作飄)蕩
久

　　織錦望成疋終朝不滿(一作盈)尺誰知方寸間千絲萬絲
積

　　儂是弓上弦雖絶猶當續歡如弦上矢一往遂不復

　　思将儂别涙溢作長江水處處逢歡船任歡行千里


　　郎心願成鏡照妾生光彩鑄鐵作同心千年亦不解
歡乗紫騮馬儂作碧蠶絲繫在白玊鞭千里得相隨

　　古楊花怨

　　楊花白如雪無事學髙飛莫作浮萍草漂零不肯歸

　　即事

　　官家禁弓箭不得行人把猶聞馬上冦殺人青山下

　　金竹道中書所見二首

　　日上清霧開山虚翠烟集紛紛羣木中時見孤松立


　　巨木為人伐細木森自蔽作書諭松柏材大何足貴

　　陵州

　　逺道千峰隔長河萬折流風帆不可住今夕過陵州

　　慶都道中小憩

　　暑路冝官栁風亭厭旅塵伶俜七尺影偏與太陽親

　　至欒城使者亡其弓戲題

　　兵革三邉静蠻夷九譯通猶持漢使節莫問楚人弓

　　衛州值雨


　　大澤泥淖多今朝復秋雨不畏道路長惟傷馬行苦

　　題衡陽驛

　　南来山不盡北望意何如恨殺衡陽鴈来時不帶書

　　題雜畫八首

　　虚舟不得渡立馬垂楊側但見從橋安寕知濟川力

　　山翁捐世慮避暑長松裏絶壁無来人諸峯隔流水

　　橋危獨騎小江闊羣鷗亂喬木過風帆遥山滅雲漢

　　松杉白日冷樓閣青烟暝漁釣倚孤舟風波夜来定


　　青山宜野服白髪明溪水入暮幽思多微風樹聲起

　　空江白鷺起逺樹蒼烟合日落汎舟時長天見孤塔

　　烟寺微茫裏漁舟浩蕩前松聲薄暮起寒氣近江天

　　岸隂却夏暑水影涵雲樹日暮詩已成長吟不歸去

　　題墨梅六首

　　弱水不可舟飈車誰能御羣仙六銖服飛度空中去(風)

　　漠漠烟外姿娟娟坐中見分明銀屏影不隔宫粧面(烟)

　　積雪春不壞踈花冷逾馥心鄙漢阿嬌貯之黄金屋(雪)


　　月下逢素娥清輝寒相照應懐不死藥玊色長如少(月)

　　横枝交屈鐵疎蕊列羣玊同氣復同心相親不相凟

　　孤花臨極浦子夜宜清景寂寂林下風娟娟月中影

　　題𤓰圖二首

　　思子成消渇逢人説苦吟最憐貧病裏常有邵平心

　　西風吹落蔓白露成秋實對此憶甘寒令人失心疾

　　題粹中琅上人所藏墨蘭石四首

　　雨過蘭發馨枯襌定中起空林聞叱石一夜愁山鬼


　　三湘連㫁岸九畹餘幽境(一作景)墜露不聞聲落星空有
影

　　幽蘭不為佩白石不受礱寂寂髙堂暮蕭蕭来逺風

　　泗濱足竒石澧浦多香草荆棘何足除芳堅幸相保

　　題墨蒲桃二首

　　小架青烟暝空林白露秋誰家一斛酒遂得守凉州

　　上苑根株少流沙道路長也知隨漢節終得薦君王

　　題墨竹石


　　雨籜化(一作扶)龍梢風枝咽鳳匏惟應林下石獨稱嵗寒
交

　　墨石枯木

　　人傳月中樹恐是山河影片石補天餘參差碧雲冷

　　墨龍

　　素壁吹大波髙堂見神物野人不敢近雷電生翕忽

　　題水仙

　　月下湘水寒風迴漢臯夕明珠不可贈捐珮空相憶


　　六言

　　荆門牐中三首

　　春光漸濃燒野晚色遙映炊烟茅店行人喚酒石橋流
水通船

　　桑枝藹藹春暗桃樹霏霏晝晴古徑時逢婦汲閒門不
㫁人行

　　江畔纎纎細麥樹頭冉冉晴暉敗垣雞犬相逐古道牛
羊自歸


　　七言絶句

　　清河口書所見二首

　　濁浪生愁愁不禁坐見碧水醒人心無數飛花當棹落
幾家弱桞映門深

　　水市春深雲木稠吟行偶愛寺門幽老僧石上因留客
稚子沙中學打毬

　　溜溝舟中

　　人家時見小簷低水驛遙疑曲徑迷牆裏桃花多映户

舎前桑樹總分畦

　　雜興四首

　　風吹木葉洒秋清憶在湖南江水行野色髙迷衡岳逈
湘波寒切壽沙明

　　秋興亭虚吞逺天郎官湖碧照寒烟記得徃時黎别駕
坐吹簫管共回船

　　洄東之東巴丘髙在昔登臨詩興豪聞笛每吟清夜月
倚樓長對晚秋濤


　　老親坐堂白髪生諸弟治家幽意成引徑或通梅下過
疏泉多傍竹根行

　　夜坐

　　微月照人不可寐静夜起坐向前除花邉犬吠時時近
竹裏流螢箇箇疎

　　忽憶

　　暮雪紛紛舞勢迴忽憶故園花亂開江上已應千樹遍
眼中那得一枝来


　　寄黎别駕二首

　　正月已過二月新羇客愁生不知春近簷細草青尚短
隔屋小桃紅欲勻

　　臨水層軒相次開炎天幽夢擬頻来長江漠漠青天去
髙鳥冥冥白日迴

　　訪友不值

　　故人已出閉幽室使我獨到去仍回夕陽樹裏猶疑見
殘雪街(一作階)中更擬来


　　奉和存初院使二絶句

　　上林嘉木䕃連牆冉冉遊絲轉日光忽憶江南好晴景
碧溪春水照鴛鴦

　　御溝東畔粉為牆雲氣時時汎水光花帶朱橋通螮蝀
栁齊碧瓦映鴛鴦

　　題貢有源壁間墨竹一枝

　　一别湘江烟霧深眼中見汝醒愁心長疑碧水猶涵影
只恨清風未滿林


　　題方叔髙歸嬴集後二首(時叔髙將歸九江)

　　鳳凰城中(一作鳯城城中)木落時空齋獨夜把君詩最憐庾信
腸堪㫁常恐隂鏗鬢蚤衰

　　歸客長途不可遲千回欲發更題詩佳人苦愛傾城笑
明月休生按劔疑

　　寄題進士宋翔仲夢鼎書室四首

　　淳安縣東鄉蔗源有金紫峯其支阜曰蔗山山北石
室宋齊丘讀書處翔仲家山南堂以蔗南書室扁焉


　　淳安縣東金紫峯宋公舊隠隔雲松山人採蔗應常到
溪客尋花或未逢

　　聞道蔗南修竹裏小堂清誦夜常勤烟中谷響遙相答
月下泉流(一作聲)静始聞

　　宋家忩雞解人語談論(一作笑談)往往能通𤣥秖(一作祇)應風
雨長司旦安用雲霄並得仙

　　石室南邉風滿林讀書之處亂雲深頗聞折桂来天上
猶憶捫蘿俯澗隂


　　題寒梅凍雀圖

　　寒雀雙棲碧玊條竹間疎蕊暮蕭蕭幾回憶得江南路
雪樹參差暗野橋

　　和陳宗道元夕懐江南絶句二首

　　月下金渠照夜晴雲間玊管散春聲綵鸞何處無消息
閒憶梅花坐到明

　　萬家行樂愛春晴花底遙聞度曲聲唯有客忩嫌月色
照人離恨大分明


　　駱駝圖

　　紫駞磥磈動秋雲白草微茫卧夕曛中土向来惟見畫
都門今日動成羣

　　次韻王繼志任大瞻訪卧病道者二首

　　㳺戯人間只寓形空山瑤草為誰青歸来市上忘仙藥
卧向壺中悟道經

　　門前蒼檜古龍形一徑通幽接帝青羽客醉歸因示病
牀頭顛倒換鵞經


　　彰義門栁

　　送客都門見栁行幾回扳折㫁愁腸如今自向城西别
無那柔條拂馬長

　　逢進包茅使

　　天子明禋盛禮儀楚邦供貢不曽遲令人却恨夷吾死
不見包茅自入時

　　過真定尉佗先冢

　　殊方久識漢廷尊異代能忘聖主恩南粤若逢人借問

尉佗先冢至今存

　　平安驛

　　孤燈夜宿平安驛欲寄音書無使将南鴈數聲秋雨裏
却先行客過瀟湘

　　野田

　　野田風露浥清秋扶耒歸来百不憂稚子未知耕作苦
阿翁懐裏學騎牛

　　咸寜縣


　　咸寜縣南山色青丁師橋畔水泠泠道邉松樹疑千嵗
便擬尋仙煮茯苓

　　廣西即事二首

　　南鎮干戈日夜陳西山冦盜出猶頻荒村百里無烟火
聞道官軍更殺人

　　比嵗供輸不自聊祇今氛祲未全消陣前将士須殊死
莫倚功多氣轉驕

　　安南人以紙立馬求賦梅華


　　江驛梅花晴照人暗香冉冉拂衣巾可憐結子依(或作生非)
南土未得移根近北辰

　　回鴈峯

　　江上青峯宿雨開江頭歸使日南来登髙欲訪平安字
二月衡陽鴈已回

　　武昌春日

　　鸚鵡洲前芳草新黄鶴樓下綠波春隔花㳺女烟中語
不解明珠贈逺人


　　與黎别駕二首

　　夜聞車騎亦已到門外雨急故難来明朝狂走須相覔
終日論文未可回

　　十分白日净可悦無數幽花寒自妍眼中此物差慰意
何時得置小堂前

　　黄岡曉發四首

　　黄岡縣西路多石一夜風雨畏行難雞鳴山月浄於洗
龍過溪雲濕未乾


　　石磴﨑嶇出萬山平岡稍復慰愁顔樹邉茅屋時時見
竹裏柴扉徃往關

　　道傍拒霜

　　驛路迢遙入萬松人家時見木芙蓉不堪翠蓋烟中冷
却恨紅粧露下濃

　　小孤山二首

　　船渡江天暮色青平江峯影動寒星海風忽起𤣥珠樹
山月遙生緑玊屏


　　海上夜失蓬莱山九江飛翠落雲間仙人暮暮来絶頂
徑踏星辰朝九關

　　偶成

　　去年詔書禁乗馬今年詔下禁持弓猶聞白晝多豪客
騎馬射人官道中

　　金人擊鞠圖

　　駿馬如雲擊鞠馳衣冠彷彿正隆時向来北地誇豪俊
不省中原厭亂離


　　古松圖四首

　　一寸霜根嵗月深養成千丈氣森森畫師不欲開全樹
来客徒能得古心

　　千嵗虬枝截古苔餘姿猶自太山来即今梁棟俱為用
何得山林有棄材

　　偃蹇巴陵老樹枝黄昏風雨使人疑神仙夜過還相識
城市朝来獨未知

　　種樹常愁歲月遲老根千嵗與仙期惟應華表歸来鶴

曽見仙翁手植時

　　秋潭

　　百尺寒淵㵼碧峯樹根漁艇少人逢凉風忽起吹征鴈
明月還来照卧龍

　　粟鼠圖

　　力盡秋原粟始黄畫圖逢爾獨心傷也知豐嵗多遺穟
不比窮年耗太倉

　　和陳道之送子歸鄉并寄諸兄四首


　　弟兄不見長相憶况復别離成老翁忽夢謝池春草合
不知姜被幾時同

　　古屋秋風吹網絲難兄誦得寄来詩懸知薄暮思家處
正是清江過鴈時

　　夜語燈前坐達明歸舟還送阿戎行微官漸得文章力
逺道能忘骨月情

　　思君盡日令人渇忽見新詩手自書况有郎君如玊樹
鬬将花艷比紅渠


　　即事

　　五月鑾輿北狩時行人辛苦鬢成絲蹇驢日日愁風雨
官馬如雲不得騎

　　墨竹

　　嶰谷千年倚月明秋来風露最凄清自從截作軒轅律
别有新梢學鳳鳴

　　過長蘆追悼故運使趙希顔

　　此地經過憶徃年沙頭樹色翠含烟故人何處今埋玊

歸客還来獨繫船

　　憶昔過君来見君重来何忍復相聞不成桂劍尋秋樹
空復題詩泣暮雲

　　舟行二首

　　倚江雲樹雜生苔風雨蕭蕭中夜来常時行過人不識
直幹已具棟梁材

　　漁家日落亂收罾欲及前舟苦未能行盡綠楊三十里
隔河遙見驛亭燈


　　無題四首

　　天台靈草滿溪香縹緲鸞笙隔洞房誰見桃源花(一作芳)
樹裏春来日日待劉郎

　　江頭芳樹碧重重中有危樓對楚峯盡日娉婷綺忩下
看花不使外人逢

　　樓上仙衣捲薄羅樓前春暖杏花多鳳簫最好吹明月
惟有蕭郎自教他

　　江草離離江水流玊人何處捲簾鈎垂楊學盡春来瘦

不省人間有别愁

　　潞縣舟中寄京師楊上舎諸公六首

　　買得吴船繫栁根潞河新雨過黄昏都門只隔烟中樹
一夜尋君苦夢魂

　　故人萬里俱為客十度春愁九别離京國向来猶未覺
天涯明日倍相思

　　午門烟水浴輕鳬曽共花間問酒罏楊栁青青舊時路
别来還解憶人無


　　二月和風滿上林憶君時復走相尋夜来見月堪腸㫁
城鎖千門碧樹隂

　　生来不識酒中味憶昨故人常見招不是多情能度曲
樽前恨殺董嬌嬈

　　春風亭館看花時自變新聲教栁枝只恨秀娘空第一
不曽歌得㫁腸詞

　　戲簡張伯貞三首

　　第二橋東楊栁新舞腰争學楚宫春可憐張緒才情少

孤負長條不贈人

　　張生肆意輕流俗一室蕭然獨嘯歌幾度見人狂欲死
醒時常少醉時多

　　日暮醺醺出酒家更過鄰肆喚琵琶玊奴已伴他人宿
獨自歸来卧落花

　　墨梅

　　天涯不見遙相憶忩外重逢乍欲迷彷彿空山明月夜
一枝初出古牆西


　　寄王敏文四首(時將娶)

　　憐君卧病更傷離語盡燈前把臂時恨殺城南醉張紀
送行不寄一篇詩

　　月館花開厭獨居故人别後意何如衡陽直過瀟湘去
南鴈時来好寄書

　　青樓只在石橋東幾度聞君醉落紅近日綠隂濃似雨
門前别繫玊花驄

　　碧雲冉冉汎清觴明月娟娟照曲房想爾此時逢謝女

愛渠中夜喚王郎

　　楊村

　　楊村岸頭驛使回直沽洋裏海船来軍夫伐鼓欺行旅
百里維舟不敢開

　　臨清

　　五月河橋繫客舟舊来河水至今流落花冉冉無消息
垂栁深深盡别愁

　　馬都水墓


　　舊鑿河流遶墓長親(一作新)栽堤樹與祠荒行舟借問頻
回首過客傳聞總㫁腸

　　孟陽津

　　孟陽津頭烟栁多雞鳴臺下客帆過誰家學舞翻紅䄂
盡日含嚬惜翠蛾

　　擢歌八首

　　河中日日水悠悠誰道人心似水流河水灣迴有時直
人心屈曲幾時休


　　朝朝風雨送船行白日無晴夜有晴東岸爇燈西岸見
中間猶自不分明

　　河上風吹楊栁枝河邉日落閉門時前船好待後船至
南人莫被北人欺

　　行船日日恨船遲船頭水聲無㫁時昨夜天晴好新月
誰家學得畫蛾眉

　　攀柳莫攀當路栁繫船須繫上風船當路人行無好樹
上風浪小得安眠


　　去年船裏逢端午今年船裏又端陽九節菖蒲本仙藥
如何曲曲似愁腸

　　生兒寜作漁家子生女莫嫁征夫兒征夫年年好逺别
漁家朝暮不相離

　　寜向泥中棄蓮子莫向水上種桃花蓮子出泥終見藕
桃花隨水不還家

　　寄李尚賔三首

　　久别思君欲白頭書来真足慰離愁衡陽五月無回鴈

江上常時獨倚樓

　　聞道齋居盡日幽可憐文采獨風流祇應湖上求如願
何用人間問莫愁

　　隱隱青山湖水頭登山臨水惜同逰舟中只擬從元禮
月下空令憶子猷

　　和黎别駕四首

　　漢陽城東湖水碧大别山上髙雲凉猶苦登臨近官舎
更将雞犬入山荘


　　山中野屋連修竹門外溪流半落花偶入青峯得樵徑
去尋白鹿到仙家

　　手種松株逾十尋家藏書卷值千金溪雲己任行時滿
山雪兼從坐處深

　　凉風滿地吹香稻明月當庭照短籬一夜空階聞落葉
平明和露取題詩

　　魏元君壇戲和陳彦髙三首

　　池上仙房閟古臺世人傳是鍊丹来自從雲蓋空中滅

徒見風簾月下開

　　衡岳仙成只可聞南昌何處覔夫君隣兒狡似東方朔
偷得金桃不見分

　　道士焚香禮紫虚故人題字滿齋居可憐宋玊工詞賦
不及文簫有韻書

　　赤壁圖

　　憶過臨皋訪大蘓古祠寥落水禽呼如何月夜黄州夢
却在西風赤壁圖


　　過豐城二首

　　石泉灧灧照晴暉山崦茸茸帶夕霏憶得往時松下路
兒童相逐採樵歸

　　隔溪篁竹似吾廬竹裏人家夜讀書一去故園如昨日
春来頻夢帶經鋤

　　題宋道震栖霞山四景四首

　　谷口林廬映水涯樹隂鳬鴈(一作鴨)近人家春風恰似河
陽縣開遍山中處處花


　　水檻涵虚直翠微風林當晝却炎暉青青石上長松樹
獨稱山人白氅衣

　　木落江南鴈過時獨行幽思少(一作野)人知多情宋玊風
流在馬上猶能寄楚詞

　　雪裏無人共酒盃行吟處處只逢梅月明自向前溪問
恐有扁舟到却迴

　　題墨蒲桃六首

　　漢使歸朝嵗月深離宫别館翠隂隂不因宛馬来中國

那得龍鬚徧上林

　　西域蒲桃滿玊壺貢時常續紫駞酥向来天上沾餘瀝
今日湖南看畫圖

　　夜静山庭映葉虚秋来風架落藤疎月明滿地無人到
時有幽人學草書

　　暑雨過庭龍怪生南風吹架綠隂清如今零落成秋實
猶作蕭疎弄月明

　　聞昔降龍過五湖時因持缽見龍鬚近来窓下抛藤杖

忽悟衣中得寳珠(為僧題松菴畫)

　　架上龍鬚十丈隂異方風土種来深猶憐漢使通西域
未遣宛王見上林

　　蔡氏隱居

　　仙隠深深聞逺雞青山别在郡城西亦知好竹能開徑
只擬尋花共入溪

　　題畫

　　迢逓雲山隔逺溪微茫烟水帶長堤秋来木葉多搖落

日暮寒鴉不肯栖

　　逰園和吴光輔

　　雪外髙亭倚竹根石門幽徑躡苔痕重来花發應千樹
只恐漁舟失洞門

　　送桃與孔學在李尚文

　　千嵗仙桃不可期摘来翻恨寄君遲武陵太守如相問
莫道秦人始種時

　　題張天彛山水卷


　　江上晴雲起亂山行人長慕釣舟閒雙鴻更背湘潭去
南盡衡陽幾日還

　　送楊彦才歸南陽

　　南北雲山萬里餘洞庭秋思近何如故園獨傍隆中去
落木蕭蕭見草廬

　　雙燕圖贈王惟中

　　𤣥鳥飛時綠樹春湖南烟際徃来頻明年社日君何處
逢著新巢憶故人


　　送姚景翔歸武陵

　　沙上清尊照舞裙暫時相值即相分明年花發秦人洞
遇著漁舟定問君

　　方少府席上四首

　　故人之居湖水傍别有幽墅炎天凉聽詩自喜當明月
把酒先拚盡夕陽

　　有酒其如醒者何題詩予愧古人多已辭醉後能騎馬
敢比書成欲換鵞


　　翠䄂臨觴拂素筵一嚬一笑使人憐多情竹影留歸騎
何處菱歌起别船

　　歸舟欲行且復住故人有客解相存也知為米求彭澤
不是攜家隠鹿門

　　别劉煥宗

　　瀟湘江上舊逢君無數青峰映白雲明日扁舟却相别
洞庭烟樹緑紛紛

　　題飲馬圖


　　一斛寒泉照紫騮蕭蕭駿尾動髙秋夜来櫪上西風滿
憶傍寒雲飲隴頭

　　題蘭亭圖

　　勝日山隂共賦詩風流猶想醉書時如今池上無餘墨
長使人間學斷碑

　　題輞川圖

　　摩詰歸来愛輞川清辭妙墨使人傳江山故業渾千變
文物餘風見百年


　　簡孔伯明知事

　　昔别長沙失送君岳陽音問日相聞幙中尺牘應稀少
時出藏書校古文

　　捕魚圖

　　落木蕭條沙渚空截江漁網暮含風天寒紫蟹應無數
便擬持螯坐短篷

　　題潘文學扇

　　聞説幽亭近水開微風時自竹間来惟應為客通三徑

盡日清談不遣回

　　簡鄧仁康

　　洞庭之南地卑暑况復長夏少相親歸舟夜發青楓底
忽到巴陵逢故人

　　簡善道原

　　湖南五月洞庭秋楊栁深深繫客舟遙憶郡齋無一事
題詩頻到岳陽樓

　　簡楊好問


　　湖亭初得寄来詩幾度長吟恨别離近日扁舟洞庭野
雨中多是憶君時

　　題畫松四首

　　石角槎牙折斷崖雨聲蕭颯動髙齋忽疑落日翻林影
半樹參差照水涯

　　石上枯株老伏苓尚餘孤幹倚青冥若為借向天河裏
夜夜浮槎載客星

　　太山祠下古時松雷雨蒼茫已化龍忽向人間見竒畫

老枝猶恐襲秦封

　　遙憶商顔松色青女蘿枝上醉眠醒自從四皓安劉後
嵗暮何人采茯苓

　　題松菴上人墨葡萄七首

　　磊磊𤣥珠得露垂蜿蜿翠蔓與風宜向西萬本無人見
時有山僧學一枝

　　奉使初從塞外過車前烟蔓翠婆娑江南妙墨今無數
未及張騫見得多


　　初月生林白露垂近簷秋色正離離西風一夜明珠滿
却是驪龍睡著時

　　漢苑尋常露下時月明髙架影參差上林近日無来使
腸斷江南見一枝

　　露顆含香近客衣蜜蜂蝴蝶繞藤飛夜來應值驪龍睡
探得明珠月下歸

　　葡萄十丈翠蜿蜒葉底驪珠萬箇懸昨日大風翻架倒
一枝吹墮衲僧前(為僧題)


　　南岳山僧工學幻空庭長愛翠婆娑若教親見苑西種
醉墨淋漓意更多

　　和宓子與送圭峯僧二首

　　飛錫翩翩去玊京也知富貴視來輕清江樹底天寜寺
講罷長廊看月生

　　官道垂楊接帝京飛花渾傍驛帆輕揚州南去春多雨
一夜船頭報水生

　　題山家小景八首


　　萬壑蒼蒼雲氣昏石泉斜落古松根前林欲暝僧歸晚
應聽鐘聲到寺門

　　浴鳬飛鷺聚寒塘落鴈歸鴉映夕陽忽憶湖南烟樹裏
倚闌秋思正茫茫

　　松下孤亭映古茨幅巾來徃静相宜門前一水應如鏡
照見龍髯落半陂

　　窈窕松杉入白雲千峯何處覔夫君中洲雨過多芳草
誰見哦詩坐夕曛


　　門外千峯含緑姿居人衣服似秦時仙源直在桃花裏
世上漁郎未得知

　　清溪白石無人到古木蒼藤徧水涯日出羣鴉渾去盡
山雞照影獨多時

　　鴈起秋空樹色遙行人江上駐歸橈海門東去應千里
白日微茫見落潮

　　花底溪流暖映空石邊林氣翠含風輕舟似識秦人洞
直上尋源或可通


　　酬楊謙三首

　　江路垂楊亂客愁藕花時節憶同舟鴛鴦鸂鶒頻相近
空使愁人欲白頭

　　玉樹秋清白露垂東逰取醉莫多時金陵小妓能相惱
應解明璫乞贈詩

　　吴女嬌歌倚畫船栁摇輕翠映嬋娟風流妬殺金陵子
費盡黄金學步蓮

　　題蒙孤峯小像


　　紫髯蕭森朔漠氣白&KR0769;飄颻巖石間絶似仙翁遺世慮
千峯松下採芝還

　　題廖衡瞻墨梅

　　别來江樹雪參差月夕尋常夢見之昨日雙溪重照影
春風猶識嵗寒姿

　　送孔庭㑹之桑江廵檢并簡鄧和仲虞伯雷二
憲掾二首

　　一騎弓刀入桂林桑江孤障暮烟深西南地重多烽燧

近喜羣偷已就擒

　　憲府諸郎總好文将詩煩為道殷勤應憐小弟官同冷
日日登髙望白雲

　　題蕭敬仲墨龍

　　閶闔迢迢白氣通九江雲起墨潭風夜来仙杖無尋處
應向人間作嵗豐

　　送蘭隠上人遊方

　　清江江頭芳草春林深盡日不逢人明朝散入千山去

葉葉清香是法身

　　題畫羅漢二首

　　流水濺濺出石間應真遊處碧波閒惟應此去天台近
杖錫時時共徃還

　　聽法歸来憶梵天臨流坐石意蕭然如何不作飛空去
却愛山中弄石泉

　　寄趙徳隆檢校二首

　　紅葉千林對夕曛黄花三逕踏秋雲鴈来莫厭書頻寄

江上長吟正憶君

　　鍾陵城郭俯江波畫省沉沉散玉珂檢校幕中清似水
新詩應比别時多

　　臺憲今時倚舊臣嚴君風采照湘濱行騎驄馬逢南使
肯寄雙魚問逺人

　　題嵗寒圖

　　梅花亂開修竹裏孤月正挂蒼松尾空山嵗晏憶同心
誰見幽人夜深起


　　半身松圖

　　老樹龍鱗雜古苔晴忩雲氣撲衣來惟應咫尺論千丈
莫以尋常擬大材

　　𤓰圖

　　烟蔓蕭條帶守宫露團甘美熟秋風可憐舊日青門客
説著東陵似夢中

　　木芙蓉

　　别院秋風起翠帷美人樹底獨含悲能言宋玊多情思

腸斷東牆乍見時

　　金沙

　　青鳥遙從漢殿迴春風吹散九霞盃羣仙半醉歸時晚
絳節翩翩獨後來













　　傅與礪詩集卷八


　　傅與礪文集原序

　　文章之興也觀之六經可槩見迨後之作者或善於叙
述或優於論議往往以偏長見稱矧詠歌之辭必聲韻
之叶而音節之諧又非徒貴於辭達宜兼之之難也自
昔鉅儒若唐之韓柳宋之歐蘇王陳元之虞掲於文與
詩皆兼精焉繇其學之富才之全是以能人所不能而
名髙於一世吾郡之先輩傅君與礪希古之鉅儒而有
合焉者也其官止於(原缺)　　　　廣州文學卒之年

纔踰四十而文章之譽著海内蓋其天才過人學識亦
超卓范太史徳機先生居百丈峯之下自少承其面論
口傳者為多迨遊燕都搢紳先生既咸奬飭而諸公貴
人願見惟恐後其才優禄薄固時所共惜君既卒後詩
文俱嘗刻之梓其詩乃范虞掲三先生為之序流傳於
四方也久矣君之弟次舟以後進願見之多而舊刻不
存乃取而重刻之且續刻其文屬寅為之序寅自弱冠
遊鄉校見君所為觀瀾賦固已知其名敬其為傑士且

與君同邑生又同嵗月而君之才名播京師結交海内
士寅屏跡巖谷窮居以老乃竟不識君然所以知君者
亦深矣其為文舂容而雅暢質不失之俚贍不失之浮
固宜與詩歌並傳無愧於古之兼美者君子觀之當知
愚言之非妄也洪武甲子嵗冬十月蒙陽梁寅序













