







　　欽定四庫全書

　　傅與礪文集卷九　　　　元　傅若金　撰

　　行狀

　　故中奉大夫湖廣等處行中書省參知政事贈
推忠宣力功臣通奉大夫江浙等處行中書省
參知政事䕶軍追封上黨郡公謚忠定樊公行
狀

　　曾祖行


　　祖德

　　父仙

　　公諱楫字伯川冠氏縣人父仙有長者之德當金季隐
居種𤓰過客食者時不取直里中兒數盗𤓰一無所問
即覺反多取𤓰遺之戒勿恐曰吾懼兒走傷足耳公幼
有智勇好騎射年十七從千夫長劉伯顔射柳營中矢
發輙中劉大奇之郡將段某亦奇公以女妻焉至元初
始從軍攻宋襄樊河南統軍鄭某器公辟掌籖記後立

行中書省以公為令史主邊事至元十一年平章阿里
海牙分省至岳宋臣髙世傑屯荆口與我軍相拒公督
軍水陸俱進襲破之遂乗勝取江陵錄功授其省都事
未㡬從攻潭城死守不下公親犯矢石督將士晝夜攻
之其守李芾自殺城遂䧟他郡悉降明年春入覲賜衣
服鞍轡授承務郎行中書省左右司員外郎是年從定
廣西十四年授虎符進少中大夫全州路總管兼府尹
行中書省左右司郎中明年與平海南又明年入覲拜

中奉大夫參議行中書省事二十年改同知湖南宣慰
司事明年詔鎮南王脫歡平章阿里海牙用兵占城以
公僉荆湖占城等處行中書省事十二月師次安南先
是安南國王陳先昞既受封于朝至其子日烜不請命
而立召入覲又以疾辭至是師次其境諭使開道給食
以觀其所為而日烜又不聽遂移兵討之明年春退師
復同知湖南宣慰司事秋進師仍僉荆湖占城等處行
省事自是嵗征安南廿三年遷湖廣等處行中書省參

知政事明年改賜明珠虎符授湖廣等處行中書省參
知政事冬十月鎮南王㑹諸道軍十萬於來賔遂分道
而入約俱至瀘江濟師公與參政烏馬兒以舟師出欽
州十一月戊戌次綠水口遇賊船五百艘公分兵擊走
之明日復戰又敗之俘百餘人獲船數十艘斬首千級
溺死者甚衆十二月己邜公分道進北江安南軍塞江
口伏兵華林公命部將擊潰之及瀘江與鎮南王軍㑹
王留公守萬刦自以軍濟江直走其國卄五年正月王

軍還無何復命公將舟師百艘從入至海島遇賊船二
千公帥將士轉戰十餘日糧匱王命退師衆以海道險
絶請棄舟俱陸行以還王不果聽於是舟師自排灘分
道出内傍闗賊伏兵斷闗口公與萬户塔剌赤劉世英
擊潰之斬其二將右丞程鵬飛别以兵並江送舟師至
東潮阻水乃夜自他道馳及鎮南王軍賊追至公力戰
却之至竹洞賊復大至公又與萬户劉珪擊走之三月
壬辰至白藤江聞日烜以精兵數千出我後公亟㑹將

士逆戰天忽大風潮水遽落舟不得進退賊乗風以小
舟數百合步卒翼兩岸擊我軍四面矢下如雨公被大
創十餘猶奮臂督將士力戰而賊益滋軍䧟公遂執念
不死必滅安南明年使者至求公等㑹公已被毒賊見
使者言狀即北面拜稽首語使者且必歸吾屍遂趣裝
倚焉而死使者以其喪還時年四十有九事聞上驚怛
久之三十一年八月日始克葬汴之開封南原後八年
夫人段氏卒乃以祔焉又二十九年為至順元年公贈

推忠宣力功臣通奉大夫江浙等處行中書省參知政
事䕶軍追封上黨郡公謚忠定夫人追封上黨郡夫人
公魁偉晳白音聲如鐘讀書通大義作字得顔魯公法
其在軍與士卒同甘苦上所賜予悉散之麾下故將士
樂為之用夫人段氏亦有淑德嘗出公戰服示諸子曰
而父身勤王事以歿兒子輩生長富貴寧亦知而父苦
耶至感泣終身不忘子五人炳煥&KR1433;燦炫炳以父歿王事
恩授懐逺大將軍永州路總管後官至嘉議大夫廣東

亷訪使&KR1433;劉陽州稅課使與煥燦俱蚤世炫今甄用
監令史女三人長適西臺御史趙元善次適京㡬漕運
司同知翅某次適淮西亷訪副使陳思謙孫五人琪璘
珪璋琥炫謂其友傅若金曰先公忠烈宜在信史然不
幸炫諸兄即世今又不及炫求文以刻諸墓道懼日月
久逺遂湮没不聞於後嗣不肖將何以自文哉子為我
叙其事庶作者有所採焉嗚呼我世祖皇帝以神武造
區宇一時智能畢出為用公特起行間乃以刀筆坐籌

軍旅卒平江南立功萬里豈不偉哉而不幸身殞蠻越
裹屍以還可悲也夫余往從使安南過故戰處民至今
祠之遺老猶能談其事云謹狀

　　故百丈尹張先生行狀

　　曾祖某

　　祖柔宋鄉貢進士

　　父仲寳宋鄉貢進士

　　先生諱希文字質夫瑞之新昌太平鄉人幼頴敏好學

長益博洽為文章滿家性急義又多材善謀早有志當
世喜言治化之術凡鄉里姻族有爭必折以理其力役
征稅貧不能自輸者出私錢代之大德中蜀人蒲侯來
為郡得先生進客之問政所宜先先生為疏民間所利
病與吏弊數十事侯大恱因屬筆具條教下之屬邑數
月大治方伯連率部使者至取其所條令他郡倣行之
李應中為江西行省檢校官屈先生為吏行省遣應中
録吉贛諸郡囚廬陵氓有為豪民誣致死獄者先生閱

其牘得寃狀即白應中平反之活數人吉守將恣橫為
民患數持郡長吏短長長吏不堪或不從將言將怒聞
長吏子方從數騎飲城外且歸日未夕遽遣卒撾鼔斷
行者執長吏子及其從者搒掠城門内遲明官吏盡造
諸將第致餼牽服謝乃得解部使者聞其事一無所詰
先生念莫敢孰何者白應中曰是大猾不治他事何足
問應中即令具其事委悉當以法上之省卒從所論自
是郡人安堵無何先生去吏延祐初入游京師以薦授

百丈尹不赴所居積書圜四壁若巢然人因號書巢先
生京師名公卿大夫士日造巢中與語或竟日乃去前
太常李彦方以清介自許而與巢同里巷有弟客死京
師其子來歸父喪貧未有所取具先生聞之即以所寳
玉養和從富人質錢二百五十緡贈之既發喪先生送
之城外見其病且跣行乃還馬走城中更取衣衾質得
百緡與之使僦驢以往語在虞先生書巢詩序中然不
止是其親戚言先生家居時見城中仁濟橋壊民嵗有

溺者以告郡守願身任其役卒能成橋又嘗出私錢萬
緡作石梁横江里其傍往來道皆砥之去梁一里所張
氏有故祠祀𤣥武神及漢天師者久廢先生復之號之
曰留張道院云先生故有痰疾不事藥餌嘗對客談輙
連咳欲絶咳已復談自若即客有辭去必固留之日為
常不懈一日從容語客曰隂陽家言明年我當死果死
吾不為夭先時其子汝惟嘗再至京師迎先生歸不果
約二年復來且必歸矣後至元三年十月汝惟乃來十

二月二十一日先生竟卒京師年七十有四配胡氏先
先生卒有男一人即汝惟女一人適李繼黃氏有子曰
大都驢孫男一人平生所著有丁祭攷一卷十三卦攷
一卷詩雜文若干卷梓行于世汝惟既卜以某年月日
歸葬先生於鄉來請狀其行將乞銘當代執史筆者以
示來世用書其事以授之謹狀











　　傅與礪文集卷九

