







　　欽定四庫全書

　　傅與礪文集卷八　　　　元　傅若金　撰

　　贊　頌　銘　戒

　　孔子履贊

　　大道如砥以歩以趨行與禮㑹藏與義俱出入魯衛周
旋陳蔡發迹三王超蹤萬代孰不絲絇惟德之則孰不
純緣惟行斯飭匪履之貴聖儀將將企言瞻之如見於
堂


　　淵黙贊為臨湘蔡栖雲作

　　惟心之澄如水斯静惟神不測如響斯應窅兮若寂其
深罔極砉然而彰其聲孔揚反思無忒守正在黙方寸
之功溥博之澤

　　故肇慶文學袁君遺像贊

　　天淪星地毓竒和内藴著威儀江之區化于德端之士
瞻爾式嵗六十將未艾胡厭生奄遺世神不死儼明明
百孫子思勿忘


　　慶雲頌

　　至和絪緼紛離合兮休禎所凝般其雜沓兮五色布濩
爛成文兮非烟非雲鬰輪囷兮煥其燿日不可名兮元
象窅窅孰營其精兮王澤廣被洽斯世兮靈用昭假集
此嘉瑞兮天祐匪常自致多福兮明明在上毋替休德
兮

　　布衾銘(并序)

　　衛君靖卿得巴陵褐布一裼製為重衾緼以槖駝

之毳夕寢而覆之愜然自適不啻若錦繡之美也
屬傅若金銘于其寢遂為銘

　　厥衾維何匪纊伊毳匪繰伊布胡美麗弗御樂是儉素
雖則儉素眠若綺紈匪公孫干譽惟分之安矧在四體
既充既燠既寧既止繄錦衾之爛孰與易此夙興夜寐
反余求心莫顯宻室庶無慚斯衾

　　尋所樂齋銘

　　兩儀絪緼理内充其細冈析大莫窮斂不盈寸散彌空

物物自化安以豐惟聖仲尼心體融動與化合静天通
天氣周流無時終疏食水飲樂在中子淵深潛睿若蒙
三月其仁㡬聖功簞瓢不憂天者同孰將求之匪外攻
聖賢所樂備我躬

　　誠菴銘為邊君實作

　　惟天至誠萬化斯出惟人時憲所踐伊實人之不實匪
生之異物乎交昏情以滋偽去偽有道反身而思莫顯
惟闇心焉勿欺相在兹宇敬慎朝夕曰予致誠庶用不

息

　　敬所銘為彭存禮作

　　心官在舎入復出智人持之久乃一中嚴外著莊以栗
獨居如衆夜若日神明後先不可必慢生菑危慎安吉
猗維彭君善居室以敬為所思罔逸動應羣務静處宻
謹而存之永勿失

　　清江慈濟寺鐘銘(并序)

　　去清江城南二十里丁家渡當江廣水陸之道嵗

春夏水潦暴溢舟人因阻險要重利行者病焉里
人劉允成思彌前患乃致浮屠之能任斯役者得
新喻廣恵橋寺僧永華持疏走上下即好事有力
者勸共出錢造舟為橋以通往來其旁屋浮屠令
守之庶勿廢事未集㑹郡幕長月忽難君適至興
利去弊政先仁民華走君匃主其事令出郡人士
翕然從風以勸且無敢沮撓者華得錢若干萬緡
橋為方舟四十有五為浮屠屋若干凡木石工作

之費橋萬五千緡有竒屋五千緡有竒既成橋君
割奉入錢二百五十緡畀浮屠令範金三百斤為
鐘勒嵗月其上志始末焉集賢掲公傒斯樂與人
為善者為題其橋曰月橋寺曰慈濟橋以君名寺
以善稱昭勿忘也始工至元五年己卯九月畢工
明年十月又明年至正改元辛巳四月君移官工
部當去郡華與劉氏子本來請銘鐘且著君之不
可忘者嗚呼昔鄭子産以有君子養民之惠而見

稱孔子及以其乗輿濟人溱洧則猶不免孟軻氏
不知為政之譏而其存心則善矣甚矣古之君子
之難哉近世之為政者非徒惠不及民且多漁取
以自利民病甚至莫之恤於是去子産逺矣其能
知政之本急所先務而又割其奉入以建永久之
績如月君者夫固無愧古之君子而足感發今之
人哉聲之聞達且不朽將有類是鐘者已銘曰

　　江之芮不可以掲不可以掲有坦斯濟民之聰不可以

虹不可以虹有鏗斯鐘鼓鐘鏗鏗震彼㝠行孰其範之
於閎厥聲厥聲閎止佐于天子天子萬夀德音不已

　　自懲

　　嗟嗟為人維忠與信爾職于是式穀爾身宜言而失勿
言而出惟爾德之疾宜斷悠悠宜勤休休惟爾德之尤
爾惟弗覺爾則齪齪爾覺云然心胡不作爾尚少時實
克勉之亦既壯矣反是不思見善爾取惡用弗履庶㡬
夙夜以安爾止


















　　傅與礪文集卷八

