







　　欽定四庫全書

　　傅與礪文集卷十　　　　元　傅若金　撰

　　行狀

　　故朝列大夫僉燕南河北道肅政亷訪司事贈
中議大夫上騎都尉禮部侍郎追封天水郡伯
趙公行狀

　　曾祖温

　　祖德


　　父仁金鈞州同知

　　公諱思恭字仲敬姓趙氏彰德安南人趙氏之先出有
虞伯益之後周穆王時造父為王侍御有功賜封趙城
子孫後以國為氏散處天下代不乏功業安陽之族在
金時多顯官屬貞祐播遷逸其譜牒有居磁之滏陽者
金禮部尚書諱秉文以文章顯名當時蓋公之從父云
公之曽大父大父隐迹弗耀父仁字夀之孝友勤儉兼
儒律之學仕金為鈞州同知金亡不仕太宗皇帝特命

與名士田師顔為三教試官乗傳四方試儒中選者復
其家試僧道經通者給牒受戒去取精當朝議韙之著
為憲令國初天下所存經文儒户是已公才識通敏讀
經史明理亂之要治刑名書不為深文年十九彰德守
髙公鳴辟任府史郡稱亷平尋且貢部㑹河北河南道
廵行勸農使侯公爵辟勸農書吏未㡬入為刑部令史
選大司農掾轉宣徽院至元十六年授承事郎宣徽院
照磨兼管勾承發架閣明年遷主事階承直郎廿年院

陞二品改經歴階承德郎宣徽掌共天子儲后以及侯
王卿士食飲膳羞饗錫百用之需素號叢劇任難其人
公在幕府十年出内必當姦弊無所乗入臺臣薦公能
卄二年擢授奉訓大夫燕南河北道提刑按察司判官
治辦最諸道卄八年入拜監察御史山北饑公上疏請
亟賑貸廷議竟以其便宜屬公請行既至即發廩以勸
富民之積粟者收其離散拯其捐瘠又黜冗費罷征徭
蠲稅之不能輸者民有質鬻其男女或自没入為奴婢

則購出之生數萬人時相桑哥擅政恣暴恒沮抑臺憲
所論劾少迕意輙搆害之在廷之臣不敢吐一辭公獨
守其職不變相益忌之因奏六曹户工事繁夥嵗閲其
牘御史府宜防吏廢程請詔御史分其屬即兩部治之
志欲病御史且伺其過公與趙世延治工部世延私謂
曰工部掌營造吏多為姦費用滋不法吾儕置弗問即
不職太察必中時忌召祻亦少縱之可免耶公曰不然
與不職而幸免吾寧盡職而被無辜之譴苟文牘有可

求釁而悔之則無及矣於是纎悉必究心不為苟簡率
一牘反復數四公素敏給事無留難至是獨若冗滯𤨏
屑之為者至累月而後理人多訝之及異時政府選深
文吏搜索脫畧毫髪無所得衆始歎服京師嵗以二月
八日大張百戲列伎樂迎佛城西髙良河費以鉅億計
織染提舉儲普華倚相權並緣為竒衺公立按之用事
者挾聲勢求解不聽走白相召公至省詰曰國家事佛
求福利若弗欲敢壊撓耶怒不可測公從容對以侵擾

之實且曰求福所以安上利民耳今姦人乗大役重裒
斂以病天子民使愁怨塞道且乖其和壊福利孰大於
是相熟視公辭不少屈卒從其理十二月改大司農經
歴進奉政大夫嘗與大農董公誠之少卿尚公周卿條
務農重本闗民休戚數十事入奏上前公敷對詳敏上
嘉歎久之可其奏二十八年詔改提刑按察司為肅政
亷訪司加朝列大夫以公僉燕南河北道肅政亷訪司
事所至務大體先德後刑恒以仙居令古靈陳先生訓

民之語條為令以諭所部使人知孝悌忠信崇本抑末
寡過逺罰之方嵗循行諸郡首率博士弟子員諸孔子
廟庭升堂誦說務明教化郡縣有豪民不法者必痛繩
之不少恕其决滯訟輕疑刑生死獄之寃者蓋不可枚
計故吏畏其威而民樂遷善焉嵗終第其勞諸道莫能
及元貞二年行郡至大名十一月以疾卒官舎春秋五
十有八十二月八日葬安陽聶村原之先塋公資嗜義
理之學不樂為詞章先賢格言若宋二程先生朱夫子

所著述手自纂録以類成卷遇行事取則焉其他若唐
陸宣公奏議宋真文忠公大學衍義國朝許文貞公文
集皆愛其有益於治化日把玩之不置雅尚志節厲亷
隅然不立畦町樂於從善士有行能轉舉揚之其所薦
引若保定郭貫張仲寳滏陽安祐洛水劉賡後皆為聞
人顯于朝矣而公未嘗以為言居官不殖貨産屋廬僅
取蔽風雨旁無侍妾自奉泊如也世祖皇帝時臺省臣
皆賜第京城中及所部郡縣多閒田得取為業君壹弗

受既卒家無餘貲夫人焦氏金進士澤州焦茂才女茂
才與元好問同年相友善夫人貞靖淑慈能自鍳書史
自幼不事容飾事公躬絲枲菲飲食安於恒素以相成
其志年八十有二後公卄五年而卒合葬公墓子男三
人侃通國語選翰林國史院譯史年十九先公卒天綱
舉茂異由宿州儒學正辟燕南憲府史轉御史大夫掾
未至文皇帝親署淛東亷訪司經歴拜南臺監察御史
遷内臺出僉淮東山東兩道肅政亷訪司事陞嶺南廣

西道亷訪副使移湖南彰善糾慝聲籍甚猶前人方大
用矣天經以兄天綱讓父䕃授獲嘉簿調冀寧録事亦
剛介不苟年卄八卒于官女二人孟嬴適州屯留簿同
郡王蘭季嬴適朝列大夫僉江南浙西道肅政亷訪司
事荏平傅汝礪孫男五人天綱生植構槐棟植槐早卒
構今江西行省檢校官棟尚幼天經生楷曾孫男四人
構生炳楷生煇炲燿天綱為廣西亷訪副使贈公中議
大夫上騎都尉禮部侍郎追封天水郡伯夫人追封天

水郡君凡欲知先世之善者亦于其後之人觀之耳趙
氏之德其盛矣哉若金既生晚不逮事禮部而識禮部
子若孫三世副憲端慤清慎敦孝友崇禮讓遇士接物
恂恂然寛厚長者及馭吏毅不可犯然用法平允不以
深刻為名髙檢校務學有才藻行稱其文亦時之望也
檢校之子炳在京師時嘗從若金游敦重簡黙雖髫齡
器如成人於是益信趙氏先德之有由矣凡禮部之行
事見於一時文士之記載詠歌者當不少若金所聞殆

十不一二請徵諸家傳萃次而狀之以俟當世之執筆
者采録焉謹狀

　　故奉訓大夫臨江路總管府判官袁公行狀

　　曽祖克昭

　　祖原溥

　　父本固贈清江縣尹

　　公諱萬里姓袁氏其先出媯姓陳胡公之裔本爰氏秦
末有曰告者居河洛間其少子政始氏袁繇政至漢司

徒安二十餘世繇安至宋雍州都督顗又十四世顗後
又九世為唐宰相滋謫刾吉州子孫家焉其後曰立德
者徙居新淦之漯水立德三傳至皓生二子俱蚤世夫
人劉氏通書史教其九孫皆有成年九十八而卒九孫
邦為字號九邦自九邦一傳為二十四仲而漯水之袁
氏遂大諸仲之顯或以德義或以功名公之曽大父克
昭仲明其一也克昭生源溥源溥生本固固力學有用
世之志既蚤孤遭宋衰亂遂杜門養母不復出後以其

子貴追贈清江縣尹公字慶逺曰果山以其號行從少
頴邁博觀羣書為文辭疏暢茂麗若振葩布葉棻旉恱
人又善筆札至大辛亥廬陵文莊侯入京師載與俱侯
宋忠臣文丞相賢冡嗣國朝所尊禮而公為之客由是
重京師侯南祠海嶽不返乃更客董忠宣公館中董氏
勲臣世清白多賢者所薦用率文武才能士其嘗在館
中若清河元公明善臨川呉先生澄蜀虞公集父子清
江范先生椁其道德文藝與所施用皆暴白當世者故

公在董氏益重大夫士交薦之既直舉國子助教吏部
且上其名中書屬左衛闕校官遂用薦者言授公衛教
授始衛學綿蕞以祀先聖師弟子無所廪公至首葺廟
庭訪得故所賜學田千二百畆之侵于屯者復之以共
祭養而軍中執經受業者多至百數十人皆能談仁義
知尊君親上之道矣無何丁父艱去官弟子號泣送者
塞營道服除任饒之樂平州教授去積蠧歸侵疆藝樹
浚池廟學以新游士有業樂平故多豪猾守佐獲終三

年代去十不一二而公在鄉校攝州事半之無敢肆欺
者民懐愛惠士歌其德秩垂滿湖廣省辟為掾亷介忠
厚遇事無留難時平章髙昌王雅敬士見公尤加禮遇
自王以下皆字而不名比七月辭去諸相固止之不肯
留上其年勞授將仕郎南安路總管府知事南安江右
之窮逺郡吏不知檢事多害政公至理凡郡之滯訟及
屬邑之不法者數十事不彌月悉就繩度獄為之空上
猶虐其民且亂吏皆遁逃公往攝之即出令復其流逋

稍諭以禍福許之自新民大喜相謂曰是公更生我也
乃均賦役興學勸耕以富以教民既樂業始葺縣署大
脩學宫及殿廟之在祀典者鑿渠疏池泥塗者甓之病
渉者梁之大旱公禱雨上猶立應還禱于郡亦如之是
嵗連郡大饑南安民獨賴以給天歴初作兵器南安郡
最下而數反倍他州令且急公曰民不堪役宜請于行
中書三分損其二僚吏欲因為姦利皆曰請不便公力
爭之狀數上行中書竟是其請及御史至僚吏多坐姦

利被罰公獨無所與且得聲稱上猶民弑其兄前有司
縱弗問公曰是傷人倫之大者立按其事且成獄上之
南康氓有訴里中催租吏誅求殺其父者縣受賕反収
氓付暴卒苦之且疾甚公訪得其姦狀即日勅縣按所
主史罰之正其獄大庾饑禁土豪之畜負驢以奪民利
者貧人得食其傭不死且至今市之賈者恒雜沙穀水
米以欺細民自公為政皆相戒勿欺三年部使者取其
治元統初進承務郎潮州路總管府經歴始至謁于金

山之神曰潮之民困矣瘁矣怨且尤矣吾何以安之耶
神其相予亦竭吾力而已矣所不以至公者神實在上
潮人聞之喜曰此仁人之言也吾民其有瘳乎未㡬省
詞訴薄賦斂均力役之征潮果大治暇日數臨學集博
士弟子員陳說經義申以孝弟之教潮故昌黎韓公過
化之邦而文集未列之學官乃割俸倡郡中有力者板
傳之以惠潮士潮守將以營中不利士卒縱部曲雜居
民廬而因奪有之公在郡立下令徙還其營以復民業

潮無松杉公使人自閩中致二木千餘栽植之治後之
金山將與韓木俱不朽焉先是仕于潮者貪吏多虐取
當使者行部懼事覺恒進厚賄求免去則又取償於民
以為凡而以禍敗者亦先後相望獨公在幕府時郡無
留獄部使者至深異之盡屏私謁毫髪無所受郡有石
刻具載其事云既年老不樂居海隅秩未滿遽解印去
府僚及郡之士民强留之不可得爭持錢追數十里大
設祖帳餞之雖去民猶思之不忘遇東西行者時時候

起居冀其或來也既出嶺遂告老於朝居久之加奉訓
大夫以臨江路總管府判官致仕命下而公卒一年矣
公兄弟五人曰惟宜希逢者最少母孔氏且殁以希逢
属伯兄九萬而惟宜属公子之既室且皆有子孫矣乃
復為昆弟如初公既退休悉以其先廬居惟宜而分田
以給之别自築室于峡之柚木嶺益闢地為園池環室
前後植脩竹嘉樹藝花卉果蓏麻蔬日課童僕治生産
賓客往還時相與賦詩酌酒極笑談登臨之樂坐則引

其孫授以詩書卒時年六十有九後至元己卯十一月
卄六日也夫人孔氏生子惟德雅善幹蠱有所植立不
廢其家學女適胡適宋孫男二鐡頭麟兒女二將以至
正改元辛已九月十有一日乙酉葬里之都督嶺楓林
之原距峡七里許嗚呼公始以一布衣士趨京師取知
卿相身致顯榮以及其親用雖末大而所至能脩其政
使豪猾不得肆而善良者感化既去人猶歌頌其德是
可有稱於後世者已若金與公同郡在京師既辱與游

處家居時又亟相見故嘗得其行事列叙始末如右庶
執筆紀述者有取於斯焉謹狀






　　傅與礪文集卷十

