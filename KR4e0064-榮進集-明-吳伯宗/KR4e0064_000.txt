榮進集别集類五(明)
提要
(臣)等謹案榮進集四卷明吳伯宗撰伯宗初
名佑以字行金谿人洪武辛未進士第一官
至武英殿大學士後降檢討以終其平生守
正不阿雖忤時貶謫不少悔胡惟庸擅權之
日勢熖張甚伯宗毅然上疏劾之風節稜稜
殊不可及所著有南宫集使交集成均集共
二十卷又玉堂集四卷今皆未見此本中有
奉使安南國學釋奠玉堂燕坐諸詩疑原集
散佚後人掇拾殘賸合為此編也一卷為鄉
會試三場四書經義各二篇論策各一篇殿
試策一篇二卷三卷皆詩而附以賦及詩補
遺四卷為襍文其詩文皆雍容典雅有開國
之規模明一代臺閣之體胚胎於此其鄉試
會試諸篇可以考見當時取士之制與文字
之式惟第三卷有上問安南事五言詩與諸
選本所載日本使臣嗐哩嘛哈荅明太祖詔
問日本風俗詩僅字句小異未詳孰是然其
詩皆誇大日本之詞不應出自伯宗之手或
伯宗後人因其曾使安南誤剽入之歟今姑
仍舊本錄之而識其所疑以備參考焉乾隆
四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
