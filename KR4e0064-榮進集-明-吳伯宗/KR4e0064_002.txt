榮進集卷二
明吳伯宗撰
奉御題咏五言詩三首
鍾山詩十二韻應制
青雲冠山巔流水帶山麓巨勝蟠龍蛇竒形矯翔鵠二
儀鍾秀異萬巘盡臣僕磅礴啓皇都崇高介君福中天
翠常積一雨清似沐紫盖擁金門彤旂接黃屋凉風隠
林樾靈籟響溪谷冉冉集煙霞森森蕃草木村童曉來
樵野老夕歸牧洞口鶴長鳴松間鹿攸伏苔萊愧匪才
雨露濫沾禄何以答昇平願言歌戩穀
長江潦水詩十二韻應制
巴蜀已消雪長江潦水渾洪濤涵日月巨浪浴乾坤廻
擁三山出雄驅萬馬奔大聲如拔木遠勢瀉傾盆浩蕩
川原混微茫島嶼蹲漫漫連兩岸渺渺接千村轂轉盤
渦急雲蒸濕氣屯浮游多浴鷺變化有溟鯤已足沾疇
隴還應赴海門朝宗長不息灌溉意常存惠澤流今古
陰陽順曉昏滔滔南國紀永護九重尊
南畝耕農詩應制
有客居南畝為農尚力耕春風茅屋静旭日曉窗明碧
澗連雲色晴江潄石聲披煙晨起早帶月夜歸清鷄犬
聲相聞牛羊卧不驚階前留晚翠場圃迄秋成陶令偏
成賦龐公不入城朋來三徑小酒盡一壺傾化雨詩書
澤開雲竹樹情極知蒙帝力聊用樂吾生理世徵髦士
周行列俊英他年來束帛努力報榮名
奉御題咏七言詩二十六首
蘆汀洲隠浦應制
秋水長江湛碧淪西風蘆葉淨無塵波間月出天光迥
海上潮來雪色新戒候每聞賓鴈集㤀機唯與狎鷗親
長歌濯足煙霞裏始信幽人樂是真
山滄溟隠谷應制
千叠龍蟠列翠崖萬年鰲脊奠蓬萊嵐光每向天邊起
雲氣常從海上來遠近林巒金碧炫參差樓閣畫圖開
滄溟隠者神仙客幾度乘風軼九垓
川原和居野應制
霧斂平原淑氣多風柔曠野曙光和長鑱種玉雲千畝
短棹垂綸雨一蓑兩兩黃鸝鳴綠樹飛飛白鷺浴清波
安時作息無餘事何異堯民擊壤歌
竹幹青樂釣應制
琅玕百尺俯清流直幹凌雲耐素秋六琯已裁鳴鳳律
一竿還上釣魚鈎飄颻志適煙霞迥欸乃歌長水石幽
遠浦澄潭隨所適此身何似到瀛洲
牧羊兒土鼔應制
維羣三百飽青芻土鼔消閒化日舒笋籜綠垂風煖後
豆花紅綻雨晴初山中草長雲生石野外風柔塊作桴
萬物欣欣皆自得吾皇端拱紹唐虞
巨網叟漁魚應制
巨網漁魚載巨艘蒼顔白髮老江臯壯心豈顧池中物
大手應連海上鰲歌動渚雲隨地遠醉眠汀草仰天高
仙人跨鶴如相問更躡蓬壺看碧濤
滄浪翁泛海應制
溪翁本愛濯滄浪又向滄浪駕巨航手折珊瑚窺渤澥
目瞻紅日上扶桑鰲頭曉色連三島鶴背西風遍八荒
倘遇仙人丹九轉願同芹曝獻君王
莽蒼叟歌山應制
老翁無事愛青山散髮長歌莽蒼間谷口獨行紅日近
松間穏卧白雲閒風傳清籟遥相應石作丹梯邈可攀
幽興浩然天地杳恍疑身在列仙班
横秋風吹笛應制
庭樹西風灝氣清何人吹笛作秋聲天連碧海蒼龍吼
地接丹山紫鳳鳴柳葉穿雲添逸興梅花飛雪動幽情
更深坐久蟲聲切萬里關河月正明
擒禽獸伏機應制
擭阱潛施一逕通穿綸毒矢與強弓已同商網除三面
直比周田發五豵雲際鵰鷹磨利爪草間狐兔絶行蹤
飛揚䟦扈驅除盡會見麒麟出苑中
暑霽遥岑詩應制
暑雨初收山色青淡煙輕護曉光明巖前倒瀉千尋瀑
石上高垂百尺藤海宇會同瞻化日菁莪樂育麗文星
雝雝又聽鳴鸞鳳正值簫韶奏九成
臘日雪詩應制
臘日蒼茫雲滿天寒風飛雪遍山川千林老樹瓊為蕊
萬里平原玉作田皓鶴凌空摶正氣遺蟊入地兆豐年
微臣忝職文淵殿願紀嘉禎載簡編
雪山寺詩應制
雨雪霏霏徧海涯山前梵刹最為佳璚英幻出菩提樹
玉屑粧成净土沙空外錫飛驚皓鶴雲間松老失烏鴉
大千世界無塵滓九㝢同風總一家
望雨詩應制
麥已登場稻滿田正宜甘澤沛平川皇心上與天心合
和氣時應雨氣連夜月照空離畢宿朝雲擁岫冠山巔
竚看四海沾濡足擊壤齊歌大有年
喜雨詩應制
望雨雨來山谷周沛然溝澮集皆流皇心軫念無留獄
天意生成屬有秋萬籟松筠清入畫千原禾黍綠盈疇
邊廷又報南征捷一洗炎荒瘴霧收
夏日鍾山詩應制
鍾山紫氣鬱崟嶔王氣空來御殿臨德雨淨蠲三伏暑
喬松青護萬年陰六朝文物誇從昔四海車書際自今
淺薄每慚無補報華封三祝小臣心
南京詩應制
龍虎山河御氣通遥瞻帝闕五雲中英雄盡入江東籍
將帥多收薊北功禮樂日躋三代盛梯航歲貢萬方同
都將盛德熙文治殊俗全還太古風
黃道天晴擁珮珂金陵王氣漠然多江吞彭蠡來三蜀
地接崑崙帶九河鳳闕曉霞紅散綺龍池春水綠生波
華夷正值昇平運端拱無為保太和
列郡徵賢起俊髦萬機獨使聖躬勞開藩上相頒龍節
破虜將軍設豹韜地接皇圖三輔壯天垂華盖七星高
逢春别賜瑶池宴捧進金盤五色桃
天近鰲頭花簇仗風低豹尾樂鳴球九門閶闔開黃道
萬乘旌麾擁翠斿昨日鍾山甘露降每朝華盖慶雲浮
紫荆山聳江吞湧水遶花飛滿御溝
七物詩應制
蜂鴉燕鴈蝶鶯蟬竊玉偷香小檻前朝噪山林聲軋軋
暮穿簾幕影翩翩曾傳蘇武胡中信解入莊周枕上眠
幾度綿蠻枝上語數聲哽咽夕陽天
八疑詩應制
世事多因廣客蛇金償同舍豈咨嗟拂塵飯甑疑偷飯
納履瓜田道竊瓜馬援無心懷薏苡廣平有意賦梅花
燒殘蠟炬逢天曉悞向窗前浣碧紗
大駕春巡詩應制
君王馬上索詩篇杜甫詩中借一聮金勒馬嘶芳草地
玉樓人醉杏花天
玉蕊仙真圖應制
璚林玉蕊花如玉萬縷冰絲綴金粟冷風吹動碧梧英
繡戶雕闌靄竒馥何年此地來仙姝聳聳女冠三小奴
霓旌羽節雲際下霞綃霧縠空中居白鷴飛飛白鶴舞
孔雀長鳴喚鸚鵡蒼松翠竹白雲深彷彿瑶池降王母
王孫善畫盖有神綵筆幻出真天人蓬萊弱水路不隔
願獻楓宸萬夀春
夏日武英殿君臣聮句
(御製)暑漸陽剛濟以風柳絲裊裊水溶溶(臣伯宗答)彤墀翠殿
微風爽綉戶朱簾霽景融心定不煩揮巨扇神清且復
撫焦桐(御製)高槐枝上新蟬噪曲徑堤邊舞蝶從(臣伯宗答)紫
燕歸巢帷幕静金鱗躍浪藻芹豐茶烹石鼎松濤沸酒
泛金甌琥珀濃寶篆香浮時作鳳綵箋毫染畫成龍新
詩不减南陽調沛澤能滋大化功笋籜出林風外綠桃
花映日水邊紅賡歌永繼虞廷治千載明良此日逢
榮進集卷二
