榮進集卷三
明吳伯宗撰
五言詩
題御賜倭扇
來經三島外賜出五雲中但保琅玕節真乘閶闔風
上問安南事(伯宗出使安南後奉旨召還京師因上問而答也)
上問安南事安南風俗淳衣冠唐日月禮樂舜乾坤瓦
甕呈醇酒金刀破細鱗年年二三月桃李一般春
送王繪赴廣東僉憲
武庫肅清霜朝衣繡綵章風行千里駿威動五仙羊攬
轡榕陰闊搴帷海氣涼功名儒者事烜赫照南荒
題環溪書堂(為清江張桓子作)
結屋臨溪曲藏脩離垢氛白沙含翠竹高樹入青雲樂
志依林麓精心究典墳水花當戶見灘響隔窗聞練帶
晴江合嵐陰碧嶂分松風秋瑟瑟竹月夜紛紛光射囊
琴案香浮辟蠧芸凌雲晴雪映繼晷暮膏焚博物才難
並尋源志不羣靈槎循漢渚寶劔耀星文盛世方崇士
高才盡策勲願言經濟略光輔聖明君
送李將軍華山歸隠
壯齡事弓劔戰伐偉功績晚歲脫朝簮遺榮蹈泉石番
湖天東南雲水蕩虛碧灌木晝陰陰居仁樂安宅明達
知止足焉能復形役鐵衣掛長柯錦帶懸素壁寄語蟬
冕儔去來山林客
題劉序班孝友堂
旭日茂椿萱柔風藹荆樹連翩戱綵衣菽水和且孺良
心由中發善性非外慕施政慎所推寅恭協天叙
題鍾序班高山流水亭
山嶽峻層穹淵泉深莫測彈絃寄幽意未語心已識混
茫分二儀物我同一適曲罷兩忘形飛雲楚天碧
題士衡天根堂
窮陰抱微陽生意藹不息氣機妙回斡至理人得識刀
圭起沉痼調燮造化力參兩動變徵恒心契玄德晹光
榮林杏火候伏丹液倘可見天心永言同夀域
題秋江回驛圖
大江瀉奔流浩蕩去不息青岑列兩岸倒影搖空碧樓
高野陰闊錦樹覆沙驛帆落天際雲人歸渡頭夕緬懷
滄洲趣萬里見秋色長嘯倚西風因之豁胸臆
題廬陵曾氏耕耘軒
理世協休證高人愛田廬畇畇原隰間繹繹春雨餘舉
趾秩東作土膏潤菑畬晨出接雲霧暝還讀詩書於焉
樂耕鑿豈惜終勤劬稼穡自秋成淳澹真怡愉鳴鳩拂
高樹草綠當座隅華髮對清酤擊壤歌唐虞
題山水圖
石壁瀉飛泉長松間修竹茫茫浦光净遥岑翠如沐林
扉静半掩水檻縈六曲送客出衡門扁舟蕩空綠
題金山寺
金山何岧嶤屹立江水中石壁摩溟涬雲根奠鴻濛潮
通海氣白日映波光紅竒勝自亘古孤高振長風何當
凌絶頂極目扶桑東
贈道士洞虛
至道不凝物靈臺湛中虛洞然六合間迥與神化俱日
月環戶牖風露浩庭隅一氣中夜存萬變何區區
題吳山小隠
連甍瞰方塘青山四面環别徑入幽邃結宇青山間翠
竹以為扉白雲以為關甘與麋鹿友不隨鴛鷺班静聞
天籟響不見飛鳥還閉戶以讀書澹焉心自閒
輓王進士
詔許還家日天寒陟岵時併聞先友逝轉益我心悲重
露沾梅嶺清霜折桂枝蕭蕭松柏外遺德在窮碑
松山小隠(為何氏休安賦)
壺山何盤盤種松幾千箇彼美松下人悠然共雲卧天
風清響交夜月凉陰墮興來援素琴掃石松間坐一彈
舞鶴翔再鼓流泉和鏗鏘古調諧清絶俗耳破曲中萬
籟寂遥見仙人過舉手招赤松輕舉誰能那
贈醫僧完璧軒
夀峯何崔嵬盤谷結蒼翠所以空門徒往往禀冲粹彼
美完上人妙靈脫塵累泛覽岐黃書而得養生秘緬惟
大醫王垂慈濟斯世師能振其教奚必施七劑時遇世
方艱蒼生日憔悴何由起膏肓感此發深喟
蘭雪齋(為黃伯毅賦)
猗蘭發春妍祥雪迺寒沍時物雖不偶意合巧相附高
齋揭華扁知子意有寓蘭以揚清芬雪以表貞素清素
惟所便紛華匪吾慕願言肖厥惪愛此二美具我紉楚
之佩再草梁園賦我歌仰前修悠然共高趣
輓詩
累世襲簮纓傳家守清白文儒飾吏事剸治有餘力浮
雲方蕩潏溟漲楚天碧鷙鳥向高秋長空展霜翮風生
紅蓮幕凜凜見冰檗開戶曉著書文章煥奎璧全歸復
何憾有此承善積宿草覆新塋貞珉紀潛德天寒霜雪
盛歲暮挺松柏
送項昌之耀州(淮安舟中作)
守令職師帥承流在循良為儒致實用吾道增輝光絃
歌肇百里五馬方騰驤考績再上列升秩專名邦虎拜
受丹符錦綬沾天香驅車策麒麟闊步馳康莊買舟載
長淮投分夙所將西行訪禹蹟情與道路長文章論重
價政事談龔黃分手即千里願言莫相㤀華髮峻層雲
涇渭流泱泱三年報佳政側佇登廟廊
文溪詩(為宜春黃繼文作)
羅霄屹中天上摩奎璧光孕秀注回溪淵淵耀文芒美
人住溪曲鑿翠分天章左右列圖書絃誦聲琅琅時雨
沐芳潤微風噓混茫扶桑旭日曙五色雲錦張於焉樂
貞遯繞屋森松篁潄石水花淨濯纓秋氣凉源泉正混
混波瀾浩洋洋跂彼織女墟睠此洙泗鄉
贈張參政紞之官雲南
聖主應乾運龍飛肇神京聲教四敷宏萬方盡來庭雲
南際西陲其俗尚甲兵九伐正天討五旬悉芟平威服
德以懷承宣在賢能赤紱辭鳳闕錦衣還邊城為政萬
里外願言竭忠誠綏静事不擾公廉人自寧條章時上
進文化期大行遐覽舒已志訪古周民情黑水表禹蹟
滇池揚漢旌諸葛七縱奇千載留令名禮樂本唐風版
築備元經賢守昔善治感召神駿生麗江濯清沙碧雞
羅翠屛春風一拂噓瘴雨炎蒸清矧復地沃饒居民樂
農耕牛馬遍原隰桄榔蔭道程犀象向東來溪谷騰光
精同文自兹始億載歸盛明
贈藤州太守孫周伯原公詩
聖主興鴻業高賢際盛時明良千載會精白一心為昔
者邦初造超然識獨竒飛章騰制閫流譽靄京師遂有
公車召俄蒙國士知布衣侔相任大篆贊皇基白日青
龍殿丹霄紫鳳儀馬周方諫切鄧禹即名垂侍從恩殊
渥優游詔許辭全身兼寵辱厲操不磷緇分已安蓬室
心猶戀赤墀芻蕘終有獻葵藿豈㤀私蕩蕩經綸語明
明畫一規匪為干利禄直欲佐雍熙天宇新無戰風雲
定有期隼飛仍華岳鯤化必天池行色春將近長歌計
未遲清江催畫鷁上苑聽黃鸝閶闔金門啓蓬萊彩仗
移眷應深自昔恩益重于斯姻序連中表樽醪惜别離
贈言冰雪裏願保歲寒姿
題畫三絶
山碧水悠悠垂楊蔭小舟釣竿長在手凉影一天秋
茅屋深藏樹青山半入雲秋風何處發漁唱隔溪聞
結屋依林麓支橋就石磯青山微雨過一片白雲飛
七言詩
入京五首
虎踞龍蟠十二門王侯第宅若雲屯百蠻入貢天威重
四海朝元國勢尊曉日旌旂明禁路春風簫管沸名園
唐堯虞舜今皇是未必江潭老屈原
蓬萊御氣挹晨赮萬國山河擁帝家金殿勢吞滄海日
玉樓光映赤城霞巨鰲偃蹇乘丹闕舞鳳飄颻翼翠華
遥想至尊巡幸處六龍高駕五雲車
鳳凰城闕壓金湯龍虎旌旂護未央萬國衣冠朝玉陛
百蠻歌舞進瑶觴花迎宫扇紅霞曉日落天袍翠霧光
江海小臣無以報空將詩句美成康
大明宫闕勢岧嶤萬歲聲呼山動搖金殿九重明日月
玉樓十二插雲霄青絲馬上王孫貴丹轂車中趙女嬌
自是鳳城春色好祗將心事計漁樵
翠輦檀車往復回風情九陌障塵埃錦袍公子呼鷹出
茜帽僧官躍馬來雲外笙歌聲宛轉水邊樓閣勢崔嵬
少年自有看花興欲賦觀光愧不才
北京偶成
帝業鴻基重北京居庸厚拱壯金城山河平挹乾坤大
宫殿高居日月明萬歲嵩呼山岳動九天韶奏鳳鸞鳴
今皇化育敷中外四海朝元誦太平
蓬萊佳氣鬱匆匆鰲戴三山奠九重香動衮龍金沆瀣
露承仙掌玉芙蓉旌旂曉出嚴千騎車駕時巡幸六龍
若問唐堯今主是黎民於變樂時雍
詩謝御賜紫金牙魚袍一襲
宫衣剪出御羅新勅賜傳宣賜近臣恩出九重沾雨露
香浮五彩照青春晴軒拜捧看題字曉漏趨朝喜稱身
淺薄自慚無補報祗將忠直贊皇仁
送豐城友人張淑同
三年遊宦客京師長憶豐城送别時牛斗夜輝龍劔化
江湖秋迥雁書遲畫圖彷彿山中樹杯酒殷勤月下詩
咫尺青雲生萬里秋風何用嘆分離
送趙僉憲廣東
十載聮班鴛鷺行朝衣嘗帶御爐香横經璧水春風暖
視草鸞坡晝日長淺學尚慚司獻納耆年深羡沐恩光
舟行江上應回首五色雲中見帝鄉
送鄭時用赴山東僉憲
華盖殿中陳讜論奉天門外拜新除九重霄漢求言日
一道風霜接節初海岱人看驄馬客魯鄒家誦蠧魚書
高才况是成均彦不愧菁莪化雨濡
送道士傅晚成歸金谿省親
十年供祀禮無違一念思親志欲飛錦服屢陪天上列
綵衣榮向日邊歸潮生江浦迎春棹草綠湖南炫曙暉
白髮倚門應有慰霞觴稱夀思依依
送劉甥憲書寓居河南
憐伊斗室寓河南便守飢寒亦不慚白髮已能全士節
紅塵不肻浣儒衫久無飛蝶隨幽夢幸有征鴻寄遠緘
看盡梅花春未老片雲何日送回驂
送章允明赴山西僉憲
琪樹分陰日已凉之官萬里趣行裝塞鴻南向風雲迥
宛馬西來道路長水落石汧秋漠漠山連秦隴樹蒼蒼
遠人互市心愉悅共沐皇恩雨露香
送危學士赴京
親庭拜舞綵衣裳祖廟留連碧玉觴六月火雲連海岱
一篙潦水下舟航蓬萊宫殿煙霞遠翰苑文章日月長
霄漢飛騰屬髦士即看簮筆侍君王
送陸熙原之天河
仙槎八月泛天河鶴髮蕭蕭爽氣多海角晴光收瘴霧
洞門夜色起夷歌枳叢百里淹仇覽銅柱千秋羡伏波
雲路同升殊去住都門分袂奈愁何
送進士黃德安還鄉
雪天攜手鳳凰臺喜見鄉閭不乏才燈火十年勤蠧簡
道途千里試龍媒青襟早際風雲出綵服還沾雨露回
此别應須更努力秋期攀桂定重來
早朝口號
曉鐘初動五門開文武分班接上台盛睹衣冠嚴禁衛
恍疑身世到蓬萊玉爐風定香煙直金闕天高御氣回
鵠立臣僚呼萬歲九重春色紫霞杯
奉天殿早朝
步入丹墀左列行影開宫扇衮衣黃天顔咫尺瞻龍鳳
兵衛三千肅虎狼貝闕日升青𤨏外金鰲雲近碧霄傍
此身暫息煙霞想萬里分符雨露芳
謹身殿早朝
聖主南郊大祀回慶成吉禮御筵開香浮列鼎千金饌
光灩流霞萬夀杯蘭麝時薰香馥郁簫韶日奏韻安排
羣臣立館欣陪宴炯炯星辰接上台
大明宫早朝
漏盡金門鎻鑰開衣冠雲集擁三台冰霜令肅森儀衛
雨露恩深沐草萊劔佩迎班花底去香煙滿袖日邊回
儒生也作觀光客願捧君王萬夀杯
春夜宴
春夜開筵宴鉅公英英豪氣吐霓虹詩歌白雪篇篇錦
酒泛流霞豔豔紅玉燭銀臺光綺席羅帷繡幕靄香風
醉來却意遊仙興一曲霓裳度月宫
奉使安南國聞角
海水盈盈漏轉籌霜風吹角到譙樓夢殘明月三更曉
心逐閒雲萬里秋玉帛幾回賓上國詩書半世客南州
平生事業深如昨無奈青燈照白頭
美危太朴奉使南歸
使者南歸海上城遠還慰藉見交情書來烏粤知彊健
詩到躭羅識姓名綺語紅塵㤀結習黃麻紫誥被恩榮
傳經更憶危夫子一代衣冠屬老成
奉使安南赴召還京
驛使傳宣詔逐臣輕舟夜發五河濱當年早際風雲會
此日重沾雨露新豈有文章裨制作祗將忠直答皇仁
明朝咫尺天顔近莫怪燈花報喜頻
龍江登舟赴陜西
朝辭鳳闕五雲邊夕上龍江萬里船文軌會同瞻日月
關河迢逓入雲煙離家歲久星霜易報國心存鐵石堅
今夜潮生何處泊時時翹首望南天
入金陵
舟入天涯望曉晴遥瞻王氣在金陵九天日月開洪武
萬國山河屬大明文武復興龍虎地衣冠重整鳳凰城
鶯花似錦春如畫處處笙歌樂太平
國學釋奠得珠字韻(此詩因羣僚分韻賦詩得珠字而作也)
成均釋奠集文儒天語從容命大夫樂具五和新制作
禮嚴三獻舊規模頒香使者朱衣出執事諸生玉佩趨
聖治永隆文運泰奎聮璧合正連珠
御賜批點五經有感而作
旅館銀缸夜點批丹毫欲下意遲遲禹謨藴奥寧無惑
盤誥聲牙定有疑玉潤憐渠端可擬冰清愧我老難期
此中正是朝天路要在青春進步時
題太乙真人圖
高閣藜煙早已收滄江蓮舫樂夷猶水天萬里清如練
散髮獨眠風露秋
題走馬圖
千金駿骨五花文一顧曾空冀北羣沙苑日長春草細
圉官牽動足生雲
題長春堂
仙客何年搆草堂巋然靈谷隠熙陽種桃洞口煙霞迥
賣藥壺中日月長炁應木神符運泰爐存火候伏丹光
一從九奏鈞天後更覺雲深草樹芳
題忠臣廟
四郊圍合偃旌旗百雉孤城道不支空有張雷全節地
更無周漢復興時寒煙近水留遺跡落日長松想令儀
生死固關倫紀重簡編千古令名垂
奉餞湘王殿下之國
秋風江上錦帆開荆國人瞻帝子來鴻雁九霄分雨露
魚龍七澤避風雷丹砂不數淮南秘詞賦寧夸子建才
民壯奠居藩輔重年年來進夀堯杯
蜀王殿下謁中都
未從西蜀按封疆先謁中都祀太皇龍虎風雷藏隊陣
鳳鸞星日著文章萬年淮土園陵重千里岷山道路長
恩寵自天隨福履早聞憑軾詠濠梁
和伯寅弟菊花詩韻(九月九日)
杪秋飛鴈過衡陽又報東籬菊有香風雨滿城催令節
竹松三徑傲清霜萸觴共飲時方禁蘭火初燒夜正長
共喜韋家經訓在惠連才大亦傳芳
寄郭子虛
君王龍節耀江湖從事多才冠楚都宗廟衣冠唐典禮
祠堂文物漢規模高樓綵筆題黃鶴空谷生芻望白駒
廣厦細旃多暇日好將忠孝翊皇謨
寄奉左布政
翡翠簾垂白玉鈎九天閶闔綵雲流聖明思得千人彦
黎庶欣無半點愁滄海不波鯨偃伏甫田多稼鵲喧啾
華夷正值昇平運錫福均沾九五疇
寄奉按察司廉訪使
政肅烏臺顯令名冰壺秋水一輪清繡衣到處羣黎化
驄馬過時萬物榮四海風生春靄靄九霄雲静月明明
唐虞盛世逢今日從此蒼生樂太平
輓上清張真人
兩漢相傳道德尊羽衣鳬舄至今存人間宰相無官府
天上神仙有子孫幾度乘鸞來帝闕一朝騎鶴上仙閽
歸來龍劔依然在夜月明來遶故村
伏覩中都龍興寺御書第一山三大字勒碑有作
九重宸翰麗天閽三字穹碑壓厚坤山色不知今古異
地靈惟載帝王尊蛟龍絶巘盤亭構獅象諸天拱寺門
千載鍾王誇健筆敢同羲畫與時論
御試丹桂
花映蟾宫樹拂雲絳霞光彩護奇芬廣寒此日清風好
吹動天香四海聞
詠大駕幸京
南北京華一道通聖皇幸寓大明宫虎賁外衛威如虎
龍仗前驅隊若龍天語奉行安衆庶風聲振布蕩羣兇
今逢盛世文明會四海車書混一同
賦
四瀆潦水賦應制
二儀清寧四瀆底平惟氣機之協應宜黃潦之滿盈原夫天
一孕氣至隂儲精體源委而不息性潤下而有經先五行而
合元造信萬折而赴滄溟者也當其林鍾應律祝融持衡千
岩霧擁萬壑雲蒸溽暑熾甘霖傾溝澮集川谷騰嗟潢汙之
泛溢羌孰得而具稱
海初子賦(為魏鍊師作)
太初廓兮絪緼一去混沌兮幽以神杳溟溟兮莫測萬有自出
兮化淳隂復兮陽旋静極兮動根月既晦兮朔肇夜之息兮
旦湛然若有人兮青雲依心太古兮學希夷𦕈潛光兮抱一
不役物兮澹無為含余貞兮藴余白葆嬰兒兮載營魄中晃
朗兮鏡象懸外若愚兮守玄默靈臺沉兮淵淵後者非後前
非前循環無端兮天地之始終晦明變化兮羌孰得而名言
贊
唐君臣參禪圖應制
輟經綸談寂寞往西天㤀河北噫武德之世遠矣觀是圖者
寧不為之嘆息也耶
慈訓堂(為徐助用之作)
大宋之墟翼翼高堂慈母有訓淑慎允臧越自妙齡所
天夭折矢死靡他不二其節霜月照戶甘撫&KR1103;孤曷克
承冢迪以詩書膏沐弗施機杼是力蘋藻維重動静必
式子學既成亦既有孫母訓實篤無忝令門
詩補遺
擬曹子建五遊篇
俯仰隘九州思欲凌風翔詎知蓬萊居宛在東海傍流
輝敞閟室倒影籠虛房方扉蔭弱木圜樞結扶桑爰有
兩仙人伉儷坐中央被以青霓衣襲以絳霞裳揚眉粲
玉色笑語芝蘭香九天降靈氣萬象靄春陽蟠桃灼其
花珠樹弄其芳初疑鬱霄館復似太微堂金童劇西偏
玉女戱東廂左持白麟脯右挹玄露漿奏以養生篇侑
以却老方永延金石夀天地同其長
即事
得遂敢言志身危亦快哉挑燈頻搦筆想望聖心回
上疏
疏上何庸計忠肝祇自裁莫思言逆耳雲净正天開
遊仙岩二首
偶喜尋幽境閒逢採藥翁丹丘知不遠只在碧溪東
石髓雲中現蓮花水上浮神仙如可待直到最高頭
舟泊
湖上平將暮鄉園去漸賒夜來誰是伴明月映蘆花
撫琴
晝永心閒獨倚臺可無珠履破蒼苔拂絃試鼓陽春曲
時有輕風薦馥來
閱道經
煉就純陽不老方相將碧落任翺翔山中七日人千載
誰信蓬壺晝夜長
伐木
歲序相看幾變更中心朽蠧亂枝横安排利斧連根去
莫對窗前蔽日明
病中
氣聚含生散即歸傳家猶子豈堪悲平生忠烈無回護
欲報君恩直幾時
貧樂堂
先生生計未全貧八十高年樂是真松竹凌寒三徑晚
蘅蘭交翠四時春夜批細字攜孫讀曉拂新圖為客陳
絳縣老人推甲子悠然天地一閒人
夏日幽齋即事
鶴徑筠窗爽氣通解衣盤礴趣方融閒招良友青松下
興復清吟碧沚中乳燕掠雲林影静芳荷擎翠夕陽紅
六朝文物離離草正擬滄洲作釣翁
玉堂燕坐
朝罷歸來樂意濃坐看花柳翠成叢儒臣自許清華地
治世多存太古風海宴河清㤀帝力金甌玉燭藉羣公
明良此際真千載况幸詞章達聖聪
榮進集卷三
