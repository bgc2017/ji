七十自定稿船山遺書五十一
衡陽王夫之譔
五言古詩
翠濤攜諸子遊瞻雲閣有作見寄遙荅(庚申)
嘉遊成疇昔企歎奄方今金閨鬱龍種玉山宛鸞吟遲向
深秋興搖蕩先春心足知襟帶敞遂及松檜陰大雲峙霜
萼虛室圅霄岑𬗟彼鶴上客所懷玉漿斟聲息墜人間羈
紲逮幽林無乃大還訣猶爲陸海沈甯含衣中珠撫茲絃
外琴天問固難酬孤心還自諶願言雲關閉勿驚雪髮侵
春盡有會而作(辛酉)
春生情未極序改心難爲俯仰各有會踟蹰良在茲初暾
耀幽砌夕風鳴遠枝淸暢遙天感遲回碧雲期胡然屢天
損耿爾視星移逝川非昔歎岐道有餘悲空霄難仰問圓
規無返曦雄劍不偶合雍琴長自疑懷袖有瑤草將爲贈
者誰
始冬寓目
東峰展蒼翠夕陽散平川天容圅空謐闡緩飛孤煙寒日
將易暝秋心仍未捐忼慨寄寥廓通幽無緒言霜氣警歸
息墜葉飄陰喧迢遞佇淸夢遠遊驚八埏
和周履道對春雪(壬戍)
靈雨從雲崖回風結寒霙蕭條韶年始搖蕩芳春情驚珠
無留綴碎玉有餘聲遙天益以邈空宇含微晶鐙夕滯九
微梅月延孤淸𬗟彼蒼江釣應同瑤圃征
和高季廸風雨
風雨適在茲歌歎無與言人事杳無緒天情亦易遷懷抱
終古間曲折固勿諼腰鐮入深雲荷薪續午烟聊爾爲晨
夕不知經歲年思彼信陵客曾爲陳監門
春初雨歇省家兄長夏庵▱▱▱▱▱中惘然有作
懷聚亙昏夜惻然華髮驚零雨迷昏旦修塗阻遠營惠風
啟夕光欣緒慰良征披榛幸不違悲喜交含情含情夫
如何忘言自閔傷視彼雙飛鳥日暮亦得將摘草勿絶心
渡水勿絶梁居然成迢遞慙爾隨頡頏頡頏悲以鳴歲
序無更待鼎鼎懷昔歡悠悠有餘悔采彼靈藥非匪値靑
鏡改曷穀念鳩飛無枝念木壞壞木無再榮令緒唯須
臾如彼虞淵日卽次非東隅百里望嶽阡將爲茂草墟良
惟身事闇豈云天運殊運殊不自今物理難前測陵谷
生人心波流騖涼德琴書素業移孝友先聲息白髮對懷
憂中夜長閔默閔默復將離行行度陌阡岡花自靃靡
溪流祇廻旋天舒望益促形遠情未遷胡能返昨日扃意
共林泉
熊男公過訪
遙山淸露條木末素月上佳人不違此適爾成元奬先彼
涼雲陰心知畏景往靜氣欣相移天機繼以長夙昔扶淸
剛獨唱閟幽響周道信逶迤睘行生惚恍炯炯河鼓星迢
迢天漢廣津梁誠有待良會仍多爽云何衰景及遘此西
淸朗百年如九秋一意諧雙賞我聞綏山桃醖彼靈胎養
餐之踰萬春握之在孤掌下士原大笑上士成獨享君其
遂方今縹渺慰雲想
寒雨歸自別峰菴寄同遊諸子
晨光留宿溫山靄動雲葉遙遙相送情悢悢念寒涉憐無
金母術爲返桃花靨彌天存鶴髮餘冬酬素業壯心巳分
屬微緒望孤接淸歡唯夕鐙高論寄靈笈四海目可營千
秋志何攝旋歸亙不忘物役情難協溫伯道默存蘇門嘯
雙愜夢聚相頻仍心旌固洽浹曠懷杳涯際冥合無鈍捷
霜磬警昨淸緘之以重㬪
瓜圃夕凉(甲子)
微月流西岑初螢明靑甽夕雨一以息樾徑珠露泫窅爾
釋煩疴泠然得靜善吾生豈不夙物役固未淺往昔從棄
捐今懷何繾綣精靈寓天宇昭滌隨游衍所思來者遙孰
俟心期展脈脈霄漢閒悠悠寄孤撰
其二
淸士抱夕心畸人含夜悲幽羈怨難巳滌覽情自微雨端
趣有定一致交易虧今兹何惝怳搖淸懾分歧緒風愜凉
襟宛轉動素帷披衣視霄漢弦月流半規居然無外攖亙
爾捐中疑還睇天宇高今兹素節非萬族同轂轉吾生甯
依違戢志受天損非云懷坐馳
冬日晚照書懷
山滌淨西淸層雲仍南飛夕光相宛約霜氣乍依違深紫
明峰色餘綠滋垣衣仰瞻零葉墜時有寒禽歸緒心同羣
動斂息無餘機收照光自炯旉榮道巳非晴日容相借行
將陟翠微
西岡望南嶽(乙丑)
山行逕云搖遙山隱絕巘巘絶羣岫分曠覽得平善雲陰
逐參差鳥沒迷近遠微睇望巳盈延觀秀自衍登陟儼昔
遊契闊仍今展今昔無合離流峙終繾綣長轂軌不遷貞
觀閱巳萬天宇信若玆子懷何歆羨
秋雨延旦曉起有作
夕星炫西宇山影分空界淸氣儼流沐薄吹振幽籟息疴
方及晨窺牖驚巳曖物故天所憑軸轉無相逮秋荑或暗
滋歸鳦巳前邁孤碧尙流連逝羽無芥蔕翮翩海岸心惓
惓寒畦態榮謝在斯須動植有昭昧所以天閱情臨之發
深慨
雨夕夢覺就枕戲效昌黎體近夢
沈陰夕巳長噩夢魂相撓霜鬢失其眞童心來愈巧身輕
月離雲心閑日出卯鬭艸康樂鬚撒米麻姑爪狂歌演末
泥舞袖試郭鮑雲冠蓮葉捲綵杖柳枝拗尋花鼻巳醒遡
風咽屢飽攓菱忘水濺拾豆就烓煼倏忽攬孤衾凉飈襲
雙骹故情雖不永淸歡幸巳稍籠雞旣爭聒被蝨復羣齩
夢醒夫何爲無妨恣狂狡
吟巳猶不得曙再次前韻廣之
生氣紛去來屈伸無能撓腐儒分夢醒離析恣智巧畫雞
厭元旦冶銅鑄剛卯辟火養鸊鵜驅瘧挂蟹爪庚申囚彭
倨己丑訃陳鮑趁火螢尻張垂涎瓠項拗染指易爲瞋老
拳競相飽療妬倉庚烹呪鬼鵂留煼唾星釀流光占吉灼
羊骹漸老嘗已熟觀物覺已稍石女孕自生鐵牛蟁漫齩
因之參寥遊不畏蒼天狡
翠濤喜雨見懷病枕賦答(丁卯)
靈雨自南來飛集東皋野伊人遂欣暢良懷寄遙寫羣岫
翳回風垂虹散淸灑朱光縈藥煙念此拘拘者
冬日雜興
旦氣息微霜流雲起相聚暄風動林葉疎雨鳴高樹夕宇
還昭鮮物變何匆遽寥寥下土人邈彼高冥路終始閱遷
流孰能測其故今古歸有涯云何永依據
零露潤枯桑運回辤故枝栖禽深婉嬺欲與終因依竟夕
不相保何况延晨吹晶宇垂玉繩瑤光空陸離羃歷千萬
里含心當語誰顧影追疇昔韶風漾芳時下暎淸江淥上
承靈雨飛時哉不再覿羣情自紛疑詎知幽悄懷時爲夢
中期佳序還在目榮光亙葳蕤
始夏(戊辰)
午睡過微雨西淸引凉吹雲光逗新葉浮綠起新媚文禽
時一飛水影搖丹翠物故有今昔化理無榮悴遙知薪指
窮未始天容替閱變遞紛擾損悲任流逝嗣者無適期遐
哉惘高寄
詠歸燕
凉葉飛不息凋荷尙孤擎海天杳何許層遞秋雲生棲鳥
鳴高樹焉知歸燕情
庶仙片紙見訊云年過七十未爲非幸無容局促縈
心旣佩良規因之自廣(巳巳)
素雲方西飛歸鳥仍南征遷流無止勢蝡動况有情天宇
敞寥廓虛牖延孤淸竹素涵前古靜對終吾生故交惠尺
書整襟拜投瓊奬以息吹萬因之返素精寓形良有涯勿
爲化所驚
歌行
春月歌
睛風初暖溪光紫楊柳風輕吹不起迢迢璧月背雲飛搖
蕩春雲映春水春水涵空倒碧天金波微定影初圓花趺
紅斂垂珠露葉底苔平綴玉錢可憐月落留難住可惜春
光來復去昨日棃花巳起風何時柳絮還粘樹柳絮梨花
早歲春芳郊草輭素光勻綠窗竹葉飄鸞尾白袷落英照
錦鱗當時不解留春在月落月生春易改胡蝶香迷夢不
成碧桃花褪芳誰采采芳踏月當年客雙鬢銀絲欺素魄
嬋娟不解古今愁斜轉空山盪輕碧
來者之日歌
來者之日還如昨今我云胡而不樂去者之日一如今徘
徊今昔傷憂心東風吹柳鵝黃垂千條映水搖修眉一片
輕飄墜秋水葉葉零零飛不起還丹空煉素銀芽老耼西
度圅關死死生倏忽如朝霜春日不長冬夜長行人攀折
莫長歎豹死留皮王彥章
寄題翠濤新齋(丁卯)
湘西開竹館綠淨淸溪源垂釣不在魚讀書欲忘言欲從
不能心自飛白雲奈爾輕霏微
倣李鄴侯天覆吾歌廣其意示于禮
天覆吾地載吾元氣紛紛屑萬族靈蓍茂艸爭昭蘇栖鳥
在林魚在水而復生我何爲乎絶粒升天等龜鶴靈椿五
百還凋落鳴珂帝都亦鶯燕金衣元珮喧淸甸鄴侯以此
爲丈夫漠漠天心誰許見丈夫昂藏自有眞父兮生我天
之仁一針義利分子午萬國胞與誰主賓蝸涎篆壁勿輕
惹螳臂當車莫浪嗔丈夫愛嗔復愛喜落花笑看隨流水
孤月離雲雪練飛渺渺寒輝千萬里靜如池影涵靑天動
則春風迸花蘂君不見鄴侯晚節知前非嶽頂讀書雲滿
衣晶冰徹底纖塵淨玉魄當頭素影肥靑蓮七二堆螺髻
萬軸當年金簡字千年欲識丈夫心獨上危峰攬蒼翠
五言律
過李爲好山居信宿
紫雪桐花落綠烟莎艸凝閑階斜日轉薄箑緒風勝消息
中宵酒過從大古僧淹留春病減君似一條冰
其二
忘物仍憂亂孤遊託耦耕年華皆昨夢風俗到今驚閉戶
生涯得挑燈笑語淸欹眠安枕簟恰有曙光晴
伏日
朱火彌淸晝涼宵候久晴光搖千嶂迥風定片雲輕老病
從欹枕交遊憶耦耕東方何意緒割肉傲公卿
臘月一日寒雪有作(是日爲先徵君弧辰聞之先慈云泰昌庚申大凍杯盂凝沍)
前夕雪花飛晶光颭素暉半峰黃葉小孤樹暗禽歸生理
隨霜鬢寒更夢舞衣庚申慈氏說壽酒素瓷肥
將夕(辛酉)
餘春矜斷雨將夕斂重陰谷口延西爽雲光敞半林樵歸
依曲曲鳥宿漸深深藥市虛城郭歸人阻碧岑
復病
消病一春長藤蓑挂艸堂親知勞送蜜蔬筍慰休糧劒鼻
苔侵澀書圅燕墜香侵凌看柳絮亂撲一襟霜
示劉李二生
不作少年心憑消白晝陰黃梅何日熟橄欖再來尋追蠡
縣無幾龍淵老易沈他時聞吹笛莫遣憶孤音
得嘉魚李西華兄弟書追憶雨蒼
湖水阻靑鞵南遊弔大崖(世卿先生自白沙歸遊南嶽)探書蒼水絶藏
史血圅埋遺怨留鴻字(雨蒼舊作孤雁行見寄)孤吟閉鹿柴郎君勤
慰藉難遣老夫懷
中秋向夕自觀生居同劉生小步歸艸堂月上二首
返照一輪微行行望不違疎林迎緩步薄影上輕衣雪練
空初合雲波靜尙肥閒心謀斗酒未數艸堂歸
其二
秋淸猶往昔老去得從容簷影分僊桂珠光浥瓦松葛巾
飛鳥度霜鬢玉蟾逢他日酬今夕雲籖在別峰
偶題(壬戌)
禾稻頻相望鶯黃幾日深人間又秋色垂老足閒心夕照
明歸鳥高林接暮陰前峰初上月約略半林侵
人日(癸亥)
夏厤留人日春深淨曉天池冰輕破綠初樹淺含煙百福
宜他歲孤心惜暮年迢迢春賞意還看野梅邊
初秋
通閏秋期早餘蒸宿雨停流螢孤一照烏鵲緩雙星蘋葉
風初定藤花露巳零靑蓑仍夙昔蕭瑟漸漁汀
其二
夕綺搖虹影疎雲上碧波中宵動雷雨斜月半星河世事
殘書耐吾生睡眼過靑楓無限葉珍重響危柯
其三
昔昔秋猶在勞勞老易侵寶刀蝕虎氣孤鏡吼龍吟凉夢
驚難續閒愁病不任江山留九辨未許怨登臨
歲早(甲子)
雪際帶春生池冰幾夕輕寒心猶繾綣雨氣半蕭淸客至
拈桃笑禽歸試柳晴衰年宜緩緩歲早自含驚
客至
病眼忘春賞芳辰競客遊折腰原早歲欹枕自前秋宿菜
冰芽盡寒膏炷影幽歌聲金石發莫爲子桑愁
初夏
微雨收難定孤雲遠自歸晴絲輕相(入聲)逐燕子不停飛回
嶺通羣綠淸光遶四圍天情隨意緩珍重徑莎肥
其二
裛裛消春盡勻勻看暑生花期隨夢往病骨喜衣輕藥裏
蟲絲剔茶煙柳絮迎故人縑素在裝裹趁初晴
待于禮
望望還相待悠悠問此心禽歸孤樹夕月上半峰陰稻徑
迷迂折荷香送淺深琅然琴韻在莫只動游鱏
先開過問病贈之
迫迫寒威甚惺惺久病如紙窗明半榻鑪火擁殘書法相
沙蹤雁交情靜夜魚天花飛萬片祗媿淨名居(時雪大作)
冬夕
南天元氣合始夜素煙圍薄靄孤星出林風幾葉飛古今
銷永夕書卷揜空扉此夕關河迥殘鐙一影微
紅葉(乙丑)
寒光煙際迥極目乍相迎落日殷勤照霜空嫵媚生淸波
凝水碧白影襯雲輕紅豆誰持贈南枝未早榮
其二
幅幅江南畫蒼山點絳紗桃波疑候雁鸚觜咒寒鵶垂笑
風難定輕飛日易斜朱顏矜老壽誰是白雲家
早春餘雪屬目偶成(丙寅)
溼雲飛不起一半雪光欺藥裏猶疇昔鶯花笑幾時烏藤
苔露墜白袷柳風吹知否韶華借閒心早自疑
夏夕
西淸開一曲明綠半溪深白鳥回峰碧靑林渡水陰荷輕
初露墜風定暗香侵隱几吾生事蕭然不自今
爲家兄作傳略巳示從子敞
無窮消一淚墨外漬痕汪故國人今盡先君道巳亡蒙頭
降吏走抱哭老兵狂正可忘言說將心告烈皇
元夕獨坐(丁卯)
深碧繞峰峰寒雲釀自冬艸心栖宿雪山溜隱宵鐘雙淚
初春盡孤鐙丈室封梅花憑笑問莫不許從容
晦夕
初暄留宿雨向夕儘歸雲遠樹山鐙暈流螢溼霧熏天情
餘靉靆春賞憶殷勤蓮葉無情甚波光一半分
四月一日
莫更惜春光條條愛景長棟花三日雨燕子一襟涼魚影
深搖綠梅腮巳上黃韶華讀史過天地儘淸狂
秋日雜咏
夕風吹不徹斜月數峰陰雲暈孤輪影珠圓曲港音凉雲
餘一照碧漢巳雙沈歷歷秋光在當時憶此心
其二
疎雨定池光荷風一袂凉雲峰雙岫合虹影半輪藏日落
風無定天空望愈長欲歸雙燕子不肯睨橫塘
其三
淸賞閒心卽餘年一日賖稻收尋麴艸水落理魚义選徑
違晨露除棚看晚霞木樨香近遠初試半林花
其四
物候天涯改秋心閉戸知露垂窗影亂雲薄曙光欺密字
微吟緩疎藤上紙遲蘋風相假借小住得支頣
其五
曲沼依樾徑烏藤試往回黃花釵股荇文石錦錢苔藕葉
擎孤翠榴珠啓半腮天情物未損莫遣早霜催
其六
平湖知落鴈曲砌巳吟蛩短棹淸波夢幽窗墜葉風生存
今日事秋老一林中天問憑誰答溪雲揜斷虹
遣悶
宇曠淸空迴殘輝杖影斜林疎雲度曲水釋水澄沙風綻
丹砂子霜滋錦纈芽水仙香孕綠珍重試初花
其二
朔吹喧平野微暄釀一坳晴光分竹暈霜液墜藤梢地錦
顛當網雲帷巧婦巢無人從載酒不受艸元嘲
小步(戊辰)
林塘春雨夙小步愛微溫風定開池影雲收齊燒痕靑珠
垂日給綠綬綰天虋慰藉韶光甚新愁未許存
燕
燕燕過春久遙遙幾日歸斜臨波影轉閒啅柳花飛小住
游絲弱橫陳蛺蝶依春光隨繾綣淸賞入霏微
夏夕
試暑方前日重陰疑凜秋雲封雙嶺合螢亂一星流閱化
知無盡爲生果似浮不須多病後始擬訪丹邱
落日
落日隱歸樵回峰騁望遙平波雲影靜素練晚煙飄春氣
驚先入年華果易消溪梅無意緒綠潤上新條
排律
見諸生咏瓶中勺藥聊爲儷句示之(庚申)
二十四橋春何年度楚濱感君垂采折芳意在橫陳露琲
留珠箇雲㞕起綘鱗弱莖擎亦定細纈展初勻縠罩茶煙
淺暄迎酒暈新旁侵鑪氣合斜倚畫圖眞飛閣高承幕垂
瓔近拂巾綺霞㬪一色香月上重輪簾蝶魂如夢籠鸚咒
似瞋留熏十日永驚豔满堂均碧葉凝雲綠珊枝帶海津
縣愁傾白醉莫遣聚朱茵愛惜終香閣飄零遠陌塵冰紋
簇紫雪芝彩涌黃銀錦字啼鵶就淸尊倒蟻傾韶光易消
謝持慰擷芳人
先開移丹桂一株於窗下作供爲賦十六韻(癸亥)
靜館香成界空林影結鄰道心難舉似淸供不餘塵&KR0726;種
遙移月濃芳偶借春雨輕虹一色霞近日重輪偸藥朱顏
駐凌雲紫氣臻靈砂初破體金粟化生身南國霜殷橘江
臯日射蘋忘憂添妙藹晚醉厭工顰落照疎林暎彤雲細
纈勻深霑湘瑟甲乍啟散花唇宿火沈膏灺蘭鐙錦罩新
珊枝撐玉魄丹蘂煉金神蓮墜留房露榴圅儘妬津商芝
分煜煜琴鯉想鱗鱗彩霧通鑪篆幽芬上氎巾赤旃檀蔭
合誰道苾芻貧
詠風戲作豔體
約約輕雲斂勻勻晚氣涼不教留鳥夢何處有花香繡幕
鴛回翼蓮鐙葉墜黃窗搖三㬪水簾盪一波湘寶鴨纖絲
亂箋鸞密宇藏低回穿藥檻幽悄度蘭房結束舒袿帶縈
紆繞紩囊佩交情未許芳襲妬何妨卻扇從花笑飄裾趁
艸長微溫聊竹塢無影到銀塘繫臂蛛絲纏當釵粉絮鑲
蝶雙愁易失燕冷怯歸忙勻汗乾珠琲廻襟漾水光停凝
憐瀫浪端重笑垂楊暖閣扃金鑰鞦韆賽錦裳暗塵禁冉
冉簷馬錯琅琅藤合搖陰碧菱開漏鏡霜遲歸貪柳影密
語間松簧絨縷穿針亂花鬚鬭艸忘閑情迷藴藉春思儘
淸狂卯酒消微醉雲鬟亂夕妝知誰千里怨帆影望歸航
玩月(丙寅)
雲際徘徊月高天不損寒三秋今夕未萬里幾人看霄碧
雙搖淺金晶倒暈乾平開千頃合孤涌一輪安臺玉擎菱
鏡胎銀煉雪丹珠津方嫵媚金蕊儘闌干陰木飛鐙暗輕
柯弄影難浮浮蒸寶閣粟粟潤珠團碧瓦勻匹練筠簾透
素紈微陰知瀲灎深綠隱檀欒天水雙輪浹空明萬染刊
停凝聊旖旎淸絶且磐桓蕩白生虛室回光轉曲欄酒魂
雙頰褪潮血半絲湍稍覺流霜膩無妨曉吹酸懸愁楓岸
側明夜半規殘
七言律
唐如心見過(庚申)
春草初生雪霰零山山曾踏幾莖靑居然天地成今古何
必雲嵐不典型執戟漢亡誰載酒尙書秦暴有傳經憐君
問禮當深夜急難原頭念鶺鴒
其二
酌酒無多剪燭長凌侵冰玉蹙寒塘贈雲有意尋宏景賦
雪無心付謝莊瑇瑁雲㾗開遠碧流鶯柳色競新黃晴光
倩送靑鞵去分取狂夫一半狂
元夕(辛酉)
望月竛竮出淺霞背人約莫數年華垂楊向夕驚新綠蠟
炬停風結小花寂歷影堂香篆靜蕭淸春逕蘚紋遮南瞻
欲問平安竹好護劉瓛處士家
春興
嬉春遲暮老廉夫長臥歸休舊酒徒不分傳家三傳在從
來亡國一身孤玉錢月影窺雙鬢碧海雲波認五湖一儘
龍鍾供世笑蒼天還識老狂無
其二
樓空山遠溼煙蒸返景長天暝色仍千里湘臯歸雁雨九
江春水鈎魚鐙馬殷冢在生新草陸遜營荒挂古藤夢裏
白蘋洲上月遙遙北渚接黃陵
其三
春風仍上柳絲邊爛漫生涯醉暖煙垂老田光無酒客相
知甯朔有龍淵平臯漠漠飛新燕磵道陰陰響細泉荏苒
棲心訊芳艸劇將嫩綠逞華年
南天窩授竹影題用徐天池香煙韻七首
空明片紙涵晶瑩微惹驚蛇一線灰白社原同匡嶺寺靑
山不染米家堆偶移淺碧騰騰合小試光風灼灼來疑是
淸江霜月好孤山斜惹水邊梅
其二
月華欲上不得上晴光一倍償今朝輕雲疑爾還相揜宿
霧初蠲忽巳飄低亞殢人相綽約回波響遠試逍遙翻然
欲把浮邱袂冉冉雲輕隔海潮
其三
心通無地更詢他隔院風生乍染魔垂手舞因輕帶鳥扶
頭醉且厭堆螺微涼羽扇頻搖曳半睡僊裾自沓拖安得
千尋看月落憑將澹遠問東坡
其四
幾枝略點紅罏雪片晌聊依篆尾香稍惜晴風吹不定還
愁落日去偏忙露珠暗墜驚魂起㬉暈斜輪數葉涼淸瘦
自憎臨繡幕湘紋巧暎竹方牀
其五
憑闌覿面不相知邂逅晴窗瞥見時淺黛斜分臨曉鏡落
花輕惹上蛛絲萍開綠水魚情得葉墜幽光鳥夢奇活色
暗香難舉似浮漚目醉共淸嬉
其六(時爲先開訂相宗並與諸子論莊)
色借明緣還似幻白生虛室不曾遮老夫偶夢看成蝶諸
子忘弓莫問蛇月滿桂難虧玉魄雷驚春已長花芽何須
玉版參離合丈室天空散碧霞
其七
根窠休訪午陰圓斜上幽窗倍可憐暎字不妨遮粉本談
經適爾點靑氈高秋巳瘦餘淸泚積雨欲消待往旋晚照
乍移莫悵望還將鳳尾舞嬋娟
徐合素自南來抵郡城遠訊船山代書答之尊世父
闇公從海上卒於嶺表廿餘年矣因寓我尙爲人
之歎(甲子)
梅霪風困藥罏烟乳燕啣書墜枕前夢裏短衣看射虎重
來高柳怨鳴蟬歸舟知汛桃花水荒徑將尋箭筈天莫問
霜髭今幾許君家松柏五雲邊
五日前一夕唐如心以近詩見問病廢夜讀久矣卽
夕口占寄意
榴花困雨不得紅溪蓀浹露靑煙叢明朝誰續五絲縷新
月初彎一綫弓楚國神絃惜往誓山中桂樹思悲翁紙窗
晴日能相借錦字憑開霧眼空
寄周令公
湘波一尺阻東西湘草湘煙入望迷碧海相看消鏡雪丹
經何術煉銀泥歸舟吳越迎歌扇潭水滄浪廢杖藜問訊
綏山桃幾熟飛花好寄五陵谿
病起連雨四首
爐煙平斂晚天淸病起閒愁也自輕風定小容秋葉緩月
生微放雨窗明江山他日仍如此河漢經時巳早傾荏苒
嵯峨留瘦骨黃橙丹柏看冬榮
其二
荻花風亂撲人飛夕鳥雙峰一線歸暑病乍淸憐雨氣寒
衣姑緩待霜威龍腥秋澀雲藏岫鷺影光寒水上磯幸不
登臨悲往昔遙天白靄翠微微
其三
白髮重梳落萬莖鐙花鏡影兩湛驚水金丹訣聞方士土
木葠膏累友生故國餘魂長縹渺殘鐙絕筆尙崢嶸懸知
藥力消冰雪未擬垂楊聽早鶯
其四
潛聖峰雲碧萬層蕭蕭杉竹託山僧辜恩垂死餘雙淚扶
病今生夢一登多日六經藏孔壁何人十字誌延陵湖天
秋水魚書絶寂寞孤阡挂古藤(病不得省墓春初因松江董斯行請誌銘于竟陵吳)
(旣閑期以秋至不得垂死病中念此二事唯有痛哭)
代書答舌劍韜(乙丑)
洣水東流嶽阜西魚書搖問浣花溪千峰舊訪孤輪月雙
腳難拚一寸泥大誓餘生聞虎嘯衰年獨坐弄驢蹏東山
隻履歸何日草輭煙柔一杖藜
宿明谿寺山僧導遊珍珠巖
蒼崖乳溜漬苔乾陰壑埋光生夏寒殷孽可憐添石㾦飛
鼯亡賴撲鐙闌何如藻井鋪霞綺自敞珠宮迓日丹讀易
幽篁雙逕鎖當時悔不訪仙壇
秋興
秋藕繅絲綴冷香蓼花靺鞨染輕霜月津巳轉從雲妬星
渚初離更夜長臨水登山悲郢客守庚煉己老丹房白蘋
一罅淸泉鏡風颭霜髭照影涼
昔夢(丙寅)
昔夢閒情一枕蠲閒愁過眼萬心鐫溼雲葉葉垂虹外歸
鳥泠泠晚照邊磵草自分尋藥逕湖天誰汛釣魚船西淸
斜月能消得片玉輕鬆半影縣
雨餘小步
蓮花蓮葉柳塘西疎雨疎風斜照低竹籜冠輕容雪鬢桃
枝杖滑困春泥垂虹疑飲雙溪水砌草新添一寸荑不擬
孤山閒放鶴鵓鳩恰恰嚮人啼
初月
六月四日收夕雨一彎初上劃西淸冰紈小蹙添紋皺靑
鏡斜臨上粉輕垂柳千眉爭宛宛流螢半影怯盈盈新秋
通閏知何日巳暎銀河一道明
冬日書懷
木落山空朔氣吹雲消星白曙光疑曈曨煙海天無際天
裊霜華月半規今古閑愁孤枕盡漁樵殘夢曉鐘知春心
他日將誰贈辜負寒梅折幾枝
翠濤過草堂問病(丁卯)
稻露垂珠遠望平疎風疎雨葛衣輕楓林攝攝消殘暑禪
室登登待早晴話到閒愁無一字碁終殘局笑雙征因君
莞爾加餐飯不問蓡苓託死生
其二
江樓十載故心違池影相看上雪肥銀漢未傾憐酒盡金
風欲避倩雲圍尊生爲囑悲歡損惜別縣知伴侣稀觀穫
送君歸下潠西淸一鴈貼天飛
夏日喜何詣得見過
苗葉梳風暑乍消歸禽掠日影逍遙閑披綠艸依孤樹喜
看靑衫渡小橋密語偶窺康節夢淸狂未覺步兵驕剪燈
坐歎流光迴他日何方覓老樵
姪敏五十
䢴溝棨戟插湘濱驍騎雲仍到爾身戍削月垂千丈影團
圞松偃一庭春靑氊未損傳家物黃菊相期漉酒巾好理
殘書貽子弟烏衣燕識畫梁新
其二
吾方授室爾懸弧一幅當年燕喜圖脈脈回頭成夢鹿悠
悠屈指數金烏黃雲初捲收香粒赬棗重蒸釀輭酥幸有
老夫霜鬢在東臯遙勸倒村酤
重過三座山與故人羅君遇贈之
三十九年彈指閒居然無恙只靑山一雙鏡影髭凝雪九
月楓林葉墜斑舊恨冰輪消兔闕故交雪涕弔漁灣(羅君時垂)
(執先兄之紼)愛君步履輕如鶴獨嚮蒼天乞老閒(羅君名映字若庸邵陽人)
宿別峰菴庶&KR0726;策杖來慰時方從哭送先兄歸壟返
羃羃蒼煙護小橋回峰斜引上方遙歸禽邀日沈平楚宿
露泠風潤綠蕉白髮共憐鐙影瘦靑山未遣淚痕消憑君
昨日山陽笛吹徹寒冰慰柳條
社前一日雪(戊辰)
社日花朝總令辰柳絲萍葉總宜人巳催鶯燕迎初日未
許風光試一春紫電暗窺珠佩笑輕雷不惜玉衡嗔還思
殘臘新暄早勾引江梅萬樹勻
二十四日又雪
雲鏬斜暉劇可憐驚飆一夕萬峰喧瓦松邂逅含晶密水
碧依微困影圓銷鑠風光仍夜永淹留寒色更春前藥畦
紅茁抽三寸他日欲尋更惘然
羅桐侯受業先兄存沒依軫倍于餘子春初過慰衰
老愴然酬贈
紙窗竹屋俯寒泉總角相看巳囅然莎逕情深尋帶草蘆
中恩重覆漁船重來棠杜初悲雨老去桃花不記年一卷
申公詩說在憑君珍重護秦煙
寄題先兄祠屋(戊辰五月己卯祁孫奉主入祠祠舊耐園也)
寒泉古木問何年鶴羽歸來一哂然滄海能消銜土怨沃
州不待買山錢誰投粔籹酬江水爲餌餳香禁冷煙留語
烏衣諸子弟應知頭上有靑天
其二
白髮靑林一逕慳羊裘不揀釣魚灣當年有誓潭龍窟身
後還悲弔鳥山目送斜陽沈海岸手栽修竹染霜斑致身
錄在憑誰讀罏冷香消亦等閒
崇禎癸未賊購捕峻亟先母舅玉卿譚翁以死誓脫
某兄弟於虎吻謝世以來仰懷悲哽者三十餘年
翁孫以扇索敏姪書字綴爲哀吟代書苦不能請
先兄俯和益以老淚淫淫承睫不止
楓林落葉嶽雲寒兄弟披離片影單九族憑誰容破壁寸
心巳許付危湍恩深艸屩隨拖杖命續霜刀惜刈蘭今日
渭陽回首處蕭條白髮淚痕乾
別峰菴二如表長老類知子者對眾大言天下無和
嶠之癖者唯船山一漢媿不克任而表師志趣於
此徵矣就彼法中得坐脫其宜也詩以弔之
延陵未識披裘客楊億還疑轉盼僧銀地界中金屑眼熱
油鐺裏雪山冰相逢歧路雙趺印顧笑縣崖一杖登今日
重拈唯薦淚秋山葉落冷孤藤
冬山卽事
蘿陰曲曲謢迥塘亭午初消子夜霜小藻分波還浸碧閒
花似菊未凋黃游魚帶影雙遮水孤蝶迎晴倍惜香天物
殷勤相假借凋零不遣惱疎狂
其二
元綃垂幕黛煙流略挂西峰玉一鈎蕭散雲還沈碧海淸
空人欲訪瓊樓勻勻廣野疎星度惻惻寒心片影浮取次
閒愁棲泊盡更誰笙鶴夢丹邱
其三
小雪無雲宿曖賖東窗日轉半櫺斜淸泉硯滴含餘綠活
火湯瓶湧細花歌哭古今歸午枕江湖圖畫泛星槎堂堂
日月容相問書卷留人幾歲華
其四
牆陰小步試欹危未厭晴風裊鬢絲櫧實乍驚飛鳥過苔
陰漸放素光移紺珠千顆垂藤子丹葉孤飄繞故枝寂歷
經過聊緩頰重來千載更伊誰
野史劉生惜十年之別來訪山中爲寫衰容賦贈二
首(己巳)
重逢無暇問前遊老去并刀割舊愁風定鱗鱗萍在水雲
橫脈脈鴈當樓頻年苦覓葠苓倦儉歲無多芋栗收良夜
對君霜月迥還教飛夢泛滄洲
其二
彌天無處着衰顏映水愁窺徹骨寒鴈影自宜霜月暗鏡
光知向暮春殘江門蓑冷添藤笠易水歌闌尙白冠慙媿
雲林幽興絶還留畫裏一人看
五言絶句
辛酉日遣懷(乙丑)
短燭空燒柏濁醪不薦椒歲華知幾日人道是今朝
其二
東峰忽散雲飛光射簷端未解消冰雪晶熒一倍寒
其三
㬉氣幸霜餘留寒釀春雪藥力不崢嶸眉間蹙千纈
其四
手折瓊瑤枝欲以贈遠者姑射冰雪姿乘雲不來下
罌粟
嬌小垂頭立豐盈出面來花王休相(入聲)妬儂不向春開
相思子
無識自有情咫尺銀河渡不問許多時渠還在何處
絶句(丙寅)
黃鳥銜靑蟲逕飛入深箐蛺蝶繞牆飛相逢不相見
其二
伏日人間暑西風天際陰秦坑從烈火魯壁自淸琴
其三
蓮葉千莖亂因風捲翠烟飛來雙白鳥不省在誰邊
其四
瓜架穿螢白藤梢點露靑牽牛花巳發天上候雙星
其五
稻花垂金絲弱如紅藍蘂風起颺蜻蜓含香點溪水
其六
宿鳥波流影孤螢冷度溪雲留分一半月在柳塘西
其七
韎&KR1944;穿窗人錢錢縮影高人間酣睡客幾處夢櫻桃
其八
閒簡蠅頭字芭蕉雪裏心靑靑河畔草自有鬼能吟
敔築土室授童子讀題曰蕉畦口占示之(戊辰)
治畦當種竹種蕉爲近之虛中同一致密葉勝疎枝
其二
脆綠憐弱幹勿爲霜雪侵春風動雷雨須長一千尋
其三
莫剪當簷葉憑傳蕭瑟音嶽峰窗外雨滴碎汝翁心(舊築一廬)
(嶽陰窗下芭蕉其本徑尺高二丈許歲有花結甘露)
其四
題字成元草綠天幻綘紗勿容貪載酒何客可名芭
七言絕句
水仙(甲于)
亂擁綠雲可奈何不知人世有春波凡心洗盡留香影嬌
小冰肌玉一梭
代書寄衡山戴晉元
松梢淺着餘冬雪蘭若閒燒丙夜鐙(剩稿着作帶閒作寒)一枕夢回
衾似水不知仙洞隔朱陵
其二
寒山不穏歸飛鳥(剩稿作衰年未稔霜餘雁)錦字難傳夜靜魚聞說茂
陵方病渴(剩稿茂陵作文園)莫修封禪數行書
山月歌(乙丑)
船山山半月垂灣太白光連夕照間白髮故人愁不見天
西無數五溪山
白雲歌(效遜國先賢朝見白雲飛出山之作)
無數閒雲出翠微和風和雨夾山飛孤煙一片如輕絮自
繞疎林欵夕暉
其二
一片輕飛嶺上分當時猶自惜離羣飛來飛去秋風裏今
日靑山無片雲
其三
白雲飛也自尋常不道靑山不久長看盡雲飛天闕迥淸
空一碧映瀟湘
其四
前日浮雲飛出山山前爲雨不曾還雲收雨散無消息何
似靑山一碧閒
其五
浮雲本不戀山巔木葉隨風更可憐欲得歸林歸不得蛛
絲縣挂矮簷邊
雜咏
曲岸平塘小徑通山坳倚杖避回風知誰撲速林間響雀
啄霜餘數子紅
其二
暝煙欲捲任棲遲斷嶂雲光射嶺西恰似半晴三月雨林
梢只少子規啼
其三
罌粟苗輕翠瓣嬌水仙胎滿暗香飄丁甯雪霰休凌藉任
打窗前敗葉蕉
其四
問病人稀樾徑閒朝飛孤鳥暮飛還麏䴥避虎昨宵過亂
蹴泥黏碧蘚斑
又雪
一雪纔消一雪飛不留餘白映霏微何當貰與嚴陵壽建
武初年守釣磯
七十自定稿終
