薑齋文集卷九船山遺書四十六
衡陽王夫之譔
贊
陶孺人像贊
孝而殉國人所聞奚俟余云慈以鞠不究其粥奚以相暴
靜好爾音函之予心有言孰諶偕隱之思已而已而焉用
文之天或假尒以後昆者髣髴不迷唯斯焉之爲儀
題熊畏齋先生小像贊
爐煙篆輕茗盌香淸天歸綺閣人在瑤京談霏玉屑度挹
芝英養丹山之彩鳳族麗景而飛鳴
雜物贊
雨坐無緒念平生風物或時已滅裂或人間尙有
而荒山不得邂逅各爲叙其原委而贊之諸有當
於大制作者不與感其一葉則搖落可知已
髮積
糊紙作鍾馗狀髥而執簡空其後挂壁間以納櫛
餘之髮
神力憤盈食妖充餒謂髮離巔其類維□顧巔已□□繁
有徒元冠赭袍云胡其徂
氣通
鐫方玉管作綺疏方暑簪之以洩蒸溽亦有冶銀
及刻鳥羽本爲之者
百陽趨首鬱則或膱&KR0785;瓏旁引紓此亢息陰升陽脫不霜
而凛熱中汗背非爾所審
天蠶絲
出廣西府江山中猺獞炙食其肉有絲如金縷以
綴巾圈
弗飽女桑弗眠葦筁柔堅赩燿綴彼金玉乾綱旣裂孰與
維之千金一&KR1472;不及貆貍
香筒
出納袖中香霧凝綺疏則不爇而熏沈水木紫檀
象齒椶竹乃至磨竹皆任爲之鏤人物花卉峰巒
精者細入毫忽
香魂化虛留之以凝褒衣閑閑偕爾寢興□□之夫蕕葎
是逐無所置爾袪如□□
鬼見愁
亦草木之實生武當山谷或採令童子佩之云辟
鬼魅狀類粤西所產猪腰子而圓小精潤茶褐色
有深黑文緣其間
鬼愁不愁人亦不知如彼明王守在四夷爾不我佩鬼愁
何有使爾今存人胥疾首
料絲鐙
燒藥石爲之六方合成外如絲內如屏花卉蟲鳥
五采斯僃然鐙其中尤爲綺麗
元夕張鐙漢明創始窮工取麗旣光且綺爭月搖星石繭
火機以陰以雨奪我容輝
太平鼓
以鐵爲棬鞔羊革作一面鼓棬下施十餘小鐵環
揭長柄擊鼓搖環琅琅&KR2280;&KR2280;鐙夕之巷樂也
三百韶年河淸海謐歡情踔厲播于始吉天山笳哀漁陽
撾斷凡今之人孰肯念亂
活的兒
以烏金紙剪爲蛺蝶朱粉點染以小銅絲纏綴針
上旁施柏葉迎春元曰冶遊者插之巾帽宋柳永
詞所謂閙蛾兒也或亦謂之閙嚷嚷
暄風未動春物已翩人載春心爭物之先蘧蘧殘㝱生意
不蘇梟巢人頂仍啄其膚
果罩
漆竹絲或燒假珠子爲之中固無果名而已矣顧
非是則不足爲筵
非以給欲如彼繡衣目愉心愜何必不饑胡孫充嗉偃鼠
滿腹安用初筵貪饕已足
高柄盌
茗盌下有足可拱可把以架承之古者尊有禁籩
豆有房應如此爾
謂爾贅疣何者非贅苟便飯歠放流奚害擎拳致肅無患
捧盈措地不可而後亡傾
盒袋
用亂髮結繩作大目網納盒其中荷之以行
匪絲匪枲取彼亂髮如山旣童柯將焉伐饋食往來露其
乾餱苞苴不諱亦孔之羞
高閣
小紫竹爲架下歛上張以庋字畫及藳紙挂壁間
截彼湘筠庋我丹策伸臂以探攜無曰益今作字者匪訟
則貨藏恐不密畏爾賈旤
茶托
緝小草結之如蒲團狀大纔如盌藉茶具不令蒸
歊損案漆
使僧如槌爾可安禪不壞色相淨理乃全今者羣□大如
修羅炙手可熱爾其奈何
罏几
大理石爲中烏木爲邊似案而小以承罏香匙瓶
明窗棐几香縷縈空終遠腥熏願承下風太元爲守介石
爲心君子去我夜氣惟金
看相
冶銀作箴管粉合鑰槖綫囊蓋内則女子所佩實
去而形存者也
紛帨象揥女職所勤用絀形傳聊樂我員怒馬衒妖裹袖
爲姿珊珊冉冉奚有來遲
袖籠
射者衣大褶則以幅錦裹袖詩之所謂拾也
射維觀德容乃德隅雖云絭袖不礙卷舒削幅見肘恆有
殺容如鷹常攫雀鷇其空
銘
筆銘
爲星爲燐於爾分畛爲梟爲麟於爾傳眞吁嗟乎吾懼鬼
神
硯銘
余兩赴端州未能得一佳石故水師將軍南陵管
燦舊爲制使丁魁楚開靈羊峽坑家有數石其子
貽余一硯知石理者謂承之以日則晶熒反射如
浮金乳爲獨絕不在蟲蛀火鬛蕉葉也庚寅冬桂
林覆敗爲叛吏挾家人奪去旣返山中無以和墨
劉平思卑一石子外璞中膩參差類小龜卽非至
者亦頗受墨相隨二十年矣平思下世來倏已五
載欽佩故心聊爲銘之
平思曰咨天憖爾以死不替爾思爾有□知錫爾元龜蠲
爾心奠爾辭以斯人逖于迷疑維□□亂夏耼曇爲之尸
砥礪爾鋒無滋遺種于茲土爾尙不余遺龜拜稽首曷敢
不式承子之光施
墨銘
莠讕浮嚚惜爾如珍微言苟伸爾不吝滅爾身
秘閣銘
柴桑無絃得琴理何用揮毫而藉此
硯蓋銘
黃塵元埃切近其災苟藏身之已密彼於我何有哉
杖銘
莫如信
拂子銘
所往爲之如彼爲也語助或窮斯焉取舍
圍碁銘
子入奩局摺紙將欲何爲勿甯事此
梳銘
新安黃將軍金臺披緇稱廣明大師請余爲小傳
見贈瑇瑁梳一合云藏之無用久矣非先生無可
贈者感其意而銘之
我瞻斯人皆可贈者達多迷頭非無頭也豈其遠而神農
虞夏
南窗銘
北窗凉風南窗夕曛五柳高卧之心㝱依京雒悲哉乎夕
堂拂螘之志邱首滇雲
觀生居銘
重陰蓊浡浮陽客遷孰忍越視終詘手援物不自我我誰
薑齋文集卷九終
