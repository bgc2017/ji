薑齋文集卷十(家世節錄)船山遺書四十六
衡陽王夫之譔
禮大夫有家詩稱有邰家室司馬遷紀列國爲世
家下况之辭也今制七品以下通乎士六品以上
通乎大夫先驍騎公肇家于今十三世雖子孫之
弗克構乃家固得以有家矣(夫之)不肖以墜令聞
又遘兹鞠凶國緒如綫家亦以殄嗚呼維我祖曁
考之保此彝命者甯有替也(夫之)最晚生時得敬
聆庭訓者十百之一二隨節譔錄肅呈之從長兄
萬戶伯兄孝廉僉曰諧汝從嗚呼後之人其尙念
之哉時□□十有二年季秋月朔日乙未徵仕郞
行人司行人介子夫之謹述
太原王氏出自姬姓之後至離次子威而分至鴈門太守
昶而著□元以上興替不一元末有居高郵州之打魚村
者斷爲始祖驍騎公(諱仲一)驍騎公兄弟或云九人或云
七人羣雄逐元公兄弟亦起義兵會焉或殁于兵中其與
公竝顯者公弟仲二公仲三公皆從太祖渡江仲一公以
功授山東靑州左衞正千戶仲二公仲三公各以功累襲
長沙衡州二衞指揮驍騎公生明威將軍上都尉公(諱成)
從成祖南下功最陞衡州衞指揮僉事乃宅于衡都尉公
生嗣都尉公(諱全)嗣都尉公生嗣都尉公(諱能)皆襲世職
終于官嗣都尉公生昭勇將軍上輕車都尉公(諱綱)累官
江西都使司都指揮僉事輕車公風裁剛正嫺治文墨掌
衞事時與太守古公偕見直指使古公自司馬郞出守郡
執舊屬禮與公爭西上公據祖制折之曳落其裾直指使
以公爲直會同里劉黃公(昊)請於廷修南嶽廟部推公能
檄入川採木歸督造廟巋然帝制崇麗冠五嶽所費不過
五千金皆公所區節也事具商文毅公(輅)碑記後官江西
與藩臬會紫薇堂藩使以公伉直欲以文墨相難連綴韻
語公應口和之如夙譔藩臬使皆爲斂容焉
輕車公生驃騎將軍上護軍公(諱震)字東齋累官鎮守柳
慶參將始輕車公所與伉太守古公者擢大司馬驃騎公
以舍人襲職過司馬門下古公閱世系狀知爲輕車公子
問曰汝王某兒耶應曰諾古公曰王某文武材也此正思
擢之以紓邊急今豈其沒耶對曰某父以某時歷江西都
使卒于官古公愴然改容作而嘆曰汝父風采今日若在
人目中虎父不生豚兒汝但好爲之無憂不大用護軍公
泣伏再拜而退逮致政里居每舉以戒子孫至先君猶能
詳道之如昨日事嗚呼先正體國用人爭而不忮如此天
下何得不晏然顧非輕車公之大節實有以厭君子之心
者亦無以得此驃騎公累官二品家無餘貲柳慶居百蠻
之衝懷柔震疉不侵不叛其承堂構而報元老之知亦有
所自來也
驃騎公長子(諱翰)襲職累官都使卒賜葬祭第四子處士
公(諱甯)號一山居士始以文墨教子弟起家儒素焉
一山公長子順泉公(諱亨)郡文學次掌故公(諱雍)號靜峰
應隆慶四年鄕貢初授武岡州學訓陞江西南城縣學諭
致仕卒于家掌故公純懿寬厚推重倫輩凡應貢者類以
捷得相競公屆餼滿請讓于所受業師學使者義而許焉
公以遲之閒歲家世弁組頗務豪盛公苦吟淸澈不問家
人業或故詰公曰一石穀舂幾許米公曰一石米輕薄者
笑焉公亦不怒其敦長者行類如此(夫之)童年曾于先君
篋中見公試論一帙今忘之矣記其髣髴淸健樸亮似楊
貞復手筆至論畱侯用四皓爭太子非大臣體王茂宏不
得爲純忠蓋補綱目所未及也
掌故公生三子長次峰公(諱惟恭)次少峰公(諱惟敬)次太
素公(諱惟炳)補郡文學少峰公之始生也掌故公㝱有奇
徵故小字曰㝱公姿貌森偉長六尺髭鬚疎秀瞳光透出
十步伉爽尙大節飲酒至一石不亂歲時衣大褶戴平定
帽坐起中句矩或勸公曰君閥閱胄子郞君又以儒名家
獨不可以儒服乎公笑而不應掌故公之卒以貲讓弟太
素公隨散隨益之終身不見一長吏亦不襒裾于富貴之
門縱酒自匿而竟日口不道一里巷語遇人有不可者面
折無諱而姻黨敬愛生平如一日居家嚴整晝不處于内
日昃入戶彈指作聲則室如無人焉者課先君洎仲叔二
父誦習每秉鐙對酒寘筆硯座隅令著文蓺恆中夜不輟
仲父偶戲簪一花驀見之作色曰此豈吾子弟耶故先君
兄弟終身不有華曼之飾先君年在旣立聲望已著每小
失意猶長跽踰時必痛自謝過乃已或時爲勞勉焉(夫之)
少不肖蒙譴于先君仲父述此以見誡相向欷歔已哽塞
不能竟語公年五十三蚤卒大中丞李公(燾)爲表墓焉元
配馮太孺人無所出繼配范太孺人生三子長先君次仲
父牧石先生(諱廷聘)字蔚仲次季父(諱家聘)字子翼皆郡
文學仲父和易而方介恬于榮利博識工行楷書古詩得
建安風骨近體逼何李而上深不喜竟陵體詩每顰顣曰
何爲作此兒女嚅唲晚歲築室坰外號曳塗居蒔花植藥
怡然忘物每謂漆園吏東臯先生去人不遠生長兄玉之
起邑文學以繼絕嗣祖職官指揮使季父儒而俠不屑家
人業裘馬壯遊敦友睦事先君如嚴父生珍之
先君(諱上从&KR4280;从月下从耳从甹)字逸生一字脩侯志考亭閩山之遊
以顏其居學者稱武夷先生少師事邑大儒伍學父先生
(定相)研極羣籍已游鄒泗山先生(德溥)之門講性命之學
萬厤閒爲新建學者甚盛淫于浮屠先君敦尙踐履不務
頑空嘗曰先正有言難克處克將去此入德第一持循處
吾力之而未能也一切玩好華靡不畱手目篤孝敦友省
心減務窺所淵際大概以克己爲之基也雅不與佛老人
遊曾共釋憨山德淸談義已聞其論咈然而退終身未嘗
向浮屠老子像前施一揖甲申歲以寇退遺骴滿野募僧
拾而瘞之竝使修懺摩法仍曰此自王政掩骴骼之一事
顧今不以命之僧吾懼僕傭之狼籍也已屬之矣固不容
執吾素尙而廢其事此亦神道設教之意汝曹勿謂我佞
佛而或效之
少峰公早世(夫之)兄弟不及見先君色養聞諸先孺人終
少峰公之世有所呼召未嘗不稱名以應每加戒訓則長
跽中庭非命之起至客至不起已乃煦然無少見顏色少
峰公卒柴毀泣血免喪親故乃不相識在殯食一溢米粥
力疾執葬事畚鍤栽植躬與傭力雜作范孺人之疾革也
先君方授生徒于衡山范孺人不欲先君之亟歸逮屬纊
仲父方以信走報猶諱言不測時已昏黑就主人借一駿
馬馳百里丙夜抵家先君體淸羸素不習馳縱轡馳陰黑
中把火者不相及卒無傾躓聞者以爲神助及歸已復魂
矣匍匐號血水漿不入口者三日范孺人以痰疾終收所
唾盂藏之苫次每捧以哭殆于絕聲每上少峰公范孺人
墓酹酒泣下耆艾之年猶作孺子泣歲時薦于寢整衣鵠
立屏息攝足茶醴之奠必躬執焉(夫之)兄弟閒請分其勞
皆不聽許待仲叔二父終身無一閒言或遇咈意事相對
二父則笑語如常脫然忘其所憂戚一觴一詠評古跋今
諧適送難歡如朋友而危坐正膝不傷於媟至於衣無私
主財無私藏則初以爲適然未嘗畱先君胷中不足細述
也
萬厤間諸以理學名者拱手曳裾糨褶峩巾以爲容先君
口無過言身無嫚度而坦易和粹衣冠亦如時製無所矜
也崇禎初文士類以文社相標榜(夫之)兄弟亦稍與聲氣
中人往還先君知之輒蹙眉而不懽者經日丙戌歲鄕試
楚士于湖南劉浣松水部(明遇)以點定墨牘屬(夫之)已授
之鐫者先君怒曰汝以是爲儒者分内事耶卒不許竟其
事大約窺先君之志以不求異于人爲高以不㞕浮名爲
榮故性不喜飲酒而畱客卒歡或至中夜不以斷肉禁殺
爲仁而啟蟄方長終無侵害食品非雞鶩豚魚未嘗下筯
終身不過狹邪之門而對歌舞亦爲之適然投牒歸隱未
嘗岩棲谷飲而盤桓斗室竟歲不履城市自非忠孝大節
卒不修赫赫之行此以恆久而不可亂也
先君爲制義風味似馮具區詣入似朱大復每以理極一
往翔折取意爲至而不多取繢藻論文則以極至爲主恆
苦作者不能臻己所未到早受知于邑令胡公(忘其名)自
童子中以國士相期會學使者有所嗛于邑故抑先君以
示意繼新安立齋王公(宗本)令衡復深相知凡兩最童子
科乃補郡文學以文字相知許者義興周公(應脩)太湖馬
公(人龍)四明陳公(圭)溫陵劉公(春)
先君以萬厤乙卯辛酉兩副秋榜分考胡公(允恭)首薦太
史西溪繆公(昌期)業定錄名次以對策中犯副考朱黃門
(童蒙)名黃門不懌置乙第是年熹宗登極以恩予副第者
貢太學先君年已五袠倦于文場歎曰余分在此且筮一
命或得報政而邀王言以補祿養之不逮也遂應貢入辟
廱歷滿應部銓時選政大壞官以賄定授正八品官先君
素矜風軌及是相知聞者謂必罷選不就先君笑曰積薪
何常之有我應此小用者何意無亦聊與優游而以悻悻
去哉初仲父聞之亦爲扼腕先君自都門歸欣然盡遣諸
胸中仲父歎曰吾兄所謂賢者不測也已赴謁選會烏程
當國操切以希上旨其姻家唐元弼者乾沒副貢籍求府
判所部覈罷之烏程怒爲罷銓郞新銓郞(蔡相弈琛)會烏程意
旨苛按辛酉副貢移儀曹索故紙束溼甚暗索賄焉先君
曰是尙可吏也乎吾以求一命爲先人故俛折至此若出
賕吏胯下以重辱先人是必不可詣儀曹辭罷大儀慈谿
馮公(起龍)笑謝先君曰觀生氣固不可折者吾爲選君必
旦暮爲除遣何有長者而作少年拂衣意氣乎先君正色
長揖而對曰無所辱公嘉惠某有田可耕有子可教終不
敢欺天以暮夜金博一官碎假帖而退夜買驢出春明門
逐歸蒔藥灌畦若未踏長安塵者家居十七載不一至郡
邑庭亦不通雜賓客非兩叔父外諸從洎及門問字者往
來都絕長吏到門以疾卻刺(夫之)舉主歐陽方然先生(諱)
(霖)相過請見者三乃一報見而止猶不懌者終日焉
先君少治詩徙治春秋躡屩束經走安成亭州問業所向
卽傾動人士已授生徒精爲研鑿及門達者先舅氏孝廉
譚公(允都)舉首歐陽節庵(瑾)開建令經元貴陽馬丹鄰(之)
(馴)晩歲端居屏人事里社後進閒因(夫之)兄弟以文字求
點定時際欣適亦爲論次如郭季林(鳳躚)夏叔直(汝弼)何
偉孫(一琦)皆所鑒別俱爲名孝廉會喪亂不得竟其所至
先君和粹不立城府燠然無所牴牾于物顧所不可纖毫
不以折意方謁選時邑大常卿陳公(宗契)零陵銓司蔣公
(向榮)深相引重欲爲先君地皆笑而謝之大參陳公(聖典)
會先君因致書長安達者先君受之中塗發椷有先容語
遂不復致橐之而歸初欲返之大參已而曰何用作此皢
皢折彼意爲因不果返之營道駱都督(思恭)掌金吾事監
修國史史成例薦纂修者晉所考秩予速選以同鄉故咨
先君于部先君亦笑受其咨旣終不以赴部亦不以返于
駱畱笥中抵家乃焚之蓋先君大節求盡于己而不標君
子之名以自炫大要如此壬午冬(夫之)上計偕請于先君
曰(夫之)此行也將晉贄于今君子之門受詔志之教不知得
否先君怫然曰今所謂君子者吾固不敢知也要行己自
有本末以人爲本而己末之必將以身殉他人之道何似
以身殉己之道哉愼之一入而不可止他日雖欲殉己而
無可殉矣嗚呼先君之訓如日在天使(夫之)能率若不忘
庚寅之役當不致與匪人力爭拂衣以遯或得披草凌危
以頸血效嵇侍中濺御衣何至棲遲歧路至于今日求一
片乾淨土以死而不得哉誨爾諄諄聽我藐藐小子之弗
克靖也人也非天只矣
初伍學父先生與先君爲師弟子而相得如友生先生藏
書萬餘卷居恆謂家君此中郞所以貽仲宣者行歸之子
後先生猝得熱疾懣急不能語先君躬執藥食先生目語
先君如將有所授者先君輒俛首不答歸而歎曰吾甯負
先生治命不能受仲宣之託也先君嚴于取與大率如此
(夫之)所目擊者未嘗輕過一人飯亦未嘗輒受一人名刺
凡(夫之)兄弟所交遊稍有箋扇之饋必峻卻焉伯兄己卯
上北雍旋于白下市縳(音線)絹製袷衣著綿以進彌月不敢
呈漸因先孺人奉之笑視良久取而藏之經冬不御閒歲
仍返諸伯兄伯兄復因仲父婉道意乃以所値授伯兄始
取服焉兩兄洎(夫之)有茗菓羹脯之獻月不敢再閒月進
之亦多納而不嘗兩兄省試歸曾買小說一帙奉先君爲
解頤之助開卷視數則輒束焉嗣以遺族叔且曰此兒子
所奉也仲父以閒言曰兄之子幸免不成立所奉亦筆舌
所得何峻拒之如是曰其人則吾子也其物則非吾有也
以吾一人者用物于天地而數人者取天地之精不已汰
乎且淸心省事徒以行之他人而不行之吾子其亦以此
忤物矣且吾以此教豚犬子尙不能不轇轕浮沉于名利
之際奈何復決堤而先之泛濫也凡受業于先君者約數
十輩束脯之儀以貧而卻之者半焉時亦有所賑予及爲
人排急難要未嘗輕先期諾之賢者不得而親不肖者不
得而疎也夏紵冬絮擁膝危坐閒終日而不一語自(夫之)
有識以來二十年如一日亦姻黨僚友所共知無得而閒
焉
先君嚴於自律恕於待物卽僮僕亦未嘗深加訶責以少
峰公塋墓爲族人不肖者所犯一訟之有司此外無一字
入郡邑曾衣新繒褶過城闉有鬻薪者醉而突出以所荷
杖刺衣幅裂落其裾其人惶遽故狺狺作不遜語先君笑
曰待我執汝索償而始作此狀未晩今且去不須爾也其
人雖醉不覺膝之屈也先君亦顧而去之又嘗晏出門外
有鬻豆糜者踞坐門檻命之起不起稍正色詰之顧瞋目
直視捧其糜擲中先君巾服皆漬先君徐步入内易衣家
人皆不測所以先君亦不語以故徐聞門外喧豗則鄰左
人共搏其人盡以所鬻糜投之溝中捽而將繫之矣先君
易衣畢遽出語搏者彼幸未有所犯于我直蠢愚不慮難
爾何忍令其荷空甔歸無用以對妻子爲如其値而授之
錢鄰人皆驚訝餘怒不已詰旦乃笑而謂之曰子昨者之
怒今可以忘乎未耶故里中之醉而號者爭而鬪者樗蒲
而相逐者惟恐令先君知鄰有貴介子弟任縣令罷歸不
能輯其奴客虐侮市買小民先君遇之則正色視之雖未
加詆訶而無不倉皇失措者後遂漸畏而改焉凡里中郡
邑文學有數至公門請謁者皆令攜巾衫人走閒道不敢
經過門閈先君後漸聞之歎曰夫我奈何使人徒畏遂以
禁步門丙又曾以孟冬攜(夫之)上一山公塋歸渡耒水操
舟人索錢不已從人與之爭其人醉而狂詈刺刺不休奮
石相擲及(夫之)馬首(夫之)于馬上勸止之愈不得止(夫之)
怒令人搏之其人掉舟中流無可如何先君見(夫之)怒不
可遏從容上肩輿去使人傳命云此何難且歸徐告于有
司捕繫(夫之)乃迴轡而反抵家先君色旣不忤又不一語
及之(夫之)不敢請遲之數日乃曰前者操舟狂夫何以不
屬之有司乎俛而微笑(夫之)不覺汗之霑頤先君乃爲好
語慰藉而起
先君教兩兄及(夫之)以方嚴聞于族黨顧當所啟迪恆以
溫顏奬掖或置棋枰令對弈焉唯不許令習博簺擊毬游
俠劣伎閒坐則舉先正語錄辯析開曉及本朝沿革史傳
所遺略者與前輩風軌下及制藝剔鐙長談中夜不息兩
兄湻至無大過失時或以小節違意旨(夫之)少不自簡多
口過每至發露先君不急加詰謫唯正色不與語問亦不
答故(夫之)兄弟亦不易自請諐焉如此旬餘必待眞恥内
動流涕求改而後譴訶得施巳乃釋然至于終世未嘗再
舉前過以相戒庭戺之中暄日嚴霜竝行不悖恆謂處人
己之間當令有餘親如子弟賤如奴僕且不可一往求盡
況其他乎昔在京師見一名冢宰大書榜云本部旣不要
錢如何爲人要錢亦何至如此以爲君子耶故其施於家
者張弛如此而(夫之)兄弟亦幸以免于惡焉
崇禎癸未張獻忠陷衡州鈎索諸人士令下如猛火購伯
兄及(夫之)甚急先君爲僞胥所得勒至郡城僞吏故爲輭
語誘先君致(夫之)兄弟先君張目直視終不答僞吏怒將
羈先君先君歎曰安能以七十老人俛仰求活沐浴易衣
就親故告別將以是夕投繯(夫之)聞先君在繫乃殘毀支
體舁簀到郡守候徹夜乃不果明日遂以計脫遁黃岡奚
鼎鉉始以文字與(夫之)相知聞至是陷賊中爲吏力脫先
君于險先君終不與語
永厤丁亥(夫之)避居湘鄕山中伯兄匿跡東安之四望山
先君間寄手書至曰汝若自愛切不須歸勿以我爲念時
八月二十三日也書發之明日遂以覯疾伯兄踉蹌先歸
(夫之)以次還先君顧不喜已乃力疾率伯兄及(夫之)上南
嶽峰頂以隱俄而疾急乃曰吾居平無一言可用教汝兄
弟者況今日乎我卽不起當葬我此山之麓無以櫬行城
市違吾雅志且以塋兆在彼累汝兄弟數見諸不淨事也
臥病三月未嘗有一呻吟之聲十一月十八日平旦扶起
晏坐而終先君之於患難生死有如此者
先君于文詞詩歌不數操觚蓋以簡柙性情懼藝成之爲
累也早歲與學父先生洎詩僧復支頗有酬和皆削其藁
盡無傳者(夫之)所獲見者送邑侯梁東銘(志仁)入計序及
贈處士陶翁(萬梧夫之妻父)文今皆忘之矣又曾于刺尾得覩過
應山平靖關一絕句今附錄焉楚塞横開西接秦平沙風
起柳花春卽今江北須回首渺渺江南愁殺人崇禎戊辰
春所作也
先君于書法不求甚工而終身不作一行草及縱筆大書
易簀之歲七十有八先卒三月所敕(夫之)兄弟手札皆蠅
跡鴈行如界畫少所讀書收束潔齊五十餘年帙卷如新
生平未嘗敗一陶器殘楮廢藁歲聚而焚之食無兼味飯
止一盂飲酒不見酒容諸非時蔬菓烹飪失宜者絕不入
口葺屋取蔽風雨所居一室淨几堊壁蕭然無長物禁(夫)
(之)兄弟不令置田宅僅以給一年豐凶之中爲止曰安有
儒素而求田問舍者且貪之媒而禍之始也大歡不破顔
而笑大怒不虓聲而呵北還遇盜于良鄕縣界掠奪殆盡
會有中丞赴鎮遇焉遣人存問竝邀往見欲爲追捕先君
謝而不往唯一笥中餘二十金同行者多有所餘而故閟
之以窮告先君遂分所餘授之不取償焉凡此皆細節不
能具誌要非先君所畱意聊贅一二語以記素業用示諸
後云爾
先君元配綦孺人外大父掌故公(諱□)綦孺人淑順孝婣
生子一三歲而殤孺人以萬厤甲午歲卒繼配先太孺人
姓譚氏外大父處士念樂公(諱時章)念樂公性和愷爲敦
篤長者顧崖岸嶃峻不可干侮曾遊巴蜀有姻戚宰充國
往訪之因稍畱廨舍其館客倨諧一言拂意不辭而出疋
馬走江濱順流泛三峽而歸主人數道追贐已弗及矣其
標致高遠如此念樂公配歐陽太母生子三長惺欹公(諱)
(允阜)季玉卿公(諱允琳)皆邑文學中子小酉公(諱允都)中
天啟甲子鄕試乙丑上春官以文句犯權奄置乙第女二
長卽先孺人次適文學伍季咸公(一盈)遇亂爲賊所得不
屈罵不絕口賊以刀環亂築致殞先孺人生伯兄(介之)中
崇禎壬午鄕試次仲兄(參之)宏光選貢未就廷試遇亂以
疾先先君卒次不肖(夫之)以壬午舉人授行人司行人予
假養病歸山今行年四十矣孫七敉敞勿藥致攽勿幕敔
敞伯兄出敉致皆仲兄出勿藥攽勿幕敔(夫之)出敉以孝
殞于難致早夭曾孫一(生祁)敞出
先孺人年十九歸先君以少峰公之嚴雖先君及兩叔父
籍甚士林未嘗少爲假借顧于先孺人則不能不喜道之
曰此孝婦也先孺人終未自言所以事舅姑者今故不能
述其詳閒聞之叔母云少峰公洎范孺人存日起恆不待
曉色夜則闇坐徹丙夜茗漿酒餌以進者不敢使烹飪刀
砧之聲聞于外隆冬不爐懼煙焰之達也盛暑不扇懼其
作聲響也與侍婢語必附耳嚅唲雖甚喜笑不見齒也少
峰公晝出于外薄暮入則滌器移案之類都不復作如是
者終少峰公之世閒歸甯外大母頗加慰問則對曰居家
固如是未見翁之獨嚴也外大母後述之輒以爲笑少峰
公卒范孺人雖慈愷亦不忍不以事少峰公者事范孺人
執三年之喪哀泣瘠毀傾笥篋以襄大事迨釋服無以卽
吉焉與仲母吳太恭人相得如骨肉白首無閒言一庭之
中兄弟誾誾于外妯娌雝雝于内歡然忘日月之長後雖
析居閒十日不往還則怦怦若失季母萬晚得奇疾性稍
亂先孺人一往問之則流涕竟日其卒也一慟幾絕從大
父太素公暮年喪子與朱太母就養先君酒茗必淸蔬脯
必治飴粥果餌逆探其意而供焉二十年如一日每逢綦
孺人生忌躬設香茗拜薦事掌故公如父綦太母如母向
卒五十年言及猶爲慘然變容對先君如承嚴賓先君夙
有痰疾煮藥調食必躬親執事不以屬之子婦及委僮婢
先君疾革時先孺人新自病起羸弱不振顧蚤起晏息篝
火親事一如其素焉家承嚴政內外栗肅者九代自先孺
人易之以和愷育(夫之)兄弟恩九而威無一遇諸新婦則
純用柔道談笑拊摩終歲不一蹙其眉卽有過失不加訶
譴徐俟其悔悟而後微戒焉顧恆歎曰吾性不欲以嚴待
人自此以往流及于後將有不率而反脣者乎雖然佳兒
女豈須人訶責不肖者操之益橫出矣人日趨下顧非吾
作法之涼也先君宦學四方家徒壁立先孺人躬親舂飪
支盈補虛以佐圖史舟車之貲費踰千金而兩兄及(夫之)
鐙丸書卷衣履贈遺娶婦飴孫以及歲時嘗薦伏臘酒漿
之屬不計焉皆先孺人之手澤也顧每有贏餘輒盡散以
施婣黨之乏及他迫而來告者下迨僮僕人得取給恆霈
然有餘終不囊宿一錢曰奈何以有用置無用之地也居
少不約居多不豐順聚散以隨時故晚遇喪亂麻衣椽食
欣然如素(夫之)兄弟藉以保其硜節實厚載之無疆也
先孺人年七十四伯兄洎(夫之)同舉外王母歐陽太君年
九十有二生小酉公舉于鄉歐陽太君母年八十有四生
元素公(炳)舉于鄕官郡丞楊太母所生母年九十生恥所
楊公舉于鄕官州刺史凡四世略相等戚里以爲盛談先
孺人晩年尤康勝年踰七十起居如五十許以仲兄洎(夫)
(之)婦陶相繼早世嗣先君見背哀愴所侵始見衰微己丑
歲(夫之)不孝從王嶺外隔絕無歸理憂思益劇遂以庚寅
八月初二日橫罹崩摧俾年袠劣于先世嗚呼無始安再
造之功永天水當歸之痛此(夫之)含恨沒齒而不慊者也
哀哉
薑齋文集卷十終
