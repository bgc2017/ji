鴈字詩(夕堂戲墨卷五)船山遺書五十七
衡陽王夫之譔
前鴈字詩十九首
鴈字之作始倡於楚人楚澤國也有洲渚有平沙
有蘆蔣菰菼東有彭蠡以攸居誌南有衡陽之峰
曰所回翼也故楚人以此宜爲之咏歎近則玉沙
湖補山老人續唱作者連軫予病未能者且十年
矣不期病中忽有陽禽筆陣如鳩摩羅什兩肩童
子出現因吟十九首諸公於霜寒月苦南天落翼
之日目送雲翎而僕於花落鶯闌炎威滅迹之餘
追惟帛字時從異軌情有殊畛短歌微吟不能長
斯之謂矣故諸作者皆賦七言而僕吟四十字
縷縷漸深深當天一片心書雲占朔色絚瑟譜商音尺帛
無勞繫南樓未易尋暝烟生極浦長夜付浮沈
碧浪合逡巡蕭條接迹親三蒼言外旨七日句中春避暑
疑秦火懷沙弔楚臣雲林添畫筆中土不無人
活譜賦秋聲音容共一淸空頑難轉語天老未忘情羽調
悲寒水行吟倦汨征蘆干悽怨急絶筆意誰平
鵲渡已如夢深秋始報章偷臨無乳燕低誦有寒螿落葉
勤讐誤墟烟與秘藏重來無粉本隨意寫蒼蒼
紀豔非吾義驚春去色匆分飛南北史歷亂檜曹風天問
憑條答空言未道窮何須藏魯壁絲竹奏淸融
無待月中聽哀吟意已形同文從鳥紀馳檄指龍庭㫄午
悲邊雪零丁寄汗靑清泉涵片影井㡳血函經
冉冉漾輕柔關河只此愁鷹鸇疑謗詛鳩鷽漫諮諏水月
三人影霜霄一抹秋江山日日改挾策亦奚遊
今古一相如飄颻賦子虚元文披帶草碧个倣林於蘭葉
肥還瘦銀鈎蹙已舒稻粱非汝志投筆莫欷歔
乘風莫草草雨雪且舒邪(依毛詩音徐)燕國迷蒼素鵑言染茹
藘六歌懷天水尺一謝休屠(依漢書音除)一綫臺城詔難忘紙
鷂書
此字無人識空勞歷九州分明扶日月因革自春秋鴆篆
删妖步鶯歌恥佞喉冥飛誰弋篡不墜草元樓
野水漾初春苔涵綠字新烟雲都不染風雨故如神軟影
翰非弱餘寒手不龜(依莊子音麇)鳳兮衰已久還現素臣身
終知無寄處不欲昧前期人世誰長目天心自列眉寒宵
聞見外皚雪炫熒時豈爲知音絕停毫罷遠思
脈脈有心期行行且浪嬉大人狂客傳小雅遺民詩解就
名鴻烈書成授意而關門邀紫氣聊與著雄雌
晴空不易得欲示下方難黑月韋編絶酸風蠹迹殘黃麻
悲鷺序白簡笑鷹彈獨吹靑燐火傳書乙夜寒
倚杖孰亭臯尋行送望勞霞章添旖旎星采點蕭騷唯覺
孤心合難將遠目韜昏鴉空潑墨何當一鴻毛
居然緣慧業亦自種情苗始旦回鸞帖淸秋題鵲橋彌天
知泛宅露地註逍遙旣證無師智靈雲瞥眼消
癡蠅鑽故紙窗隙溷雲容天外勞一笑書中誰萬鍾童烏
何足與燕頷止爲傭小過占哀儉飛離不恤凶
一從悲鳳靡長是問蒼旻南北招重疉風霜挾苦辛昔時
人不見歸去柰何春童子三生塔還畱慧命因
靑女授靈符全身入畫圖血潮勒欵識毛鷙化酸迂天變
人終定雲生道不孤無心持換米生計有雕胡
後鴈字十九首
或曰謂楚人宜吟鴈字者楚澤國也有洲渚有平
沙有蘆蔣菰菼東有彭蠡之澤以攸居誌南有衡
陽之峰曰所回翼也過斯以往孰妄言之而孰妄
聽之乎余曰可哉嗣吟十九首首四十字
之遶打虛空經營慘淡中蟲魚多詰屈龍馬半昭聾副墨
傳溪影雌黃聽落虹天情駘宕裏消息一絲通
寓言河漢迥草線與灰蛇應迹說隨掃文身開復遮梵書
疑以八易象半交义飛舞茅龍趣江門憶白沙
抗墜引淸微靈心挾肉飛蝸銀眞白俗鰂墨莽鍾肥主乙
疑無定偏傍竟不違方春湘水上搨得禹碑歸
塵氣不餘纖憑虛一縷黏分歧垂遠勢透露簇微尖曳腳
神還整藏鋒力自銛臣書眞逸品鳳藻得無嫌
閃霍倣公孫垂垂引漏痕裝潢懸玉宇授受付金昆帶雨
流鶉火銜蘆賦大言靈文人未測只倩記寒溫
密迹簇春蠶靑編削蔚藍闕文唯夏五足用及冬三元鳥
誰徵宋金天舊問郯筆花欲有授鳥夢柰沈酣
湘岸臨潭帖天山搨漢銘爲誰修楚史自解註禽經語雀
羞刑牘言鸚笑說鈴揮毫千里瀉腕脫不曾停
恥化頑仙羽新宫待爾題河山雙劃斷物論片言齊脈望
徒吞字蟾蜍未映迷寒陵勞坐卧極目去蹤低
霽雪曙南天孤縈倍可憐蛾眉流曉鏡香尾篆罏烟幽意
蠅頭密連絲&KR1472;緒牵靈紋驚易没移入斷雲邊
秋思本無多千行自不譌淸姿從倒薤壯志欲眠戈散隊
連行草遙天任擘窠催花看盡發誰與換羣鵝
滌硯裊元雲瀟湘寫練裙龍蛇雙腕競魚燕尾梢分出像
傳毛穎題幀倣墨君夫人學已熟誰復笑羊欣
素宇無畱墨平沙印別痕暗書還自省未到意先吞映雪
功彌苦依天道已尊八紘開義海瀟灑動乾坤
渾敦帝鴻開誰云子不才國門懸月令南極轉三能(依周禮註)
(音奴來翻)下士稱微者雄風詠快哉匆匆春早駕薦福畏驚雷
沙雪箋銀暗蘆鋒筆陣降驚飇催就急虛白人鈎雙髮細
縈空鏡晴波上曉窗研朱和露滴楓冷落吳江
有句兼無句羚羊偶挂尖吹毛傳密諦帶影悟廉纖化迹
空三藏迷人頂一砭獻花巖畔鳥半偈不曾拈
刮目經年別驚非吳下蒙四聲終寫入六義不删風恥逐
蝌文亂誰憑雉譯通斯文知未喪幾復畏虛弓
淡墨布層層癡肥自不勝回文低落月影本暗漁鐙險句
從空搆秋思與上興懸題天闕迥爲爾費冰兢
始知空闊裏無數妙詮偕娓娓談天衍㾗痕煉石媧紙光
從月砑筆塚有雲埋仙笈傳靑鳥空勞曼倩諧
未肯負居諸飄流不廢書長塗收史料小正作經疏贗迹
徒相似鴻儒亦借譽鯤鵬聊志怪終是不才樗
題蘆鴈絶句
家輞川詩中有畫畫中有詩此二者同一風味故
得水乳調和俱是造未造化未化之前因現量而
出之一覓巴鼻鷂子卽過新羅國去矣八閩曉堂
上人以蘆鴈爲法事卽得蘆鴈三昧亦卽以蘆鴈
爲詩正爾壓倒元白余於畫理如瘂人食飽心知
而言不能及爲師隨拈若而首師遇畫著時有與
余詩相磕攃者卽以題之不信非瓠道人所寫也
驚風吹霰雪中還萬里黃雲一線關回首江南此風景唯
將嗚咽寫潺湲
汀渚誰家儘自疑懸愁漁火隔江知飄零亦是前生果不
羨鷦鷯老一枝
月明是水是蘆花逗漏淸空片影斜沙上有蹤誰見得儂
家曾泛逆流槎
健翮先飛下淺汀魚鰕雖飽郤餘腥何如且帶斜陽影點
綴殘山一段靑
秋江淼淼月微明飛雪縱橫點翅輕自學春鶯穿柳絮不
知白羽賺蘇卿
簇簇霜花覆淺灘荻根蔣葉一江寒秋聲徹夜驚鷗鷺箏
柱參差不忍彈
蜀雪消遲水拍空前時汀渚杳蘋風今宵隨分聊收翼只
在秋聲一派中
老碧蒙茸嫩葉齊一鈎斜月照幽棲淸宵寒夢雖無據不
到飛狐谷口西
南來不爲稻粱謀徹骨森寒月下洲藻苦荇甜隨口過飢
鳶莫漫爲含愁
書人欲倦曳波長一幅皚皚側理光盡捲丹墳歸竹素不
畱之遶待雌黃
淺白平鋪萬綠稠蒼翎碧水素沙洲色如非色云何攝一
味分明墨氣收
漁艇無蹤樵徑荒平沙露冷月微茫問師此景從誰得莫
是前身現鴈王
驚心矰&KR1508;曉飢餘何有壼漿一艇漁莫道相酬無寶劒明
年先寄報恩書
密葉修莖翠萬竿未須還怨曉霜寒天涯拚作無歸客且
得淸秋一夕安
回望還驚伴侣遲分飛愁絶故心移江臯莫愛霜楓紫自
是棲烏夜宿枝
秋心萬古此瀟湘漢苑胡關帶恨長誰道靈均哀思絶唯
將鶗鴂怨年芳
斜暉欲下颭金飈綠苞初開碎練飄莫認天山飛雪早江
南饒有可憐宵
墨光之外歕秋光夜永江寒楚塞長記得蒼梧多淚竹緘
愁無柰斷衡陽
題此經一年矣乃賦鴈字如兩畫相擬一士一匠
自有分別者寒窗西日自顧而笑因鴈字帶出此
十八絶句所謂新婦騎驢阿姑牽也庚戌秋冬之
際敗葉廬記
鴈字詩終
薑齋文集卷五船山遺書四十六
衡陽王夫之譔
九昭(附刻楚詞通釋後)
楚辭通釋卷末船山遺書四十五
衡陽王夫之譔
九昭
有明王夫之生於屈子之鄉而遘閔戢志有過於屈者
爰作九昭而敘之曰僕以爲抱獨心者豈復存於形埓
之知哉故言以奠聲聲以出意相逮而各有體聲意或
畱而不肖者多矣況斂事徵華於經緯者乎故以宋玉
之親承音旨劉向之曠世同情而可紹者言難述者意
意有疆畛則聲有判合相勤以貌悲而幽蠁之情不宣
無病之譏所爲空羣於千古也聊爲九昭以旌三閭之
志
發江山之芉萰兮回風被乎嘉卉靑春&KR0899;其將闌兮羌何
情而愉此
發始就道也萰力甸切芉萰卉木盛貌&KR0899;徵動於不覺
也春物可愉悅而愁人不爲之欣賞
凌巴邱之澒洞兮余甫閱乎南條之荒大
巴邱今岳州其南爲洞庭甫始也自巴邱而南山自黔
中東來爲南條崇山複嶺重溪㬪澗風日卉木與湖北
迥異屈子生長郢都被竄而來始識湖南山川之色䆗
宎綿延不知涯際舉目之悲觸物難巳矣
駭哀吟之宵鼯兮鬱薄霄乎夕靉虹半隱於叢薄兮雨中
岫而善淫
此巴邱以南荒大之景也薄霄迫天也夕靉暮雲中岫
雨止于山半善淫易雨而難霽也
卽靈媛之前思兮惘南狩之所尋
靈媛謂舜二妃南狩舜南巡山川荒遠二妃不知舜之
所在望君不見今古同情
緜修林之茸閟兮&KR0772;洞壑之紛疑答空響之森寒兮合嶂
沓其如規耳迥寂其無聞兮目改觀於異色
茸閟草木蒙茸而幽蔽也紛疑洞壑屈曲不知涯際也
答空響者空谷傳聲相答杳亦合也山色四圍仰窺天
如規圓湘沅之間西連辰酉其荒大有如此者人蹤絕
而音響寂但觸目蒼茫而已
詎侘傺之足捐兮悄不知迢遞之何極
去國巳遙山河間之佇立含愁安能忘耶
汨征述屈子始遷於江南覽河山之異而興悲憂菀
積中更無從而明言所怨深於怨者言自窮也
靑林白水敞蘭風兮理前心而益烱
良時淸適偶然息慮追惟往事井井不忘
旣服葯之春氣兮蘋又申余以秋穎謂白日之匪鮮兮豈
蒼天之莫正
姱修旣潔矢心抑靖可自信不欺者讒人可毀白日之
無光而蒼天豈可罔哉
拊雲門之淸瑟兮悼傾耳之獨夐改繁聲以申悲兮介師
延而相將匪將者之爲勞兮邈夷庚於羊腸
追思進諫之初舉要而約言之則忽而不察欲譎諫因
機以進乃言愈長而愈相猜疑我坦衷直致而君終惑
于險詖之說不我從也
袤九州於尋尺兮亙千歲於昏旦恢畫畫以申猷兮悔曩
辭其猶未半
所諫者括天下得失之幾盡古今興亡之理規恢而條
悉之非不至也然及今思之未卽追原禍本以攻發讒
佞不能無悔蓋均之取怨於人不如直揭其姦慝如下
文所云
斥氣珥於禺中兮堙洪流於冀野涉漩澓而濡首兮洵猶
賢夫今者
禺中巳位近天之中喩君側左右冀州首受大河喩津
要爲藏姦之主靳尚之邪鄭袖之煽悔未直攻之雖受
其摧傷猶令其姦邪露見而不敢違
逸征鳥以翾翩兮泝顥穹而莫執回風飇而隕穫兮悵行
野其何及
征鳥題肩鷂也不卽執姦佞而顯誅之使其猶翺翔於
君側反乘勢以空善類自悔無及矣
進不可與期兮退不可與息曠嘉會以韜愁兮誰予侜而
自戢
逸姦佞而未申明其罪旣必不能改而從我且必求毀
我之成謀以悞國早念及此誰止予而姑容之能無追
悔乎懷王之初信任屈子甚至乘其時而與靳尙輩爭
死生於一日事尚可爲如其不克以身殉之可爾投鼠
忌器而畱禍本以使蔓延想屈子沈湘之日必懷此遺
憾故爲代白之
申理達屈子未言之情而表著之想其忠愛憤激之
心迨沈湘之日申念往事必有如是者淸君側之惡雖
非人臣所敢專而宗臣之義與國存亡知無不爲言無
不盡故管蔡可誅昌邑可廢况張儀靳尚之區區者乎
輒爲追惜無嫌悁烈也
凌漳澨兮及晨邀余目兮天末
漳南漳水入漢合于江楚之東遷自荆北至宜城浮漢
而下回望郢都如在天末
驂驔嶃岏兮紆荆門之縹渺滂溏濞浿兮遂江流以奰發
(嶃牀咸切岏吾官切高銳貌滂普郎切溏音唐濞音避浿音派)
山自䕫巫西來至荆門而展所謂羣山萬壑赴荆門也
江水爲山所束下夷陵而迅流浩蕩此言郢都山川形
勝有如此者
相九州而洵美兮承靈祚而奄處
立國之固自熊繹而始至熊通而盛奄有江山踞九州
之形勝
崇臺婥妁以詣天兮下睨乎廣陌之鱗聚蘭春被乎平皋
兮都人懷芳而從之被羅袿之袨服兮尚不改乎此容也
(袿音規)
婥妁同綽約亭立貌登高臺視廣陌人物之盛雖經喪
亂而不損皆先君生聚之積也
華鐙烜於永夜兮羽蓋飄而陰晝夫何姣好之嬋媛兮抑
雄風之蟉虬
文物旣盛而武威尤雄長於上國
吞冥阨以無外兮卷河鼓而浮天街旋北斗使挹桂酒兮
固誰昔之所懷
冥阨楚塞河鼓牽牛星北方宿天街昴畢之間西方辰
度言北卷中原而收秦也旋北斗挹桂酒代周受命楚
先君之志事如此豈一郢之不保哉
逮鳴鶪之未聞兮芳草榮其如昨逞余望以流觀兮恣含
情之廣託
當未遷之時江山如故人物如故顧瞻佳圖猶可壯王
居而規遠大
物無廢而不興兮羌聊謝夫送目顧美人之倦遊兮曾不
臨高以旁矚
今之廢者固昔之興者也何不可再興而遽棄之目送
江山徒畱餘惜使頃襄能憑高而回望其能忍兩東門
之遽蕪乎
違郢
夕弭榜兮中洲澹淫淫兮安流蘋風歘兮緣波明月影兮
不畱靜不可長愉兮情善疑怵若危兮落葉之辭枝蒼天
羃羃兮四垂朕何爲兮數離
江次飄零月明人靜孤危忽警舊怨難忘忽爾興思幻
成良遇如下文所云
若有期兮新歡折瓊茅兮贈言維中庭兮妒者迥相遇兮
曠野申旦旦以及今兮涕零零而交下
若思若夢之間與君邂逅避妒者于中庭別訂歡于巷
遇悔前非而申後誓感極而繼以泣冥思幻成忘非其
眞也
來無蹤兮去無秉思心發兮遺光景猨啼林兮惝怳魚驚
波兮溟涬江上之寂歷兮夢夢悄余眷兮精相從孰寓形
之洵然兮覆魂投之靡通
夢平聲夢夢無所見也非有之境恍惚形成猨嘯魚跳
驚失所遇雖形終孑處而精魄相從則不信幻成之非
實也
幸曠古兮良夜輕千里兮命駕結蘭佩兮擥羅袪馳芳皋
兮驅駟馬夫杳靄奚其不可親兮幾神會之無假
精魄相遇隨君反闕倏爾思成安得遂如此時之心境
而非徒幻想哉
引褱不得巳之極思意中生象其與君相遇之幻景
固篤志者情中必有之情也爲屈子曲引之
悲孤緒之獨縈兮曠千秋而無與晉謀古而不獲兮奚凡
今之可訴
古人於我或事同而志異或志同而事異尙不可謀况
今之悠悠者屈子之孤忠所爲無耦也
二士行歌於首山兮未夙謨夫商邑百里望哭於殽崟兮
追虞諫其何及刳比干於一邱兮待殷殄而始封抉子胥
於吳門兮盼於越之凌江言雖售而志殘兮要忘親而邇
怨引憤毒於黃泉兮操余言以爲券誠彌縫其終窘兮軌
有僨而必繇隕蕭艾於繁霜兮匪芳桂之所求
夷齊避紂而不爲謀百里奚哭秦師而不諫虞公皆先
事之未盡者比干之墓受封于周非比干之榮也子胥
懸眼以望越兵愈違其初志矣然則屈子身死言驗而
楚亡鄭袖膺妲己之誅靳尚蒙宰嚭之戮豈其所願乎
乃至采薇行歌終餓西山亦非己所欲此古人所不可
與謀者也
鳥將飛而遺音兮顧靑林而息羽
策士謀臣知楚之不可有爲則去而之他國巳耳
魚沈冥以呴沫兮憺忘情於洲渚
若莊周荀卿之流皆楚人也全身遠害退隱巳耳漁父
鼓枻之歌且欲己之置安危于罔恤
豐草靡於江干兮懷零露之新滋
昔日芳草今爲蕭艾且附姦佞以求榮矣
喬木榮於崇邱兮冀雰霰之後時
故家舊臣徼幸苟安不能遠慮凡此皆今人之不可訴
者也
高天廣陌之夐夐兮元冬閉而不洩諒頫卬之無與酬兮
韜鬱陶以永世
卬與仰同上下相蒙幽閉無復生之氣己獨有心誰可
與相告語埋憂地下隨逝水以東流而巳
扄志扄閉也孤情自怵不與古人同調而舉國無同
心之侶緘閉幽貞之志千古而下猶有謂其忠而過者
誰與發屈子之扄乎
耿元夜之穆淸兮今者愔愔而寤余邈登天其無畔兮嘉
余魂之安驅
寒夜蕭淸一念忽興神馳楚塞之外而所以雪恥振威
西吞殽圅者皆若惟我之驅馳而得志者然
余儲奇服以遐征兮紛髣髴而襲之左葳蕤之翠羽兮右
離褷之星施
張楚破秦之策夙所位置若在目前
發丹陽之故宮兮首商於而問道夏旌旖旎而前征兮余
又申之以鷺翿介三靑鳥以先鳴兮誅鳳皇於西母詭逢
迎而中變兮余怒叱夫蜚廉之蚴蟉
此下言興師討秦之次第也誅鳳皇於西母詰懷王不
返之故使自服罪意秦人多詐必僞請和以誘我叱風
伯使勿遲回不聽其甘言而決於致死乃可以逞志
升密雲其未半兮彗熒熒而西弛覲太乙之婉存兮責余
駕之不駛
以誓死之氣與秦爭存亡兵甫交而秦可破奪武關臨
渭水秦且西潰逮懷王之未死迎之以歸當喜極而嗔
怨其不速也
兩龍抃而南迥兮顧豐隆之未怠
懷王雖返秦罪未足以懲則怒不容於中止
懲蓐收之善淫兮霽九嵕之晻靄滌三危之宿曀兮憩崆
峒而息轡
蓐收西方神九嵕山在武功三危在肅州崆峒在固原
秦極西境也秦人積怨於天下如秋霖之害良稼誅其
君弔其民息天下之禍如滌陰翳而覩靑天訖於西極
而後巳
容成嬺以徠下兮唁余勞之巳艾
容成崆峒之仙者設爲相勸之辭言用兵之巳勤
日浮雲不可爲期兮白日中其易傾龍虯螑其且蟄兮鳳
翩翻而不甯排霄路之繽紛兮又安得夫玉山之嘉穎(螑許)
(救切虯螑龍伸頸低昂貌)
穎禾穗也或以勝不可久恃欲罷兵而退保成功廊淸
大定惟天所授而不可遽望相爲勸止蓋亦物論之有
然者而積憤初申固難自抑如下文所云
余填膺而申答兮懷萬年而一逞鸞族鳳以孿生兮梟屢
攫而永惎指昊天以奮飛兮懼日月之我遲(孿音戀)
己與楚爲同姓之親臣秦人之怨辱及宗祧特憾日月
之不速豈患虔劉之巳過哉
輕蹇產之雲逵兮憤閒關之梁輈騖飇風而凌浮燄兮夫
何倒景之足憂
志苟能遂何謀遠之恐不逮而功高之足危哉憤之巳
深籌之巳夙故其靜念而若將爲之者如此
蕩憤楚之勢不兩立者秦也百相欺百相奪者秦也
懷王客死不共戴天者秦也屈子初合齊以圖秦爲張
儀靳尚所阻憤不得申放竄之餘念大讎之未復夙志
之不舒西望秦關與爭一旦之命豈須臾忘哉事雖沒
世不成而靜夜思之烱然不昧若蹀血咸陽飲馬涇渭
無難旦夕必爲者聊爲達其志以蕩其憤焉
獻歲發春兮荃茸茸其始稚抽盈盈之微榮兮孰飄風之
可試
頃襄沖弱嗣立國家多難念其孤昧可爲寒心
皇天不仁兮白日渰而西頽夕月孤淸兮怛浮雲之羣飛
懷王西客咸陽而不返國無生氣小人復羣聚於嗣君
之側必欲擁孤月而蔽之
邅煢煢其駘蕩兮脈亭亭其誰訴美人豈其無儔兮介良
媒而屢誤
國勢孤危無有憂恤之者夫豈無人之可任哉所求非
賢則舍西施而聘嫫母矣
蕙託荃以同畦兮荂與稾之相連戒秋霜之凜冽兮誓嘉
會於百年
唯巳與君恩屬一本榮枯與共故切危亡之憂而思保
國以長存
鴟鴞駤戾於陰雨兮吟公旦於東國五子悲謳於雒汭兮
怊有求而弗獲或流哀而必動兮或皇皇而弗庸余雅不
謀夫判合兮維靈修之夢夢(怊鴟昭切悵恨也夢平聲)
周公作鴟鴞而成王悔悟五子歌雒汭而太康終迷然
悼孑悼君側之無人也雖被遷竄而所隱省者惟君
七諫以下忿懷才不試而詆君者固不足以知屈子之
心矣若奪祿位罹厄窮而悻悻自沈於淵則豈非好勇
疾貧之亂人哉
承榮光於有緒兮卬元鬒而善容徼嫵媚其無與仇兮遑
嫭忌而始工
身爲世胄宗臣且內美修能之可表見若持祿容身豈
患不得君而顯奚必與人競是非以希得志乎
亮兹情之莫蔽兮素與&KR0627;其不相凌荃同芳其猶迷兮又
奚况夫背憎
君子不待排小人而始顯此皎然易知者如黑能污白
白不妨黑乃懷王旣知任己終且見疑則背憎之姦疑
忌而攻擊之抑且如之何也
葯與葹之爭熒兮輅棧車之相觸玉抵䂥其必毀兮熠燿
固揜乎華燭捐盛年之煌扈兮殉奄息於旣耄辱干將以
刜石兮夫唯靈修之悼也(刜音弗)
熠燿鬼火燐也煌扈壯盛貎奄息奄奄之息君子固不
屑與小人爭爭必爲小人所傷夫豈不知遠引以避其
毒哉大謀不定君且身危國削悼君之陷溺故辱玉以
抵䂥知禍及而不避
少師馘而隨延兮恫皇天之不遄怒箕子狂而辛殄兮悽
行歌以何補
能早殄姦人則楚尚可延故不惜與競而受禍如其不
然徉狂以免咎雖他日哀歌麥秀亦無救於滅亡則愛
身全道之說固非心所安也
企漢東而眕申息兮鼯狌晝啼於叢薄高臺夷以成蹊兮
憯不滿朝鞠人之谿壑羌自而庸違兮審僨踣之必諶
(眕音軫目所止也)
日蹙百里故邑邱墟姦佞之欲尚不知厭自亡自毁知
其必然矣
巳矣夫方將之不可念兮聊息乎長夜之曾陰
旋踵之覆敗不堪回念唯決從彭咸赴江流俾不見聞
巳爾
懲悔君心邪正之分社稷存亡之介雖不屑與匪人
爭而觸權姦以死無所悔也
洞庭之南兮湘流㶁㶁危岑厜㕒兮靑冥無極悲風颯兮
楓林幽夕雨亙兮秋草積(㶁古伯切厜㕒音追彝)
沅湘之南山川景物之慘淡有如此者幽魂往來於其
間益增悽愴
敞蒼天之穹窿兮魂渺渺其誰寄引萬年於無終兮羃四
表而焉至
沈湘之後神無所棲能無飄散無歸之怨乎
日長逝而不畱兮固蕩散其匪今就沆瀣於窮北兮邀歸
雲而復南神與魄之不相守兮光與容違僅耿耿之若存
兮疇昔相知
雖當未死之日而憂國怨深忘生志定神去魄而心目
之光不著於形體久矣唯此耿耿若存之心不隨消散
則沈湘以後神魂飄忽於往來心知其亦如此而已
營飄颻其莫羈兮精滒弱其不固憤連蜷以輪囷兮恐傷
余之雅度(滒音戈)
營魂也老子曰載營魄家國之怨鬱而不散將爲白虹
將爲靑珥而素心淡漠不欲其然則亦從容闡緩於兩
閒耳
白日夕沈兮星漢高寒誰竢余兮神導余以漫漫言不可
理兮心不可將朧朧其若有明兮指郢路之蒼茫遼戾滉
瀁兮蕩斥八埏誰與旋歸兮娛美人之暮年
淸宵寒夜耿耿若存者旣離物孤遊唯不昧之忠忱猶
依宗國念已長辭君所則誰爲閔亂憂傾輔君於式微
者死而不忘者此爾
剸志今夕兮逝無與遷鬱勃歘以憤興兮遺孤熲之流連
決志一死無所復待遺此孤忠長依君側君雖莫我能
知而矢志於泉壤者固然此屈子之所以爲屈子也與
遺愍此絕命之遺音也自言旣死以後其神爽有如
此者故安死自靖怨誹而不傷
楚辭通釋卷末終
