五十自定稿船山遺書四十九
衡陽王夫之譔
四言詩
和陶停雲贈芋巖五十初度(乙已)
蒸蒸良稼滌滌靈雨滋湑以榮炎威莫阻君子不遐如琴
在撫無念古人空爾延佇
道延今者爰如鴻濛靡明靡日靡流靡江如彼暗室召暉
于窗匪君子任其孰能從
有梅有梅霜裛其榮人恤爾寒爾怡予情不愆日邁不負
月征維仁引年以保爾生
喬喬豫章執彼斧柯匪不日勞許許維和天期不假物望
實多蘧生知化日益云何
雜詩(丁未)
淸夕始澄孤月出林繁陰繹繹今我乍歆昔者驅車適彼
四野求我友生贈以瑤斝昔者乘舟順彼中流解我衝牙
以贈同仇迢迢南山崔崔峻巒暮雲羣飛谷風瀉湍陽鴈
差池矧彼鷹鸇余生不再余命不雙短襟自寒朔風搖缸
歲暮薇枯飢誰與同
五言古詩
分界嶺(戊子)
行役杳窮極愁心積紛詭薄暮晻靄宿晨望霏微起蜃氣
迎山雲蒼流奔海水桂開信天樞南條遷物理揮手謝寒
烟回頭訝楓紫溟遊漸窮髮行歌聊匪兕勾漏引丹砂云
何駐芳紀
晨發端州與同鄕人別(巳丑)
海甸見新草故園入春心天涯共萋萋誰能辨淺深寒潮
落沙影曉塔鬱曾陰日南絕征鴈桂水孤歸禽遙分前渚
淚共溼故人襟
蒼梧舟中望繫龍洲
暮雲籠山碧綠樹沉流影中江瀑珠分孤嶼畫簷整團圞
紫茸合森蕭翠光冷秀挺旣歆別高涵亦危秉煙浦極遠
天槲香吹隔嶺凌晨泝兩槳卽目飽幽境萬古蒼梧愁因
茲慰孤耿
初入府江
粤草易春深駛流知潮遠樵火垂野雲灘花媚絕巘林迂
委岸陰水綿俯蘿偃江介愛棲回芳菲惜遲晩昔來取慰
莊吾窮良悼阮生事有幽棲天遊恣冥返
佛山
昔聞滄波興挂席奬微嚮荔棹戒晨征葑田果迎望山盡
時遠飄川分故微漾星河搖碧綴天氣復靑蕩寄身良已
孤行吟空自壯萬端散紛詭吾道有興喪無取笑支離徒
滋罥禽尙繁慮本物先冥歡輟想像遲爾海鴻飛明珠懷
佳貺
雜詩四首
結璘耀東方搖輝散庭戺褰帷視玉衡何爲倏東指汎愛
惜流光合恉撫逝水鶗鴂天涯鳴繁英怨游子東園積落
芳安問桃與李悲歌無與聽拊琴復中止
孤雲起江漢搖影自徘徊飄風不相待吹落陽雲臺膚寸
旣違陰炎威已復開淸音閟廣野鸞歌誰爲來欲因廣成
子返此元息胎時哉不易遇摧折使心哀
昔我遊漢水遙與神女期琅玕非所歡玉珮空相貽願託
雙鳳鳥當時聽者誰不惜蘼蕪死將爲蔓草欺溝水自東
下繁星已西馳幽谷返椒岑琴心終自知
悲風動中夜邊馬嘶且驚壯士匣中刀猶作風雨鳴飛將
不見期蕭條阻北征關河空杳靄烟草轉縱橫披衣視良
夜河漢已西傾國憂今未釋何用慰平生
胡安人挽詩(序庚寅)
小司馬彭然石焱徵其元配胡安人殉節詩余方
移疾待罪不敢居風雅之列已蒙恩得赦唐宮詹
誠以次金黃門堡韻七言四章付余屬和余別爲
五言擬神絃之曲安人沈玉黔陽司馬從王嶺外
妥貞靈招義魄抑必有深情將之李少翁臨卭道
士之事抑非貞魂所憙聞楚有二招用以慰烈隕
返幽素連類而銘之不亦可乎
幽蘭自著花菖蒲自成節激流難久生谿風易吹折夙昔
蘭閨英金弢送遠道&KR0851;&KR0851;視明星悠悠思春草春草生有
時黃塵飛不已白玉忍蒙沙淸流怨何駛上有龍標月下
有沅江水沅水自東流梧雲向南開蒲花生石上芳節待
歸來
晨發昭平縣飛雨過驢脊峽上泊甑灘會月上有作
孤遊息魂營凉泛叶形美淸晨理桂檝薄言遵遠水遂欣
斯望協遺彼羣象詭微雨前峯來淸光錯表裏胥颯歆飛
雪婉約弄明綺下倚驚瀨鳴俄開新翠起雲倦偶失羣雷
殷歘何止金光界波流大火循西指飛鳥歸有期勞枻聊
文艤&KR0851;憶眾峯外延秀紛可紀人籟偶㫄託眞賞歸大始
遊子怨哭劉母(辛卯)
北風吹凝雲遊子行不息易挽遊子車難駐桑榆色車輪
遽己遠流光太相逼遊子豈不知遐心蕩憑軾
憑軾日以遠流光日以晚夜望曷旦鳴夕待牛羊返寒風
動明燭疑見遊子飯夜梦續晨愁九秋成偃蹇
偃蹇不相期遲暮豈自持昔爲倚閭歎今爲絕命思詎怨
遊子去翻憐遊子悲啾啾孤鳥鳴颺颺垂風絲
絲斷不復理鳥鳴哀難止三年九春絕衰草凌霜靡行行
向隧道邑邑歌蒿里揜涕會有時蒼天終何已
小霽過楓木嶺至白雲菴雨作觀劉子參新亭紋石
留五宿劉云亭下石門石座似端州醉石遂有次作
松級偶晨登樾館聊夕止輕裾挾餘滋溪烟宛方起夫君
碧雲期良會伫難委凌霄豈有捫步秀方可紀流耳延雨
聲驚華粲石理架閣馺微霄初英散新紫雲觀權眾木神
樓聳弱水仙遊亦在區魏榭空云綺淹宿有餘淸實歸載
留喜
三歲度嶺行薄言觀世樞壯心銷流丸林泉聊據梧歸心
存醉石取似在枌榆江湖憂已亟神尻夢可趨&KR0238;吏稱昔
至周臣懷舊都流止互相笑外身理不殊委形憑大化中
素故不渝興感旣有合觸遇孰爲拘海塵無定變聊崇芳
蘭軀
春日書情(乙未)
春雲覆千里飛雨來微霄良陰不待旦宿昔非崇朝蘅臯
英猶緩蕙圃芳未遙連卷仍故蘤旉被麗新條佳人阻采
若含情虛握椒行邁匪康塗中心寫長謠
西莊源所居後嶺前壑古木淸沼凝陰返暎念居此
三載行將舍去因賦一詩(丁酉)
物遇日屢遷流止暫不遺浮雲出丹巘游鯈遵綠漪心知
旣無滯軀質匪有期俯仰同久乍令我奄宅兹修竹叢尙
穉岡桐蔭每移雲岫半明滅霞嶂時參差坐聞春鳥鳴亦
睹秋葉離凌景延圓暉迎寒卻凉颸回首舜帝峯濯足舂
水湄芳草良未歇佳期行可規行道昔已靡槁木今何居
俄頃已藉用乘乘將焉之
冬遇
太華蛻奇骨黃河問靈軀風雨恣所狎金石等不渝堅脆
各叛紀正襟守中樞覯閔嬰陸沉隕問戒斯須吾生匪蜃
雉物狀漫紫朱聊息朱鳥麓夢無金簡書延彼堪輿情充
兹營魄虛晶宇滌宿雲回風蕩椒隅薄嵐開夕暾寒英媚
霜趺佳期無定軫元化隨與俱悅心道已廣栖貞鄰豈孤
三壽同修促二見息肥癯
山居雜體卦名(已亥)
豫子殉其道井生貴所希坎流邈殊塗旣濟愉同歸比肩
通異理蒙袂輕調飢蹇余紉秋蘭升高搴野薇剝芧充晨
餐畜荷資霜衣離離劈椒房鼎鼎閉松扉履石探晴雲臨
崖欵夕暉益知榮公樂漸看卜子肥頥生喻明窗觀物避
炎威隨兹寒暑謝遯迹冀無違
來時路(悼亡辛丑)
來時苦大難寒雨飛瀼瀼今者復何日秋原稱葉黃遵路
行以悲飄風吹我裳流目心自喻劇結車輪腸
人生苦經歷精爽定往還踟蹰行俟之輕煙靄容顏飛鳥
過我前流泉鳴其閒欲語不得接浮雲云何攀
迢迢荒原路曲曲粤楚甸匪羊亦匪牛窮日&KR0851;郊箐蘖苦
梅復酸宛轉遂所綣凜矣秋霜心哀哉白日變
此先君子輓先妣鄭孺人之詩孺人襄陽人外祖
父文學公諱儀珂字履聲宗伯公鳴峴先生諱繼
之之從孫外祖母高氏男敔謹誌
感遇(甲辰)
海國有嘉卉紹古蘭蕙名迢遞致遠道綺靡發檐楹悅彼
情所合矜茲芳有成稷下寵琴客梁園誇詞英物玩已亦
勞枝葉非天榮
迢迢黃姑星臨河發光耀織女揚熹微脈&KR0899;如相炤被以
纏綿情指彼佳期妙高居無通理下士紛疑料鑒貌以測
眞悱然貽姗笑
湛湛北辰表沆瀣充寒門安知光影微不有眾星繁言窮
至彌寡心絕理已諼容成置象外羲和輟紛論大地有疆
畛羣生各本根甫田空忉怛念兹息心魂
韶月知爲春百卉欣及時精英取不息掠美悅其姿元化
遺糟粕忻合無遲疑芳華及零落悲愉各在兹商山有高
歌煜煜三英芝
漢南嬋媛子臨歧憂淸露羅襪惜已微中心良有故美人
去我遙思之若晨暮莞簟有餘淸肅肅警宵寤
飛螢弭淸晝熠熠流暗空炫影從彼異匿光背所同胡不
懷應求殊德樂爲攻愾然念吾生晶宇共昭融捐情不矜
己雲日相雍容嗟哉猖狂子何爲悲道窮
綰綰西塘柳垂絲蕩春色天情亦容曳元化無悁亟駘宕
不損貞蕭森非尙力昭質豈枯槁樂天消偪側遲遲舂日
心悠然庶相識
浮雲起岱陰蕭屑積空微翕合非一氣靈雨千里飛如何
彼姝子孤愛俄頃輝光影或相報寸心先已違歧路勿相
問行行各是非
涉雒想宓妃游楚夢高唐宮中多嬋媛棄置如遺忘豈其
濁河流獨有鯉與魴芸堂是燕寢蘭閣有芳香歸來歡日
夕至樂方未央
阪月漾初暄桃李恥未開旣欣新緒榮亦畏霜雪摧遲疑
志不決東風徒增哀兩者誰爲佳㫄人難與裁靜女遠逢
迎置彼良願乖巫咸已上天鴆鳥非吾媒歡怨物自勞於
我何嫌猜
淸風起蘋末吹蕩蘭與芷迨其明滅間歘然迷端委相望
不相見幽動無能紀萬歲亦匪他今者爲我始條緒皆芬
芳勿爲歎逝水
夏日端居(乙已)
岫雲無本始飄風善因依暑坐一以望空明兩不違白日
舒中陸綠草澹鮮輝游蝶池陰飛雙鳥雲際歸自治欣有
合炎情中已微
雲山妙峯菴云是申泰芝煉丹處
松陰合綠霧木末飛空光幽曯旣云密遙情歘已長首夏
積翠鮮亭午條風凉烟容澄岳壑水氣辨蒸湘圓宇目所
鏡孤立心未央寓形俄邂逅仙遊昔回翔惻彼鸞鶴情引
兹邱海望羽蛻固有待仁樂詎無方懷炎登天庭悲憂陟
首陽繕性良有藉終生胡弭忘
秋陰(丙午)
徂夏氣未澄滌暑期久誤西爽歘浮雲落暉難再駐輕霄
泊霏微星影見回互疎雨潤晨光餘靄亘日暮冷吹不更
惜昭融逝何遽驚兹四序改遷此百年遇天物無宿畱吾
生閱已屢藏舟壑誰在流丸跡匪故大力非我知甌臾亦
何措但此欣蕭淸遲回愜幽素
歐子直自南嶽返訊之
靈壑有冬榮幽人時晏出天物無孤淸閑情自相匹徘徊
度飛鳥乘凌俯落日虛曠斷不窮丹碧絢非一夕宿抱餘
爽各言紛欲悉豈無濠上情言眺雙徑逸神晤遺形區於
焉記良暱
古意(丁未)
堂堂背春日悠悠送落英春日無返暄落英無固情遙知
當決絕中心澹不驚濟水穿河梁河水無爲淸女蘿縈枯
枝纏綿待新榮榮謝意亦盡移言怨孀貞
問芋巖疾
二仲浴淸肌三五養妙嬰相顧雲已歛待爾月將盈化碧
旣乖期伫鶴方含情獰龍誠就轡畫虎何足烹裊煙自離
合泛舟無廻縈念彼非心競釋兹若羽輕黃芽抽别穎金
蘂有冬榮元笈君已授勿爲吝玉笙
五言絕句
湞峽謠五首(戊子)
彈子磯空峙翻風燕不迷朝天臺已築何處着丸泥(彈子磯)
煙水凝眸遠蘼蕪且着花章臺扳折後依舊屬韓家(望夫江)
蒼壁空靑破淸江拂翠開越王虛勝槩畱待佛東來(觀音巖)
辛苦湞江水晨潮接暮潮飛來金碧影劫火不曾燒(飛來寺)
故山元有主新寵詎難忘猶恐孫郞妒相邀弄夕陽(歸猿洞)
秦王卷衣(甲午)
渭南宫草綠上殿帶香歸識得邯鄲美叢臺舊舞衣
長干曲
秦淮通北固流月帶潮來郞今渡京口日暮使人猜
白鼻騧
柳絮隨簷帽香塵汚馬韉春光無賴甚誰與醉芳年
江南曲
自有三臺曲齊抛八寶簪可憐秋色裏獨唱望江南
爲晉甯諸子說春秋口占自笑(乙未)
腹借征南庫燈邀漢壽光傷心難自遣開卷是春王
蠧死墨魂失&KR2541;飢遠視仍紙窗鑽不透大扺是癡蠅
南岳經聲苦東林眉宇嚬似他添強笑猶恐隔鄰嗔
熒澤宏演肝伊川辛有淚未知家則堂云何宣此義
春盡從子敞寄山居雪咏絕句歘爾隔歲聊復和之
(丙申)
春去天涯雨南畱客影單梁園裁賦好遙送杏花寒
殘雪畱雙髩餘寒抱死灰君還愁歲暮不畏老夫猜
痛
阿㫄□□□嚴霜殺人髩刺□日千□十年皆□盡
噦
河間酒壚前常愁歡見絶絮殺采桑人同心若爲結
顫
白刃甜如蜜淸流險似波羊牢須壁立臧穀較無多
寒
借書敗蕉葉索字黃菅梗一倍粟生肌霜衾未恁冷
熱
眞作寒灰好禁他冷竈頭燒燈圍傀儡鮑老汗珠流
癢
汗蝨亦我液疥蟲亦我肌喉間衝敗絮鳥爪復奚爲
哭
背我堂堂去隨他昔昔來無情猶有恨獨上望春臺
笑
牛湩持作酥渴分犢子飯客作不得嘗垂頭打悶頓
山居雜體吃口詩(己亥)
晴卽前岫樵峯分方未返路亂籠綠羅雲暈涌愈遠
口字詩
嵒路臨磊砢高&KR0905;營觀皜蟬語歛囂啁鷗侣歡漚藻
爲宋子主人送高漸離入秦(壬寅)
每見關中客無心理筑哀徵書昨夜到不待曙光催
絕句三首(癸卯)
乍㬉回亭午雲生葉葉低輕雲將雨足侵入夕陽西
弱柳垂新潤春風欵欵中縠波飄一晌綠影過池東
轉轉春條緩鱗鱗野水肥疎雲飄雨白繚繞鷺絲飛
詠百合(丙午)
蓮瓣濃含粉葯房素養胎繇來千種束不放寸心開
結襪子
初識張公子投瓊氣已橫匣中報恩劍不爲汝曹鳴
五言近體
月斜(戊子)
月斜空碧合河漢幾時生杳靄嶽蓮出蕭條露葉橫歸雲
飛帶雨凉鴈過畱聲祇訝西峯上淸宵有奏笙
永興廖鄧二君邀宿石角山僧閣是侍先君及仲兄
䃘齋遊處
十月寒潭改三年客艇過畫櫩星影近甃草夜霜多急難
迷原隰飄零廢蓼莪郴江無限水不與挽流波
淸遠城下憶湖湘舊泊
乍放湞江峽疑連靑草湖星河搖古岸漁火歷蔣菰霜後
迷南鴈日斜憶廟烏佳人多楚塞誰解贈明珠
春江古體(已丑)
春鳥弄芳洲初英照碧流晴雲捲山入曉露炫烟浮昨日
賓鴻北來時木葉秋湘江連桂嶺瑤草趁新愁
南中霜降
北候懷靑女南飆拂白蘋墟烟深漠漠江草故鱗鱗翠袖
寒猶薄黃華淚已新炎洲無限橘誰與寄湘津
不寐(庚寅)
夜火榜人驚江沙依舸平落花逢昨日潮月應初生芳草
空凝望綠雲詎有情含凄愁夢杳魚柝警嚴城
劉端星學士昭州初度時初出詔獄
昭州遷謫地淸冽道鄕泉過嶺金風緩當秋暑日懸重開
初度酒莫誦四愁篇蕭艾吾何有靈椿正大年
落日遣愁(辛卯)
落日羣峯外靑空邀晩紅晴山添雪色遠樹緩霜鴻心放
閑愁後生憑大化中天年聊物理楚國想遺風
癸已元日左素公鄒大系期同劉子參過白雲菴茶
話二首(癸已)
晴鳥曙山天林光捲宿煙壑陰藏雪潤麥露泫珠圓江樹
南開早唐松東向偏殷勤懸有待請組舊行邊
昨夜梅邊約春情悄不禁刀環光陣陣佛火照心心箕潁
徐生拙江湖魏子深南陽憑羽翼恩澤放山林
春盡三首
高樹鶯飛盡流聲能幾聞微晴通雨色深綠過花熏病淺
心心在歡遙曲曲分定知雙髩謝無復惜殷勤
雜甸與芳洲當時不可畱還持流景謝長遣故心愁雲際
仍行藥東臯倦理疇滔滔屬孟夏騷怨寄靈修
止竟春須去灰心攬鬢絲薄晴長景困餘冷晚風欺啼鴂
猶爭序藏鵶已後期寄芳終契闊陰綠聽繁枝
哭李一超(甲午)
鶗鴂春先逝龍蛇鬪未開容頭餘子在匕首酒人烖白髮
搖風木丹心亙夜臺報恩無意日畱取劫前灰
再哭季林兼追悼小勇匡社舊遊
古寺靑溪路東窗隔一峯緣花忘柳徑驅酒試蘋風墨冷
襪材客巾殘墊角雄餘生悲夢賦不與勒新宫
晦日二首
春色去堂堂淸和損歲芳夕煙靑帶遠晴樹綠浮光秋稻
江鄕雨琅玕竹逕香定情裁古怨遲晩意偏長
白日奈朱顏流光幾暫閑九春餘此夕落照已前山紅豆
畱誰折落花去不還逢迎他日恨舊上髩絲間
夏夜
裛露靑林合微涼生未央太淸平野闊薄霧遠山長南樹
驚烏鵲雙星憶鳳凰吹來何處笛急調欲淸商
重登雙髻峯(丙申)
拾級千尋上登臨一倍難日斜雙樹徑雲滿曼花壇龍雨
腥還合佛燈靑欲殘振衣情不愜北望暮雲寒
二賢祠重讀義興相公詩感賦
謝傅靑山志羊曇舊見招千秋餘版槧孤榭託雲霄弦朢
何時合杜蘅今已凋淸潯二千里遺恨在軍謠(公于蒼梧以軍謠十)
(首授余梓行)
花詠八首(丁酉)
櫻桃
豔深消雪冷行密迓春酣弱蒂東風試繁枝細雨堪大官
誰復薦啼鳥定先含獻歲搖新恨羣芳且未諳
迎春
玉峯疑菡萏絳珮詎辛夷蝶醒初春裏香尋未綻時雲生
仙袂重月上素痕滋願結靑蘿好亭亭寄遠思
山&KR0552;
韶月飛金粟春雲降瑞霙暄風别有約芳草共含情鬚淺
容尋蝶香過恰趁鶯仙軿來早暮卽此玉爲京
紫荆
珍第偕金枕同歡感異株虞淵衣未浣漢璽泥應濡疎幹
捎鶯羽繁英礙蝶鬚桃蹊別弄色泫露泣邢妹
杜鵑
采纈輕紅藥丹痕競紫橊仙歸十里幄雲指九重樓晴霧
籠深暈平塘炫碧流如何蜀鳥恨夜月未消愁
黃杜鵑
嗁鳥愁如歇閑情寄淺緗眉新欲試喜額曉待添粧酒色
醅鶯羽春情駐柳香愁心迷望帝聊學赭袍黃
金釵股
金虎胎含素黃銀瑞出雲參差隨意染深淺一香薰霧鬢
欹難整煙鬟翠不分無慙高士韻賴有暗香聞
岡桐
樾館辭寒候江鄕記稻春笑迎朝日上繁暎晚霞勻紫沁
侵鉛粉靑趺藉綠茵似憐芳草弱飛覆玉鱗鱗
卽事
秋晩翠娟娟寒條經雨邊斷雲藏半樹歸鳥没孤煙篠弱
梢梢重藤輕葉葉便上方夕磬早亭午落淸喧
山居雜體藥名(已亥)
白日及閑年尋常山色妍古松香滿徑修竹葉參天紫菀
朝霞雨黃連夕照煙柴桑寄生理不受督郵憐
山居雜體縣名
月上林間夜煙含山際秋蛙吹傳靜樂尻馬足仙遊抱甕
安園䔩忘機定海鷗餘生隨大冶漚沫委東流
嶽峯悼亡四首(辛丑)
不愁雲步滑慊慊故慵來多病霜風路餘生隔歲回鳳綃
殘染淚蛛網誓封苔舊是銷魂地重尋有劫灰
到來猶自喜髣髴近檐除小圃忙挑菜閒窗笑讀書忽驚
身尙在莫是客凌虛楚些吾能唱魂兮其媵余
關塞天涯黑精魂一倍丹停雲迷鳥宿舞雪耐梅寒不遣
琴心寂相憐劒影殘三年烹白石餘瀋咽龍湍
岳阡初甃罷君此拜姑嫜地下容能聚人間別已長蝶飛
三月雨楓落一林霜他日還凄絕余魂半渺茫
迎秋八首(壬寅)
昨夜月初明靑楓引露淸稻香三日雨虹影一溪晴落照
低猶赤蘋風晩更輕定情凡幾日銀漢映階平
斜日颭垂樹因風欲上黃侵苔依淺碧漏月透微涼去鷺
驚溪改跳魚拂荇香森森蘆葉滿幸緩一頭霜
長日倦何曾棋枰早不勝楊枝愁少府杜若老吳興星影
微侵幌螢光幾背燈西風纔一夕先與客愁應
舊不解驚秋於今預理愁雄風三楚國殘月四更樓天外
芙蓉劒人間竹葉舟涼宵聊邂逅不似夢中遊
靑山秋緩緩白髮髩匆匆賦筆期霜鴈琴心欵夜桐藕絲
侵水碧魚眼泣波紅蓮唱歌年少江南一夢中
當暑病猶輕離魂幾日陰羽笙天上曲溝水路傍吟渡鵲
無聊事歸禽有限心炎光勞繾綣回首怨寒砧
投分畱紈扇懷恩記葛衣興亡憑一淚去住恨雙違戲蝶
情還在元禽巷已非貯愁蜻蛚館舊已遣莎肥
吳繭初成練商聲畏上絃到來拚落葉先事怪鳴蟬暗溼
三更露公收萬里煙亭亭蒼壁外雲岫弄餘妍
寒月(甲辰)
寒光淸不極一半上東峯霜淨初弦小煙平素影重江山
羣動息河漢九霄封迥絕宵鐘後吾生定幾逢
早春三首(丙午)
光氣浮莎徑紅滋點藥畦晴絲弱柳外夕蝶小窗西風細
千波綠雲生一片低天情隨物理色色與春齊
不覺故心移年華冉冉知晴窗熏午睡喧步愛芳吹幸緩
西園夢還畱朔雪悲含情方幾日誰道髩添絲
向夜月迎人空煙合望新落梅輕去影乳鳥乍啼晨碧水
涵苔暗流光散露勻良宵仍蘊藉悽惻奈何春
十二月八夜看月
寒月靜不迥中天白靄分煙空含樹色星淺入冰紋梦覺
疑無定淒淸受已勤遙情誰寄託千里一氤氳
初九夜再賦
迢遞緩當天浮光始出弦桂叢含霧隱梅影弄霜妍分鏡
知誰照寒蟾苦欲仙明珠期有贈還恐雪侵年
正月十六夜重賦(丁未)
出岫試娟娟光侵落照天昨宵深困雨初夜未虧圓透碧
融霜氣凝暉欵夕煙梅香來近遠稍覺送微暄
與唐須竹夜話(戊申)
九春初歇雨花屐不相期踏蘚亦何適臨風久繫思秋毫
分九級火電掣雙眉不與通消息含情更待誰
鼎鼎千秋意勞勞夜語傳六經誰楚漢一擊試鷹鸇偶覺
空羣馬人疑泛月船名心消已盡無望古今憐
始晴
春盡試新晴高天起夕淸南飛雙鳥白西上一星明潤葉
霑靑露涼螢傍紫萍當年未蕭瑟曾此晚愁輕
湄水月泛同芋巖
泛宅非今日淸歡任偶擕灘光月影上山色晚霞西極目
隨移棹生涯試杖藜江洲無載酒還似武陵溪
排律
八月梨花(乙未)
夕吹喧風葉初暾炫露條塗陰新紫薦大谷早英飄畱蝶
尋香薄遲鸎憶夢遙迎涼催曉色倚雪抗淸霄恨詎靑春
謝姿矜白日昭潔紈悲漢扇瑤館駐秦簫抱影空含碧凝
魂映泬寥雲痕將桂粟湘怨亙蘭苗修月飛瓊柹凌空舞
素潮西烏歌正急南樹夢猶妖瀚海寒偏耐哀家韻未饒
一桐虛井砌片葉點詩瓢銜去元禽遠歸來白鴈邀餘芳
回羯鼓幽約後星橋江介蘆花冷揚州玉蘂凋函情搖落
日芳信在山椒
新秋看洋山雨過(丙申)
南楚秋風日輕陰太白方參差分遠嶂明滅互斜陽旋度
雲間樹還吹山際香鷺飛初掠潤燕語乍矜涼雲斷天逾
碧林疎野乍光餘霞侵月淺晩霧過溪長薄袂泠泠善閑
愁鼎鼎忘蕭齋聊隱几吾道在滄浪
山居雜體建除(已亥)
建宇依回岫鋤畦沿澗流除雲無過客畱鳥伴孤遊滿徑
縈霜帶遙天珮月鈎平泉空木石元晏自春秋定裡窺僧
際醺餘緩宿愁執交頑石古送遠野鷗浮破雪尋新蕈迎
晴騐午鳩危煙征杳漢細草藉香柔成績緣蜂課紛爭笑
蟻䗋牧書袪粉蠧篆壁寫蝸牛開圃蛛絲密支牀龜息幽
閉關思物理杜德擬天休
哀管生永敘(辛丑)
落葉風喧夕啼鵶柏冷霜如何悼亡客還有喪予傷岳徑
雲藏雪洋泉月引涼培蘭將九畹鍊鏡巳三商帶草先摧
綠傳燈獨秉光思深千里駕望屬百身良煜煜芝房折悠
悠蒿里長紫囊悲太傅緗帙冷中郞春穀江流遠南雲塞
路荒人情誰劍挂天道豈弓張交絶憐東里狂歌問子桑
貢生空委珮鮑叔未分粻笛咽山陽館琴殘子敬牀甯知
哀九辯不及待沈湘
愷六種鳳仙花盈畝聊題長句(乙巳)
光風何處好樾徑啟朝陽竹里天凝綠梅村月舊黃名花
拚物玩小品眷幽芳蕉露分長潤苔茵蔭午涼學仙初羽
化字鳳欲歌狂莖脆空淸八陰圓碧靄張欲言鸚咮曲如
舞蝶襟忙紫暈飛初日華吹結紺霜凝丹猩褫血淺素雪
添香不解邢憎尹終諧鶠侶皇分妍矜色色薄袂共洋洋
蠑臂雖多妒荑尖得上粧素輪宜晩拍義甲惜春藏小觸
嬌旋怒多靈歛亦翔淸琴蛇腹古丸藥䓻胎康瑞約宜男
早心同梔子長閑居人自雒至止客懷湘相約秋光裡娟
娟誓不忘
六言
詠史二十七首
箕子生傳洪範劉歆死擊穀梁叛父祇求媚莽稱天原是
存商
墮淚曲江秋燕白頭小范黃花變雅三年破斧續騷一部
懷沙
桎梏荀卿性惡逍遙王衍無爲指鹿不迷物則問蛙方證
希夷
安世不藏父惡南軒盡揜前羞遷史直承堯典紫陽曲學
春秋(堯典不爲禹諱鯀春秋爲親者諱)
公主盤飱賭命上卿片唾輸頭偏是羈孤臣妾貪他菌蟪
春秋
中壘傳經燒汞東坡抗疏逃禪夢傍昌黎牀榻鑪兼萬畢
銅鉛
信陵飲酒近內步兵泣路驅車贏得不知別苦難忘聊復
愁予
田豐死爭官渡鴟夷不諫夫椒未到水窮山盡難迴墜石
狂潮
鳳杳揚雄拾羽龍乖谷永探鱗奇字詅癡萬卷危言賣綻
千春
元載飢寒掃迹蘇秦車騎迎門褁馬裝妻勾當髑髏血肉
乾坤
李勣逢人便殺西巴見鹿猶憐自讓孟孫眼孔何須武瞾
金錢
泜水濰城垓下陳倉子午褒斜先手偏爭後着一羊不奈
三义
曹魏登壇舜禹蕭梁塔廟瞿曇酸得不禁太苦悟來妙在
無慙
代契丹憎延廣爲司馬愛譙周一綫容頭活計二毛肉袒
風流
肯死魔畱佛種再來鷹化鳩啼借問邦昌僞相何如任永
淫妻
方寸止知老母始終唯報韓王家鶩儘供玉饌元禽長寄
雕梁
魏篡陳思墮淚晉亡謝客揮戈奪嫡封侯願力頑民義士
風波
孝逸粧臺授鉞崔生穹帳修文臨鏡妖狐國史護闌鸚鵡
將軍
郗鑒生憐逆子沈充死愧賢孫桂蠧何傷芳樹蘭芽不染
滫根
着面維州黑子還魂免役靑蚨皮砌只爭燖揉頭傾忘却
支吾
狄靑非萬人敵韋臯亦百里才學擊鷹鸇誇俊知音黃雀
生災
子厚縣崖題壁昌黎華岳投書小人可使有勇君子其蔽
也愚
擒守忠如捉鼈奉嘉王亦建瓴流汗帆風搖艣埋頭白晝
囊螢
習氣齊邱說法門頭唐主參禪圓頂方袍天子黃扉紫閣
神仙
家法銷兵杯酒朝章決獄風波無信人言采苦其則不遠
伐柯
蟋蟀消歸秋壑鸚&KR1765;生受思陵幾隊吟蟲語鳥一抔秋州
冬靑
乍可黃冠歸宋羞將白血殉元蜜蘖不爭甜苦猿蟲各有
精魂
七言近體
耒陽曹氏江樓遲舊遊不至(戊子)
野水瑤光上小樓關河寒色滿樓頭韓城公子椎空折楚
國佳人橘過秋淅淅鴈風吹極浦鱗鱗楓葉點江洲霜華
夜覆荒城月獨倚吳鈎賦遠遊
圓通菴初雨睡起聞朱兼五侍御從平西謁桐城閣
老歸病書戲贈(己丑)
秋井拖陰柳色闌疎雲開碧整歸鞍梧桐新墜平津苑鸂
鶒遙飛御史灘愁裏關山江北杳尊前星漢粤天寒棋枰
應盡中原略莫遣蒼生屬望難
李廣生自黔陽生還歸闕率爾吟贈並感洪一龍三
陽太僕山公及郞君鄭石諸逝者浮湘亭之遊(亭在湘鄕)
(漣水西南郭天門司馬建今燬庚寅)
漣水東流落月橫浮湘亭上似三生漢庭舊節歸華表粤
道旌旗亂早鶯酒侶垂楊悲墓合世情蛺蝶到春驚如君
豪氣矜淮海恨到消沈淚亦傾
答姚夢峽秀才見柬之作兼呈金道隱黃門李廣生
彭然石二小司馬
遙求勾漏尋靈餌卻背仙壇訪上元初服偶然抛竹籜融
情一倍感芳荃雲畦過雨懷紅藥春泛消愁畏綠尊千古
英雄無死處酒徒高唱感夷門
五日小飲兼五舟中寄人時兩上書忤時相俟譴命
故及之
垂垂江上瘴雲飛也聽蓮舟撾鼓歸炎海蛟龍吞楚客綠
雲煙水弔湘妃故園蒲草空盈把過嶺笳聲尙合圍哀些
遠憑淸思抑目前殊覺解人稀
畱守相公六袠仰同諸公共次方密之學士舊韻
千古英雄此赤方灕江南下正湯湯情深北闕多艱後興
寄東臯信美鄉進酒自吹松粒曲裁詩恰賦芰荷裳蕭森
天放湘纍客得倚商歌侍羽觴
涼生恰恰桂江天萬里吳臯秋信傳月擬上輪分海暈風
初過嶺霽蠻煙琱戈數轉三襄影花塢憑畱七月仙莫訝
維州爭論亟河山淸晏自平泉
石板灘中秋無月奉懷家兄
頽岸淸江隔晩煙鱗鱗雲起夕陽天秋聲已覺頻喧夜明
月心知不易圓桂闕參差疑羽客蘆中迷離訪漁船刀頭
飛鏡終無準今夕何年倍惘然
讀指南集二首(乙未)
絳節生須抱璧還降牋誰捧尺封閑滄波淮海東流水風
雨揚州北固山鵑血春啼悲蜀鳥鷄鳴夜亂度秦關瓊花
堂上三生路已滴燕臺頸血殷
揚州不死空坑死出使臯亭事未央鳴鴂春催三月雨丹
楓秋忍一林霜䃃門鶴唳畱朱序文水魚書待武陽滄海
金椎終寂寞汗靑猶在淚衣裳
冬盡過劉庶先夜話效時(丁酉)
端自蓮花瓣裏來幻身眞作凍蜂猜世如棋弈轆轤劫話
到文章婪尾杯三公叔夜龍鸞客兀者鄭僑斥鷃才金銷
石泐尋常事慙媿寒香一逕梅
續哀雨詩四首(辛丑)
庚寅冬余作桂山哀雨四詩其時幽困永福水砦
不得南奔臥而絕食者四日亡室乃與予謀間道
歸楚顧自桂城潰䧟䨙雨六十日不能取道已旦
夕作同死計矣因苦吟以將南枝之戀誦示亡室
破涕相勉今兹病中搜讀舊槀又値秋杪寒雨無
極益增感悼重賦四章余之所爲悼亡者十九以
此子荆奉倩之悲余不任爲亡者亦不任受也
寒煙撲地溼雲飛猶記餘生雪窖歸泥濁水深天險道北
羅南鳥地危機同心雙骨埋荒草有約三春就夕暉簷澑
漸疎鷄唱急殘燈炷落損征衣
晴月嵐平北斗移挑燈長話桂山時峝雲侵夜偏飛雨宿
鳥驚寒不揀枝天吝孤臣唯一死人拚病骨付三尸陰晴
旦暮尋常極努力溯洄秋水湄
羊腸虎穴屢經過老向孤峯對夢婆他日憑收柴市骨此
生已厭漆園歌藤花夜落寒塘影鴈字雲低野水波樾館
無人苔砌冷桂山相較未愁多
桂山哀雨舊詩畱讀向泉臺憶得不卞壼可容魂大笑王
章不爲死含愁丹楓到冷心元赤黃鞠雖晴命亦秋韶月
年年春日㬉倡條冶葉漫當頭
人日(甲辰)
人日猶餘寅正臘深陰不識月初弦春光荏苒虛梅信朔
雪霏微亂柳煙何處暄風催綵勝誰將病骨祀華年中宵
欲待淸霜霽珠雨還飛玉粟田
又雪同歐子直
溪邊林外轉霏微幾處新鶯禁不飛卽次靑春欺白髮丁
甯酒力試寒威連天朔雪悲明月昨日西淸憶落暉爲報
春光多藴藉來朝一倍報芳霏
五日攜攽兒同子直洎賢從哲仲小飲分得端字
今年五日尙餘寒翦翦菖風擺露難雨歇罩魚垂柳徑人
歸貰酒白雲端丹心綵筆三湘事霜髩朱顏一鏡看彭澤
無田供秫米何須粔敉飽龍餐
卽事有贈
靑門綠野兩情忘柳宅桃津一徑長四海交窮憐白髮雙
星夜永看珠光梅香早透朧朧月酒坐寒侵欵欵霜詠史
已驚開竹素挑燈無事話滄桑
人日新晴(乙已)
昨宵弦上晴天月人日靑開媚景煙柳帶小吹搖露顆紅
芽纖出破苔錢勝常難問求凰意懷舊空吟落鴈篇爲惱
新鶯驚午睡不容夢蝶駐華年
秋雨同子直
秋陰何來飛雨淙杜陵歎之後堯江井桐已落不知數水
鳥無愁聊自雙遊屐幾曾過柳岸靑尊只少對蘭缸猶傳
錦字開幽獨溼月穿雲上小窗
又雨
昨日餘暄黃稻天輕雷斜過晩霞邊林光畱日猶多碧暝
色侵雲不耐煙凌藉晩紅欺菡萏風光苔色長連錢栖遲
藋逕經過少幾厭溪聲柳外喧
夜
始夜楓林初下葉淸秋弦月欲生華涼凝露草流螢緩雲
斷西峯大火斜藏壑餘生驚逝水迷津天上惘星槎興亡
聚散經心地高柳蕭森隱荻花
元日過子直奕(丁未)
今日何年復歲朝曉窗新夢試逍遙韶光流轉誰消息春
賞殷勤久寂寥竹逕雲深通綠靄蘭芽雨沁透紅苗高齋
奕散前溪路回望炊煙隔小橋
故孝廉李一超以懷貞窮愁死不及有嗣息元配林
孺人掖咡太孺人于痺病中十四年不舍榻右猝遘
危疾臨終悲咽以不得躬親大事爲憾啼聲未絕而
逝余于一超不淺視道路感泣者自逾涯量裁二詩
以將哀尤爲太孺人愍悼焉
懷淸臺上望孤忠剰水餘山恨儘同塊肉無畱猶趙氏炊
煙不熱自梁鴻亭亭寶婺邀殘月轉轉金輪御朔風十四
年來千種事淒涼彤管不書功
從知生死一浮漚大誓宏深不易酬萱草幸畱春百歲桂
輪難滿月三秋鷄聲五夜聞遺語鶴髮千梳綰別愁猶有
寒薺靑半畝畱調膏粥侍晨羞
劉若啟爲余兄弟排難已招泛虎塘敘其家乘會當
六袠帨辰歡讌之下遂允貺室子敔兒
此生相聚太從容海徙山移夢後逢急難情深矰繳緩根
株心許蔦蘿封百年初識團圞相雙徑從看偃蓋松擬煮
丹砂回白首年年吹笛上嵩峯
湖外遙懷些翁
心心長不斷湖天滿月孤星舊有緣野燒三义餘幸草湘
流九面惘膠船寒深鶴帶堯年雪海闊龍分佛口涎聞說
當機唯一指皈心欲扣逆流舷
寄懷靑原藥翁
霜原寸草不畱心一線高秋入桂林哭笑雙遮字眼宫
商遙絕斷紋琴情知死地非長夜屢卜游魂得返吟唯有
尋思歸計好黃金裝額怕春深
春日山居戲效松陵體六首(戊申)
垂垂雨足曉雷收草閣憑崖似倚樓上赤數鶯吹幾曡之
元一瀑寫雙鈎雲生右史蟫餐潤花墜中丞蟻渡幽已過
淸明瓜未種憎人相擬到秦侯
小窗日卯破淸酣漸老簾幃上午嵐𣑽夾偶披唯以九丹
圖橫看亦函三西峯月瓦從飄練曲徑苔裀穩臥𧖟千畝
琅玕溪漲外經旬玉版不曾參
卽栗無多染沁泥危橋不渡只前溪楊花甲坼占風北鷤
䳏丁甯喚日西漏白蘋開十字眼路靑蘅試五花蹄行縢
還惹空靑溼篝火壚邊恰煮藜
夭桃十樹柳千條詛雨迎晴意兩消活影玻瓈沈曲沼吹
香靺鞨糝平橋游龍依蘚紅鱗密魚虎分波翠暈搖莫厭
溪聲喧午夢乘流初好泛詩瓢
薺美先登讖歲饒回塘及㬉浸長腰圓餐韌雪舂猫耳甂
甕盦香糝虌苗帶雨饁妻簮躑躅催耕摶黍啄螵蛸高齋
寓目忘天暝黃犢將鳩上小橋
垂楊護徑轉依依綠揜芉眠不置扉繭室擬營桑葉少蟲
書欲就柿林稀閒栽生苄蒸寒藥擬架番松卻暑威新韭
半畦鍾乳長無妨覽鏡詫新肥
期徐蔚子虎塘遲至余暑病先歸蔚子獨畱萬綠池
(沅湘耆舊集綠作緣)與若啟月飲共相太息寄此謝之
稻花風轉接䍦吹繫轡蕭條占檜枝畫扇紅牙前夕酒靑
山白雪幾年詩千秋華表畱仙語一曲滄浪鼓枻悲(沅湘耆舊)
(集枻作瑟)爲惜君愁須緩緩相逢知有淚雙垂
答黃度長
東籬花冷候蟲驚澬水連湘一鴈征霜色已凋隋岸柳秋
風遺意武昌城傳經魯壁聞絲竹述酒柴桑訪秫秔心迹
元同難舉似雲飛葉落兩含情
得靑原書
青原題書寄南岳經年霜雪中回還夕陽秋雨各津涘鳥
道別峯許躋攀西臺江水流淸泚東林菡萏開斒斕春鴻
社燕皆旦夕不礙幽憂長閉關
七言絕句
河田營中夜望(戊子)
夜燒連山接暮雲牙旌高捲管絃聞負恩自笑夷門客魂
斷邯鄲晉鄙軍
桂林偶怨(己丑)
靈藥成虛舊恨空征衣無那楝花風絲絲春雨垂簾下又
向天涯識塞鴻
自南岳理殘書西歸慈侍困于土人殆濱不免太孺
人怛愍廢食旣脫諭令去此有作聊呈家兄
春零慈竹惜徘徊孤鷰孤飛鷹隼猜莫是漁郞歸棹錯桃
花不爲避秦開
題彭然石舠壁(庚寅)
舊曾相識此扁舟江黑雲低對戍樓象帝祠前秋似葉伏
波山下月如鈎
偶悶自遣(辛卯)
鷄聲殘月夜如何水級危輪又一過扯斷藕絲無住處彌
天元不罥修羅
過涉園問季林疾遣作早梅詩四首
雨輕偶破山雲出花淺時聞小徑香總是村煙開不徹儘
教無月也昏黃
晚香消盡寒香接無日無花不早開莫倚文殊能問病現
身天女出簷來
江南塞北總闌珊幽谷嫣然一破顏無數明璣垂屋角牽
蘿何必賣珠還
先機買隱君能早後着投生我自癡也共廵簷吟不了耐
他冷蘂共疎枝
過西明寺追懷怡一上人示蒼枝慈智(王辰)
縹渺諸天縞雪飛罏煙初㶿溼雲衣重來春水迷蒼翠淒
絕蘇闉畫板歸
冬葵滑熟菠薐脆雲子抄香鳳乳花慙媿千金無報處三
生客在自蒸砂
從子敉遘閔以後與予共命而活者七年頃予竄身
猺中不自以必生爲謀敉因畱侍伯兄時序未改避
伏失據掠騎集其四維方間道往迎已罹鞠凶矣悲
激之下時有哀吟草遽佚落僅存絕句四首(甲午)
斜日荒荒打棗天山頭回首杳墟烟當時不道今生別猶
向金風淚黯然
黑海難全一葉舟誰將完卵望鵂鶹含羞含恨無終極稚
子牽衣笑鄧攸
割骨分肌亦屢禁如今萬矢倍攢心岳阡秋草應含怨萬
樹嚴霜殺一林
情根悔不鋤苗早蔓草縈絲自惹愁至竟潘安悲白首人
間何有墜珠樓
哭歐陽三弟叔敬沈湘(丙申)
菖雨蘋風杜若香懷沙千古弔瀟湘遲回怕唱招魂曲不
信人間別已長
通眉舊是玉樓仙昌谷春消野竹煙誓倒奚囊傳好句人
間差有外兄賢
荆榛小徑對春溪月上芭蕉碧影迷池館山陽畱不得愁
來唯伴野猿啼
枯木難消只賦心散愁長欲寄知音調孤雌霓休文句哭
碎靈牀子敬琴
瓣香洒血氣奔雷采葛歌殘擊筑哀十四年來爭一死英
雄消受野棠開
南榮枝葉各相當抛玉揮金意共長岸谷消沉羊叔子推
恩無分到中郞
小步(丁酉)
新虹釀㬉帶餘淸雲裏東峯一曲晴步步看花兼看葉胎
紅乳白各分明
吟得
雙溪欲合聲逾急孤鳥將栖晩更飛唯有小窗人睡起不
知香盡落春衣
折楊柳
兒家門前楊柳枝南來北往折殘時去去靑驄都不返郞
行莫再挽靑絲
明妃曲(戊戌)
金殿葳蕤鎖漢宫單于談笑借春風黃沙已作無歸路猶
願君王斬畫工
南嶽摘茶詞十首(己亥)
深山三月雪花飛折筍禁桃乳雀飢昨日剛傳過穀雨紫
茸的的賽春肥
溼雲不起萬峯連雲裏聞他笑語喧一似洞庭煙月夜南
湖北浦釣魚船
晴雲不采意如何帶雨掠雲摘倍多一色石薑葉笠子不
須綠箬襯靑蓑
一槍纔展二旗斜萬簇綠沈間五花莫道風塵飛不到鞠
尖隊隊滿洲靴
瓊尖新炕鳳毛毸玉版兼蒸龍子胎新化客遲六峝遠明
朝相趁出城來
小築團瓢乞食頻鄰僧勸典半畦春償他監寺幇官買剰
取篩餘幾兩塵
丁字牀平一足雄踏雲穩坐似凌空商羊能舞晴天雨底
用勞勞百脚蟲
淸梵木魚暫放鬆園園鋸齒綠陰濃揉香挼翠三更後剛
打烏啼半夜鐘
山下秧爭韭葉長山中茶寶馬蘭香逐隊上山收晩茗柰
他布穀爲人忙
沙彌新學唱皈依板眼初淸錯字稀貪聽姨姨採茶曲家
雞又逐野鳬飛
初度日占(辛丑)
橫風斜雨掠荒邱十五年來老楚囚垂死病中魂一縷迷
離唯記漢家秋
一萬五千三百三愁絲日日纏春蠶天涯地窟知音絕新
翦牛衣對雨談
十一年前一死遲臣忠婦節兩參差北枝落盡南枝老辜
負催歸有子規
新買茱萸半畝堂苔侵牀足月侵牆天涯芳草迷歸路病
葉還禁一夜霜
十載每添新鬼哭淚如江水亦乾流靑髭無伴難除雪白
髮多情苦戀頭
陳摶驢背笑難禁龔勝牀頭餓稱心雪攪九微香炬暗未
知除夕是晴陰
竹枝詞十首(丁未)
楊廉夫唱竹枝于湖上和者麕集以初體求之非
竹枝也長慶始製同出而岐分如竹枝之相亞應
篙檝之度登頓挫瀏漓用近藏遠庶幾風人之旨
故聊爲之
嫩䳺鶉鬭不相降野鴛鴦飛不作雙昔年挑冰上雪嶺今
年販水下長江
暮雨朝雲神女峯三朝三暮黃牛蹤入峽來回看不厭出
峽對面不相逢
巫山不高瞿塘高鐵錯不牢火杖牢妾意似水水滴凍郞
心如月月生毛
洞庭湖北漢水橫靑草湖南湘水淸兩道湖光爭瀲灔兩
般艇子各分明
黃陵廟前班竹叢巴邱湖上水連空生受鷓鴣啼夜雨生
成江兔拜秋風
鸕鷀銜魚只道饑鵁鶄運目也孤飛江花笑水郞不去白
浪掀天郞不歸
荷花有日綻金鬚荷葉無心繫水珠浪打萍開從惱妾萍
畱浪去恰憐渠
江邊寒梅自着花江上女兒自鬪茶浪向花前爇片腦浪
疑茶裏點脂麻
楊柳灣頭舸開楊花飛雪逐船來郞愛楊花隨舵轉儂
憐楊柳倒根栽
巫山欲出三峽中狼山還隔海門東何人不打開船鼓何
人解使鬪帆風
忍俊
金鷄只遣報靑蠅發篋探丸等不應東海未虧輸一粒無
妨郭索與橫行
鯶眼紅如鯉尾紅吹沙蝕岸儘春風任公無用釣緡處畢
竟魚還死水中
臘月桃花帶雪妍迎頭早唱賣花喧若教賖販春千日借
問姚黃得幾錢
豺祭羔豚獺祭鮮不須欣享且爭妍王唐瞿薛當年盛又
束潘妃步步蓮
波斯匿王不自知恆河未改雪飄眉流沙瀰瀰魚鰕少惆
悵灘頭立鷺鷥
勾芒跣足苦爭先昨夜酸風雪滿天不見旗亭游冶客春
歸纔着土牛鞭
苦爲侯城惜道窮姚師閑淚洒秋風螟蛉若續讀書種上
計偷香是賈充
悟盡人間得未曾食輪先轉法輪僧莫將負鼎嗤伊尹草
具匆匆殺范增
五色雲中鸂鶒衣鳳凰池上帶香歸并刀翦落金風裏乞
與誰家作舞衣
樂府
長歌行(己丑)
搏桑無落景瑤水無逝波千歲有問津微生遂經過偶零
玉露漿聊弄素女蛾不知人間秋落葉紛已多進酒白玉
觴侑之緩聲歌長旦無凝雲畢景皆赬霞俯睨星火流停
歡待伊何
獨漉篇
獨漉濁水江水濁菱葉靑不畏濁水寒但畏濁水腥水腥
魚亂鰕蟹相半風起月黃菱葉苦絆東家孤兒西家婦夜
聞啼聲旦拍手寶刀舊結并州豪春風日醉新豐酒耐可
死濁水中不能宿秋草陌揮刀難割空中烟長歎流光坐
閒擲
君子有所思行(乙未)
天道不可見往來孰令親求仁信繇己循我得其眞宿糧
陟穹谷問彼度世人浮屠東入漢老&KR1334;西去秦騖神離寶
命歘景搴輕塵屈理遂所歡淫曼增迷淪孟軻喪齊梁辯
言隱千春堅壘拒輸攻墨守固重闉傾筐貴所寘室遠願
不伸夜聞曷旦急秋驚絡緯新時哉隨逝水極渚暇逡巡
枯魚過河泣戊(戌)
籠中鴨聲唈唈水中鴨游濈濈謂水中鴨何妨分我以餘
溼越王嘗吳溲宮中皆含蕺漢有張良楚項伯涇淸渭濁
皆吞吸鳳凰餐竹花桑扈啄場粒嗟爾唼唼今何及君不
見枯魚過河泣胡不早淤濁水學鰌鰼
來日大難(壬寅)
來日大難毛凋羽殘不知今者誰爲妙顏醇酒肥牛何用
解憂仙人王喬足可遨遊黃金可作塵世可度鰍游濁水
龍上天角没命黃泉志存偓佺遺物獨往杳若孤烟軒轅
乘龍髣髣雲中天老操轡髣髴雲內精魂相存生死同門
千秋萬歲樂以忘言
長相思二首
長相思永別離愁眉鏡覺心誰知蛛網閑窗密鵝笙隔院
吹年華詎足惜腸斷受恩時
長相思永離別地坼天乖淸淚竭油卜罷春燈寒砧謝秋
節寶帶裂同心他生就君結
箜篌引(丁未)
彈箜篌擊鼉鼓欵畱君君不住素絲玉壺白水淸博山蘭
膏飛烟輕華月微風吹鳳笙他人不語君含情胡爲乎凌
狂波而亂流從君不果心繁憂東海之魚不可得西飛之
鳥不可畱往者不諫來者徒傷寸心炯炯明月光千里萬
里隨君傍君凌濁水不見影靑天高懸獨傍徨
歌行
休洗紅(己丑)
休洗紅洗多顏色壞東園桃李花陽春不相待去時羅衣
薄來時羅衣寒天風日暮急舉袖君自看鳴蜩札札落柳
枝深閨年少猶不知
莫種樹戲代山陰相公贈懷甯朱侍御
莫種樹樹長靑扶疎朅來九子鳳故是白門烏白門烏柏
臺鳥欲啼不啼天未曉街鼓鼕鼕星欲稀還向羽林門外
飛
康州謠追哭督府義興相公是去秋同鄒管二中舍
會公地
可憐康州城瀧水從南來龍旗翩翩去何繇蒼梧迷密雲
不開秋風起秋葉飛旗翩翩去不歸烏頭黑雀頭白城上
飛聲啞啞羽林軍神廐馬昨日靈羊溪今日康江下楊花
自飛鳥自栖相公白旐淸潯西康州城下生蒺藜
斸蕨行(乙未)
淸晨上南坂蕪草深没腰黃雲冒山起雪花零亂飄雪子
穿㯶笑雪花漫㯶衣飄衣溼尙可懸愁空筐歸土皮滑白
斸斷柄短莖泥重淘寒井黃茅蓋頭雪侵領奮椎力盡剛
過頸綿綿咽咽聲可憐阿兒涕墮牽絲餅流泉渾渾濁如
藍朦朧猶見伶仃影伶仃相扶過眼前黃綿襖子雀兒氊
夢裡春光快活天君不見馬槽□□□東去雪花洒血痕
丹鮮
山居雜體兩頭纖纖
兩頭纖纖水澑絕半黑半白燒嶺雪腷腷膊膊凍竹折磊
磊落落飛霰屑
山居雜體五雜俎
五雜俎采野䔩往復還沿溪谷不獲巳黃農伏
哭內弟鄭忝生(庚子)
悠悠重悠悠送子岡隴頭乍可爲陌上之秋草繁霜一夕
同荒邱不能爲磷磷之白石相看逝水旋東流與君別何
所庭前綠竹下日夕君不來春雲覆平野與君期何日三
五輪魄充君歸黃泉去月輪故未空君家舊住鹿門溪君
魂欲歸道路迷與君相逢入桂城鐵騎斥野飛箭鳴舊愁
疑在春夢驚乃知君死而余生生亦不可期死亦不可悲
鷄鳴月落杉橋路且與須臾哭別離
管大兄弓伯挽歌二首序(甲辰)
有明文學管嗣箕弓伯以今癸卯冬卒于南岳百
丈山病乃使余有宿草而不得哭其明年姬六以
亡託將改適返靈筵於高節里之故居乃申一慟
良慨然矣將復何言抑夫生人之役榮凋歡惡咸
有二三唯一而不兩者死而已唯一而不兩故昧
者遲回覺者引決但一忍之須臾無他畏難矣忼
慨之捐唯一斯易假令試之二三在壯士之頻繁
不能魯縞之穿也今勿說弓伯兄之死得年五十
有二考終于室弓伯兄固久不期此癸未賊投人
於湘水鴈行相接兄犯其不測以保難弟之節一
死矣戊子起兵不利縲而繫於潭獄刻日就白刃
者一死矣庚寅流離困病於嶺海犯難以護難弟
於長林一死矣以身突其三死而誰期爲一者之
考終弓伯兄弄死如丸死去弓伯兄如騖復得此
十三年於荒山槲徑之中兄餘食而贅形視之昔
不爲兄駴而今爲兄哀耶妄也兄磊磊不爲愿人
之容人或以爲兄詬此何有哉兄善飲亦善飲人
兄善以財假人然以二者故引其谿壑之涎而終
不能充塞之兄不慕炎而棄寒以是睥睨炎者而
雖不炎者亦妒兄之不與己同調以歆歆于炎塗
詬之興自此積矣雖然彼流者且齕腥草唼腐蘋
寶敝帚如拱璧而嚅囁於寒雲酸雨之中浸不詬
兄則兄病矣兄家世宣州寓籍蒸上族寡而未有
血允則或有爲兄惜者夫萬彙之息形生爲下神
傳爲上今兄以其孝友義烈之氣如雲如日其暉
蔭所注且將孕爲千百奇男子以似續古人彼區
區保有其血肉之產呴呴噢噢衞之如君愛之如
父此一藕之絲其聯能幾哉故凡此者不足以哀
不足以哀則亡用其挽聊紹古薤露蒿里各一章
以娛兄于漠漠焉耳
薤上露光油油日出曈曈其光易收樂日之匿得久畱將
何奉奉咿嚘室有婦膝有兒兒爲父婦爲師䕫䕫終日夕
鷄鳴晨起以奉之婦步亦步婦趨亦趨傴傴僂僂爲兒覓
肥腴如何令死心怦摧姝姝媚媚眉不得開將此悲君胡
當哉日已匿陰已霾軼雲霓足徘徊露晞朝陽樂無涯
蒿里誰家地不在蒸江上不在湘潭城不在蒼梧黃茅瘴
祝融爲蓋白石爲輿安安緩緩駕輀車挽人勿諠聽我唱
言魂歸湛湛之靑天形返茸茸之墓田鼓毋怒笛毋悲庸
夫不罵鬼世間何用庸夫爲以爾笑罵代痛哭鵂鶹乾鵲
齊上屋主人棄屋返靑山庸夫他家覓酒肉我有酒不酬
黃泉將潤庸夫口肥牛十臠醇醪三斗轆轆軸軸狂鼔庸
夫死奔走黃泉之人應拍手
避暑王愷六山莊會夕雨放歌(乙未)
楊梅塞前楊梅熟草覆溪流遶南麓雷聲昨夜破疎星片
片餘雲畱岳足雲畱雲去爭新晴蕉葉回風綠倒傾吹燈
相照兩含情良宵不負新凉生我不能飲君不歌華月出
雲光奈何電漾金液雷顫牖浮雲上頭懸北斗放棹唯尋
杜景賢倚藤長愛支離叟就君銷夏借君閑無歸之客身
闌珊稻脚將圓子魚長高枕無心謀往還
些翁補山堂詩和者數十人今春始枉寄次韻奉和
並斆翁體(戊申)
當其爲人不知虎何妨疑虎能生羽羅刹刀兵諸天花此
土強名之爲雨山非山湖非湖無絃之琴知音孤憑空結
架飛樓瓊島八千仞東海之西疑有無肅愼之矢其長咫
公孫見鷄有三耳淸波不犯自垂綸何但胸中五嶽起東
藏鄆讙龜陰之田西虞芮倒影晶天無表裡有虞之媦吮
毫腐九疑雲霾十疑補非公拄杖劃破蒼梧煙下士癡將
修眉黛莖數我不出門登公堂公勿謂我精神荒別峯凝
紫鳥道碧從門入者徒徬徨
五十自定稿終
