考功集卷三明薛蕙撰
五言古詩
贈何大復
昔我弱冠日翩翩綴文辭發藻翰墨林志意縱横飛慷
慨惟古人自言不足為歴覽百千年揚馬乃吾師雖非
絶倫才王子幸見知一朝遘嘉會英俊相追隨追隨親
交者四海皆匹儔矧復適我願得與子同遊惟爾當今
時聲名溢皇州陵邁班與張卓犖屈宋流興文何韡曄
世儒焉可侔慚予非子友何以結綢繆綢繆不相棄感
子意纏綿自負窈窕姿何言謂我妍吁嗟知已人自古
亦皆然嬿婉三歲間朝夕共周旋金石豈為固膠漆匪
云堅如何忽分析使我心嬋媛嬋媛傷人懷紆軫無終
極送子臨衢路泣涕霑胸臆願言從予邁安能有羽翼
浮雲逝不返飄風不我值江河廣無梁山高不可陟嘆
息何所道但言長相憶相憶亮何益怨此去路長昔者
同心友今為參與商人生百年内倏忽若流光良會復
何時一别殊未央君其篤平生慰我遥相望斯言儻弗
諼傾想惠來章
贈孟望之四首
迢迢東流水悠悠遠行子送子出邁時離别自今始山
川一間之相去日千里徘徊蹊路側思心從中起人生
百年内聚散誰能止壯年豈再得良時不可竢念我平
生歡眷眷未云已
驅馬城門陽舍馬登山邱携手立踟蹰還顧望皇州皇
州一何麗藹藹皆王侯冠盖似浮雲賓客自相求衢路
豈不廣之子不得留慷慨内傷心為子獨懷憂
昔余與君子未見心相知邂逅在今辰果若平生時願
得結歡好贈子以新詩含意未及申行行復何之念當
從此去彷徨出郊畿行人倦往塗終言與我違倉卒執
手間嘆息空相持愧無晨風翼送子起飜飛
踟蹰郊野外白日匿西山行人去有期安得久周旋請
為游子吟與子結纏綿憂來動人心惻愴不能言言念
平生友意氣非徒然行役不足辭貧賤非所憐君其篤
明信慰我心惓惓
贈張仲脩二首
青青豫章樹寄生濁水泥風波摧以傷不如蒿與藜吁
嗟貧賤士子行何栖栖昔為猛虎步今為觸藩羝忠信
獲罪辜有願不克諧英雄一失據反覆良可哀
采藿東門側終朝喟長嘆虹霓干白日朔風何飜飜興
言念我友攬衣涕汍瀾金虎構宮鄰罹此百禍端有鳥
孤飛翔悲鳴奮羽翰逝言不我顧戀戀傷肺肝
叙歸
干禄恥虚薄依方託疎慢偃息雖久淹幽棲寧若晏一
朝幸時會逝言遠遊宦端服朝閶闔抽毫謁雲觀短迹
乏高足弱植謝貞幹豈同漸陸羽乍類登天翰役役感
羈旅悄悄懷歸嘆悵望承明廬徘徊霸陵岸脩路歴城
闉初服返里閈園墟申宿諾壤石改新翫陟榭瞰東田
尋溪泝南澗竹樹互邅廻魚鳥共凌亂平生覽往昔即
事踐昏旦冥寂資神理牽攣防世難梅生入會稽龐公
去江漢傷哉古今慮絶景山岩畔
過城西野
初服性已曠久痾志仍疲豈謂傷淫滯偶以戀棲遲聿
來年歲遷驟看節物移晴陽改隂候暖律變暄吹晨發
高闉曲夕騖清川湄白雲生幽沚綠水激層涯外感耳
目超内尋神藴披泛濫滄洲趣髣髴崑山姿揆已信薄
劣遭時易磷緇來復雖不遠往蹇豈能追孟晉終何迨
罷歸聊所宜願言在弗諼援毫申此辭
晩起
花上露乍晞林端霞已照幽人倚戶起春禽迎日呌昔
苦束帶疲今知散髮妙方同嵇公懶豈顧管生誚
夏夜
逍遥避暑地玄夜敞隂扉凉風池上滿白露月中稀玉
釵乍續墜翠斝不停揮淹留時未輟向曙乃言歸
田中築舍修治樹藝
莊生卧濠梁范子去海隅行止信難侔遠跡要不殊伊
予慕棲遁脫冠歸里閭卜宅近郊坰葺宇就田廬南榮
面崇岡北牖背幽墟雖非山水地取樂自有餘築牖仍
先趾穿池即故渠林木盡舊行圃畦皆曩區寡欲罕所
營衆美亦云俱爵禄無常位貧賤有安居豈惟畏淹留
得以免憂虞懽此平生情永言焉可渝
晩出齋中
園中明晦異日晏氣候齊餘光杳西傾圓景廻東躋叢
木夾空廂凉颷扇幽閨梢梢隂籜飜翩翩夜禽啼美人
間遨遊即景自招携褰裳出北戶杖策佇南階俯察雙
渠涌仰視三星低真賞恒在近至鍳故不迷神往迹難
留志存理無暌寄言山林客安用登雲梯
冬初
開冬肇時序時序異疇曩烈烈嚴氣升肅肅玄隂敞同
雲匝阡陌凝霜被榛莽寒暑鍳迭代休咎究消長郊原
值窮節庭戶息群響疾病倦淹留寤寐縱偃仰感物殷
懷抱離人絶心賞幽獨豈無悶至樂非外奬形變化隨
逝意愜神俱往永解區中緣安排契真想
除日
悠悠天北運冉冉日西靡兹年俄且周薄暮亦云已端
居撫辰序静言感化理時來變窮節事往乖壯齒託疾
侔長卿歸田擬平子處困豈不難執操良足恃𤨏𤨏旅
客志坦坦幽人履莊周貴達生伯陽戒知止尚公識損
益賈傅辨憂喜在昔仰玄訓于今寤微旨即此怯塵慮
因之蹈靈軌
丙子十月二十八日初發鄉邑述征有作
旅宦添從事卧痾輟歸田俛仰似昨日荏苒踰三年末
路謝貞素積習慚夤緣整駕别鄉邑薄言重徂遷瞻途
背梁宋振策指幽燕昔往遺維縶今來就糾纏豈伊行
役嘆畏此平生諐嬰世廹物累撫化懷冥筌齊契百年
内高揖千載前慮存跡匪虧意愜道仍全斯言俟明哲
因歌遂成篇
憶句曲山寄顧英玉
夙齡諷圖諜微尚寄邱壑神期雖未并斯衷固無怍江
南僊靈地句曲奥且博孔記述形蹟河篇表經略青磴
下﨑嶇丹壁上岞㠋靡靡被石&KR0818;嗈嗈戲雲鶴聞道甘
閒曠養痾困疲弱即趣懷同好贈言負前諾巗廊竊已
忝江海自堪託敢希東都金且訪西山藥
苦暑
朱明戒夏令大火次南國溫風有增響旱雲多異色宵
眠惕朝旭旦坐望夕昃伊鬱不可聊恬曠何由得静勝
昔嘗解神昧今始惑如何平生懷未建古人則感物百
慮作遺生羣動息撫中俄有契履運似無即單生忌外
彫張子患内逼幸是捐心累終然謝通識
候大駕回
西北收皇旅東南歸帝京山驅八駿下海汎六龍行後
車環外區前駟集神坰支兵連四校中堅屯九營絳氣
曳朱竿青雲生翠旌鐃歌綵吹激行漏玉鸞鳴入覲萬
國至清宮群后迎金貂雜流景圭璧委繁星錄功對五
帝合符朝百靈俯窺地紐正仰瞻天柱平郊禋方展義
升封將告成祈招美王度長謠頌休明
祀陵作
幽陵首衆嶽朔海揔群川形蹟閟烏策圖象隠瑶編時
晦貞期遠運開昌命先遷都既相宅遺冡乃登仙翠鳳
舞丹阜蒼龍蟠紫淵叢谿杳藹藹積岨肅芊芊園塋環
列隧殿寢被曾巔房御清以謐神路峻且玄悽愴山庭
露蕭瑟松門煙光景緬如存春秋俄屢遷聖情鬱終古
睿思藴遐年周衞物惟備崇樹禮仍虔歲事展哀敬孝
享竭明蠲百靈妥宗室九列翼皇筵秉德躬所闕陳歌
志未宣曾是厠末位僶俛謝朝賢
秋日署中簡諸君子
新秋改炎節涼臻溽暑旋凄凄金氣舒昭昭素景鮮流
風靡幽薄輕靄映澄川飄颻激楚吹眇杳泛蘭煙吏隠
案牘簡齋居神想偏目耽霞上鶴耳玩露中蟬几席縱
偃息纓紱謝牽纏卧閣趣無輟含毫興邈然西曹擅文
苑蕭晨惜暮年徘徊錦帳坐吟嘯白雲篇望美勤徒結
懷勞憂莫蠲賞心儻不隔答訊冀相傳
贈饒平令曹先生
炎方信巨麗海嶠彌光輝衝波迅交屬斷岫崪相圍銅
乳隠雲穴金膏被石碕青林互繚繞玉草競芳菲嶺戍
接丹徼縣齋當翠微褰開盡洲島偃卧同巗扉高閣祗
自閉鳴琴方獨揮心和物皆定欲静神來依靈境邈難
測異人游豈稀虚無翡翠盖髣髴芙蓉衣安邑儻可累
吾將從此歸
雨霽閒望
池邊風嫋嫋竹裏影微微薄暮西山曲蕭條涼雨歸伏
檻看秋色四睇亂清輝哀猿連谷響迷鳥隔雲飛朝市
名仍繫林壑興難違眷言反初服蘅杜尚芳菲
看月
秋氣麗華月月華麗層穹餘輝稍熠爚流影漸曈曨臨
水寫珠綴縈花映綺櫳蘭林團墜露桂樹鬱廻風佳人
在何許咫尺限西東殷勤離緒闊寂寥懽讌空陸生北
堂上謝客南樓中音息一以緬思心安可窮星漢屢淹
薄展轉夜難終可惜芳菲節羇處怨飛蓬
贈劉子緯
朝與佳人期相望愁欲盡夕與佳人隔相思笑復隠西
園佇飛盖東郊滯歸軫嚶鳴悅和響芳菲悲戚隕室邇
怨鄭謠媒勞哀楚引抑念聊可忘含情詎能忍
對雪簡崔洹野何大復
清隂含洞房凄氣飄飛閣起視綠雲中白雪乍飄落紛
紛集青𤨏盈盈舞羅幕玄沼涌珠花翠苑棲瓊萼良辰
眷悅豫幽居感離索有酒今若斯思君共斟酌
雪後翫月作
朝眠高閣内吟弄風前雪夕登曲榭上游盼雲中月月
出輕雲歛雪罷流風闋連輝有餘映縈光無暫輟首眺
懷乍新闌賞景彌絶雙隂相蔽虧並彩互明滅炎寒俄
聚散弦望劇盈缺撫物亮固然孤衷異懽惙
長安西門候朝
隠隠夕唱傳肅肅宵車騖兹夜方向晨中心憚將暮朱
華淪未啓瑶光儼初度絳霄麗明月素飈流藻霧嚴防
限中禁周廬扄内附岹嵽北宮朝徙倚西墉步曬目紫
微宇蹀足玉階路矯迹承華側徒慚班振鷺
荅何大復
宵懽不繼晨朝游豈延夕欵念未云周勞心彌已積篤
好追昔悰興言撫今戚纏綿金玉音參差翰墨跡開帙
虚雲閣臨觴闕瑶席惠思荷來章褰裳奉良覿
月夜坐憶
明月三五時流光千里外虚館風泠泠寒墀霜靄靄不
見南樓客徒憶西園盖懽酒無盈觴憂襟有餘帶沉吟
静夜思緬邈佳人會
過孫世其館中
傾暉隠闌晷屯隂升初宵陟降並招携游衍共逍遥坐
檻仰層穹披戶聆清飈羅星照高牖行雲動微綃旁眺
稍闇闇極望亦寥寥即此蓄心賞眷言詠長謠
訪史内翰不遇
回車望雲㠋攬衣陵霧術山齋晩猶閉幽人朝已出拂
石矚新詠窺牎覘散帙含情不可愬徘徊悵如失
何中翰夜集
寥寥玄冬夕穆穆北堂讌徘徊芳翰詠慇懃羽巵薦霧
幌入鮮月風甍下微霰自顧恥薄虚何因屬深睠
崔太史席上詠翠杯
綺坐倦朝歡翠杯出宵酌月豔寫疑空雲光挹愁落碧
醴共玲瓏華燈增照灼一得侍君閒終言厠醻酢
詠御溝鴈
太液春風起瀟湘鴻鴈歸照水翹圓趾隨波弄短衣曲
池稲粱足上林矰繳稀由來江海性還從塞北飛
雜詠(六首)
詠風
蛾眉簾下出春風花際來雲落髩間髮蟻轉手中杯華
梁塵乍動羅幃影復開試將巫山雨吹向楚王臺
詠燭
客醉北堂上花生夜戶中色亂歌梁月影暗舞衣風珠
簾照不隔羅幌映疑空願得陪長讌相看曲未終
詠屏風
屏風十二曲羅列洞房隅雙環金屈膝四角錦流蘇蛾
眉行處隠玉袖坐中扶因歌留上客翠盖少踟蹰
詠蒲
昔聞詠塘上今見翫池中紫茸含細蕊綠帶舞輕叢蜻
蛉高下逐翡翠往來通徘徊桂蘭渚竟日與君同
詠萍
參差如霰布的鑠似星出魚戲影初開鳥散文猶密幸
因雲雨會且免風波失無禆江海流徒謝芳菲質
詠兔絲
根株不自立枝蔓為誰飾偶同雜組文未比朱絲直園
客何由整天女詎堪織暫附松栢枝終辭霜露色
荅祝禮部
屏居寡懽愛懷痾積悲戚勞君惠繁翰結言慰離析荒
楚向疎蕪寒花方寂歴良辰已云暮清揚不可覿
贈士竒允升
暮春黃鳥飛始悲歡晤稀首夏朱櫻熟重嘆離居速離
居何契闊沉憂鬱難豁君同汲黯疾予有相如渴偃息
閉東軒扶杖一窺園遲遲雲日媚萋萋卉木繁素書既
滿几清酒亦盈尊此時微二子賞心誰與論
秋日感懷
白露墜何早清風凄己寒今兹復秋日悵爾切悲端三
十未聞道一官祗素餐區區諒無補惴惴詎能安撫已
每多念逢時恒鮮懽徒然抱慙恨嘆息歲將闌
舟行雜詩九首
金門再捐佩滄洲一振衣沿洄歴秋水偃仰盻清輝塞
鴈尚未發檣烏還解飛臨流聞楚調為我送將歸
避地諒非願游吳或有託今我匪伊人心期偶如昨行
役多憂苦棲遲詎為樂君看岸上蓬秋風益飄泊
白露晩來生汀洲把杜蘅浮雲西北返孤客且南征習
習野吹急沄沄川漲平徒看秋潦盡未可俟河清
息徒指川裔繫䌫臨叢薄飄颻散襟帶風吹零露落俯
折岸邊蘭仰聽雲間鶴寄言天路上共爾違矰繳
秋雲翠可鍳明河景如髮川上夜寥寥徘徊望新月流
光睇轉近餘輝攬還没念彼同懷人關山日超忽
木落風雨夜水生蘭蕙洲已值清秋日旅客思悠悠感
時臨歲晏惜逝對川流此際亟歸去蕭條難久留
行子怨路長長路方漫漫前瞻但雲霧却聽空波瀾銷
憂命懽酌取樂興哀彈安得晨風羽紓我懷歸嘆
朝辭枉渚汭夕騖清川路經過方自今神期宛如故沉
吟招隠曲徘徊遠游賦西北有浮雲行行一返顧
桂嶼饒涼吹蘭臯足素氛鳥疑沙上霧魚避水中雲寥
廓有欣矚蕭閒無厭聞行將入江海長對白鷗羣
郭外治宅
抱瘵謝交游棲閒避紛濁郊廬未云遠已覺心綿邈屏
居聊寄拙營室惟從檏茅茨無結構房櫳罕彫斵門庭
褊蕪穢牀帷多蘚駮方因遁蓬蓽更欲菑磽埆灌園希
仲子易農哂方朔無云尼父譏遽鄙樊須學
詠料絲燈
淮南玉為盌西京金作枝未若兹燈麗擅巧昆明池霏
微狀蟬翼連娟侔網絲煙空不礙視霧弱未勝持碧水
點葱鬱彩石染萎蕤霞疊有無色雲攅深淺姿焚蘭發
香氣對燭映紅滋明月詎須侈夜光方可嗤
游西郭
向晩思觴酌西郭翫芳菲風花半未落林鶯猶自飛殘
景初移席凉氣稍侵衣褰裳及將晏無使露中歸
首夏
寥寥塵外意更對蕭然境竹竦檀欒葉雲起嵯峨影跡
幽疑避喧神虚匪耽静嗒爾此端居唯知晝方永
冬夕
空齋生夕靄俛仰俄清絶開帷翫光景就檻看雲月寒
條響哀吹曾林皓餘雪懷人不可見徒令自怡悅
曉坐齋内
近曙早鶯喧乍暖游絲密稍稍竹待風紛紛花就日臨
堂點芳翰披衣翫仙帙頼此自多娛暫緩幽憂疾
郊館
夜雨旦初霽郊館試窺臨東風急花水朝日麗雲林多
景每難遇幽期還易尋端由來序速倦思坐相侵
始還别業春際游覽
結宇帶層曲列牖俯雲湍幽篁上交錯怪石下叢攅春
際聊騁望園中皆可懽芳林秀丹荑綠水散清瀾余本
支離者平生兹考槃淪飄從遠役留滯守微官言邁祗
云易思歸方慮難悵然廹遲暮五載始投冠迨此尋棲
息復得遂盤桓撫心殊已愜日夕廢朝餐
西郊
清曠自有素寧獨在幽深誰謂西郊地宛似南山岑四
野多景色青春晴復陰鮮雲冠綠苑廻飈翔翠林寢疾
託閒逸即趣恣登臨嬰累悼自昔取適懽在今豈嗟時
易頽但顧樂難任穿池玩游鯈種木候鳴禽將營人外
賞聊賦邱中吟
行園
巾駕入邱樊披榛理園囿前臨古墟路却望清渦曲經
營闢池舘周流羅卉木風落繽紛蘂露冒葳蕤竹窈靄
殊冬夏寂寥異昏旭野隂當晝暝水氣先秋肅少壯旅
衣冠疲病歸農牧蹉跎任情性蕭散諧心目雅懷名山
意益厭人間俗歲晏終如何行行訪巗谷
郊居作
池籞鮮珍鱗樊籠多鎩翮物情忌窘束人事傷紛迫拙
薄謬榮塗疎慵謝朝籍銷聲背諠競息影投幽隙邱園
雖寂寞悠然殊自適徘徊弄文史流連眷泉石神輕片
雲上目瑩清川激蓬嶠宛相聞滄洲如在覿未申隠淪
志稍習湛冥跡外慕非所希聊用終晨夕
曉出東田遂游溪上
鳥鳴曙色至雲收春氣鮮寐覺啓南扉顧步出東田遇
賞乍淹留乘景更夤緣折芳順蘅薄涉水弄珠泉感來
憂已忘神往樂俱捐窅默任真游蕩瀁契靈筌何待崐
邱上騰化始為賢
齋夕
觀書每成倦徙倚憑齋閣煙景翳山池春隂歛花萼衰
侵迫惆悵節變乖行樂不有恬然想何因堪寂寞
暮春園中作
荒徑入園墟經旬曠游涉林飄依檻絮蔓引横階葉春
闌意已倦風晩花如怯憮然閱徂景彌使憂相接
對雨
病困怯炎蒸隂雨差相慰芳林洗花蘂綠野籠雲氣坐
憶郭西池芙蓉定開未
荅顔惟喬
俗紛倦城肆放浪懷林莽命賞來芳訊探竒恊幽想蕭
條南苑際中夏猶凄爽雨霽綠泉生風驚白雲上禽魚
行盼睞水木坐俯仰梁棟下隂霏房櫳逓哀響淪飄病
轉劇偃蹇年日長名山仍未去末路竟何往故人念相
慰賤子擬自廣旦日佇登臨願言操几杖
游城南園林(用開襟濯寒水為韻)
崇邱亘中野逶迤似層臺斜攀隂磴上下見涼雲開對
酒已判醉無勞歌管催
徙倚蔦蘿逕徘徊松桂林尋雲延遠步窺水瑩幽襟微
子共行樂終然孤賞心
别苑命飛觴平沙徙行幄藉蘭初觧帶拾蘂俄盈握廻
策步前溪塵纓仍自濯
麗札昔相約名園今共看雨苔晴亦濕風篠夏猶寒永
日倦高宴清歌時向闌
日落風景佳中園霽氛滓輕雲染松色清露飄蘭蘂新
暑漸炎蒸重來翫溪水
城西亭子宴集(用桂棟留夏飈為韻)
逐涼向何許平臺俯煙際青臯杳重疊素水縈迢逓酒
冷渚邊雲衣芳苑中桂一遇林下期仍偕塵外契
攀林摘朱果汲井牽瑶甕涼風拂露榭清氣流雲棟四
時俄轉瞬萬緒紛如夢相顧各喟然中飲可辭痛
抱痾慨獨卧恣興欣同遊搴芳薜荔苑窺鳥鵁鶄洲日
暝石潭淨風涼雲樹稠坐看夕景晏與君仍暫留
幽渚携風策層阿息煙駕亭亭荷照景嘒嘒蟬吟夏低
徊悟形變索莫慙時謝自緣心有念臨觴屢驚咤
永日避炎暑中園屏煩囂登危乍悽愴臨迥更蕭條積
水含密霧空林送新飈眷言攄幽抱援翰賡長謠
八月十四日夜餞伯昭五首(以圓景早已滿為韻)
秋堂慘别酒夕幌傷離弦酒停弦亦闋乍睇望舒圓窈
窕度清漢空濛浮素煙此時一弭思再徙風中筵
筵徙杯復傾風罷衣猶冷懽意始依依憂心終耿耿兹
遊並偶坐後别侶孤景婉孌惜流光攜手夜方静
静夜未遽央華月出尚早微氛映脩竹皓露散芳草殷
勤遲暮日緬邈平生好及兹暫晤語安能寫懷抱
抱懷不可寫徘徊詎云已漸聆寒漏促屢顧清隂徙宵
深河歛素曙近雲成綺願子引餘觴為别悵伊邇
邇别非久淹征駕憩南舘黯黯金波滅離離玉繩斷緒
言殊未竟積思俄已滿行矣念相慰裁音冀無緩
郭外
置酒命交游巾車向城郭徘徊空野外樂緒翻蕭索凉
風變雲日白露驚川薄秋水增烟霧衰林半搖落良時
一若此人生詎如昨援琴寫哀弄停觴罷懽酌愧彼忘
情者孤悰似無託
寄劉希尹
代馬怨殊羣越鳥懽同族如何平生愛分背乖心曲悠
悠間鄉縣冉冉踰凉燠念子行寡偶我居亦煢獨疲痾
暫逃位饑寒方殉禄出處雖未同身世均羇束山林鮮
疵吝市朝多寵辱寄言訊之子遲望歸來躅
夕詣郊外
久瘵積幽抱端居乏讙趣日夕覽郊園俛仰增愁慕林
静動風飈川迥來雲霧征蓬駛且斷棲鳥驚還聚感物
悟時變憂生測年暮衰顔漸已迫稚齒誰能駐淹留歲
方晏沈吟日云屢有懷空若兹無聞良可懼
晩遊墟中
獨行墟里路歸來秋景夕鴈落清川永鶴唳荒林寂超
遥跡乍遠優游意彌適寄言簪組士擾擾真堪惜
自西野循渦曲臨眺贈同遊者
養拙非藏器寢痾豈逃名進慚冠盖群退慕邱園耕多
病齒髮暮屏居懷抱盈稍尋臯壤樂暫慰蹉跎情入野
緬曲折臨谿屢迴縈霜濃石道淨水歛雲潭清煙景淡將
夕汀洲逓微明疎蕪岸篠落寥戾川禽鳴心賞夙所重
身累適已輕豈辭疲曳倦幸與良遊并濟時謝明哲量
已保幽貞願從求羊軰放曠終吾生
卧病賦懷
工拙詎同區通蔽固殊致由來辟世者未逮匡時智伊
余本疎誕屏跡歸朝寺非材託閒散孤賤違榮利邴子
忌多秩嵇公病為吏雖微二賢操猶全匹夫志適已每
多慰養生仍寡累方探至人旨始慕神仙事玄覽矚昭
曠冥棲佇靈異白雲存髣髴滄洲形夢寐淵虬無近韻
霄鵠有遐意願結松喬侶人間聊可棄
雜詩(五首)
植草會成蔓種木當為株休咎豈虚生景響不相踰呂
生釣竒貨蘇子挾隂符六國假相印萬戶割名都一朝
計不售倉卒蒙罪辜狙詐適自困傾巧定焉如生時諒
非榮既没辱有餘達人安貧賤貴欲弭禍樞
富貴使心惑嗜欲致行妨宴安損性靈美疢生膏肓吾
觀古來士高躅互相望首路或暫同中道更蒼黃班生
嗣前烈馬融遁遐方藉梁奄為累附竇終自戕通人識
尚爾咄咄可悲傷小人難久要君子貴其常草木有貞
心歲晩盛芬芳
玉以采自斵丹以澤自銷高才耀當時荼毒竟相招傅
子感飛蛾張公喻鷦鷯思患豈不微履險果焉逃千金
憚垂堂胥靡易登高願隨方外士杖策歸蓬蒿
神龍徙魚笱靈鳳違兔置至性炳幾先憂患寧相加在
昔有明哲引身蹈幽遐豈無當世心岐路多網羅於陵
勵清操接輿肆狂歌寂寥以為侣自然以為家紛華非
不榮反覆將如何
伊昔學干禄忝竊造中朝時來豈自期奮跡階雲霄秉
筆屬西署改服厠東曹公卿競推引賢俊慕遊遨微滿
近傾覆中心憂且勞興言命旋駕偃息就林臯浮沈各
有宜趣舍實相遼諒非高門士聊欲恣逍遥
冬夜
高閣寂已夕清隂淡如霧林塘正寥落霜月轉幽素藴
真非境累賞勝由神悟倚戸望西園無人共微步
舟中看雨
微照下亭臯輕雲翳川曲一望春波上蕭條煙雨綠餘
花飄近渚衆鳥喧深竹借問同行子何處停舟宿
志感(二首)
二儀育萬物四時代寒暑三五咸哲王質文有今古聖
人貴通變愚者或未睹周公興禮樂光翼兄與父宣尼
謀魯國一變道斯舉舊章不可忘季世頼毗輔苟能繼
先志改制固法祖國家歴年祀庶績罔不叙乘時宜損
益更化竢明主愧無賈生書今日悟當宁
聖王久已徂方策不俱逝大者載詩書遺烈播無際猗
嗟德不泯文章亦相儷吾觀三五蹟曠代若同世區區
漢唐來群儒猶善繼葳蕤竹素間君相頼攸濟皇朝屬
全盛重光施來裔自非良史才大業有瑕翳願言見作
者綴緝列凢例紛綸括群典俶儻襲六藝言文行則遠
斯理良匪細惓惓告在位秉筆當勿替
贈别翟廷獻
燕酒沽玉壺彈筝唱吳歈四坐咸寂寞停觴但踟蹰踟
蹰送將歸故人與我違當春對歌酒愁思無芳菲憶昔
同棲泊長安競行樂朝野盛懽娛朋曹何灑落休澣及
朝昕追遊越城郭東第盡王侯西山具邱壑秋月韻鳴
弦春池喜華酌流湎平原飲儻蕩鄱陽謔良時易徂謝
同心忽離索浮沉别岐路聚散殊今昨之子宦中州余
方尋故邱譙國望梁藩咫尺抱離憂攀嵇虚往駕訪戴
稀來舟空投三歲字詎申千里遊今王繼百六龍飛自
南服年開嘉靖號祥符大横卜西雝群振鷺東圃叢修
竹一辭北山隠再忝南宮錄判𬒮屢愆期隨牒忽來兹
過逢暫以笑勞苦翻成悲君謂久遊梁俗態好蒼黃寧
容長卿慢競笑次公狂當戶忌芳草投人疑夜光以此
汚微官不如還故鄉感君誠不偶顧我今何有儒效卒
無聞官箴竟多負一割慕鉛刀千金慚敝帚循省但空
虚悲傷就衰朽衰朽遽幾何良會將無多昔遊接形景
今别邈山河白雲梁苑色綠水蓬池波留連暮春日殷
勤遊子歌歌闌日向斜遊子起登車臨岐欲有贈何因
解咨嗟鎩羽異鴻鵠存身乃龍蛇行行念自愛無為怨
天涯
太嶽詩三章贈陸元望少參之武當
荆楚富名嶠太嶽氣雄哉雲杪擢珠林天中懸玉臺遥
遥人境絶肅肅神君來
神君集福地文祖樹靈宮金銀列城闕藻繪搖烟虹蕭
然僊局吏坐嘯青山中
青山好棲遯朱門倦淹薄空握五芝圖坐恐三花落儻
傳招隠曲願附南來鶴
省中賞牡丹是日喜雨得知字
嘉卉吝含采芬榮還及時兹言喜雨日忽值看花期四
月春草歇南宮韶景遲烟扶翠柯立風拆絳房披珠樹
安足種僊人應未知何如翰墨署共攬芳菲枝賞勝自
難偶時和方在斯作霖懷相業憂旱體皇慈厠燕已云
忝屬歌諒非宜空然搦赤管詎報瓊瑶辭
雨中姚氏園候客
朝日變隂靄滿園啼鳥聲坐看微雨至彌憐芳樹清綠
波洗沙嶼碧蘚翳山楹此時遲嘉客臨觴無限情
桂洲詩
白雲覆秋水桂樹在中洲美人行笑歌攀援以淹留朅
來游宛洛歲暮增離憂著書子當歸遲我艤扁舟
蒲汀詩(四首)
鳳飛俯丹穴龍遊顧珠淵神舉豈無娛冥期方眇然哲
人抗殊迹昭世冠群賢聲華雖館閣賞寄乃山泉
泉源出山下蒲生徧汀曲波中演漾春沙際參差綠離
離映寒草冉冉依荒竹發地闢蘭臯臨流葺荷屋
荷屋積芳馨蒲汀轉幽敞蒼茫起暝色寂歴含秋響白
鳥狎魚梁丹瑩入書幌淹留江海思曠絶風塵想
風塵謝高韻廊廟企鴻猷適已道雖勝匡時智彌優德
人鮮凝滯大化任沉浮終參子房幄始泛䲭夷舟
徐子容薜荔園十三詠
思樂堂
徂謝迫遄期悠邈成今昔平生行樂地仿偟覩遺迹寒
飈起危舘曙露依幽石象設尚如存神游𦕈安適
石假山
君家洞庭畔猶嫌去山遠園隈搆石岫林際開雲巘迤
邐帶華池﨑嶇入層苑不載扁舟來臨流詎能返
水鑑樓
可憐池上樓俯映池中水點綴畫難成分明鏡相似雲
移荷芰下魚戲房櫳裏素景一離披知有微風起
風竹軒
綠竹自便娟復值微風集暝色颯將寒秋聲輟還急琅
玕欹易折翠羽紛難拾幽人最惆悵攬衣空竚立
蕉石亭
芳草如翠幄亭亭冒巗阿丹梯承晩映碧澗寫秋柯日
入烟霧滿夜來風雨多預愁霜雪至為樂恐蹉跎
觀耕臺
東菑及農節高臺試登陟阡陌路逶迤陂塘水紆直歴
歴原上耕依依隴間食雖無耒耜勤端居增歎息
薔薇洞
洞口薔薇樹春來冉冉紅停舟綠水曲携酒綵雲中穿
林入窈窕牽葉望玲瓏祗謂躋攀盡望望轉難窮
荷池
臨水放蘭枻處處花相觸霞水共參差香風時斷續上
看繡羽亂下睇文魚逐日暮未歸來聊就舟中宿
栢屏
何時别陵上移居來後庭牽條擬峰勢總葉學山形白
雪轉自綠綵雲相對青無勞台嶺側陵虚摶翠屏
留月峰
隂崖抱嵌竇倒景如明月玉氣夜逾妍珠光朝未滅雲
歸暈正滿霧上輪初缺西園讌客處臨翫情無輟
通冷橋
隔崦聞秋籟行尋窺碧山雨過沙岸曲泉吐石梁間雲
深乍淅瀝風起更潺湲緣源欲何極日夕未能還
花源
曲水寫珍池盈盈送紅萼朝來湖上雨吹此繁花落旖
旎縈魚藻徘徊逗蘭薄含悽眺芳渚劇念春銷鑠
安陽道中留别崔子鍾
伊昔游京邑周旋預簪裾親仁值賢哲汎愛及頑疎出
處或異趣聚散罕同居今來再晤對奄忽十載餘十載
俱南北行路何傾側色斯子奮飛明夷我垂翼失道愧
先迷知幾服深識握手慘無言撫心空歎息歎息亦何
為迍邅丁此時鳳至樂周德麟傷悲魯衰既往亮無及
將來猶可追所憂日月逝壯志已陵遲陵遲竟無成世
故更相嬰平生陷悔吝晩節企幽貞無咎庶言慎有禄
不可榮要子同心事千秋揚令名
贈劉希尹
曰余田野人勝冠弄文墨自顧在泥塗敢言生羽翼儀
封誤眄睞汝南虚奬飾朅來長安道復與君相識伊君
本卓躒聲華光岱岳氣高稷下辯文當淹中學禮闈同
貢薦宰府聯登擢何意他山石濫厠荆岑璞當代論交
地如君真寡二周旋幸嘉會提携辱高義仙曹多暇日
帝京饒樂事朝隨紫陌遊夜集華堂醉清時信難偶世
故俄紛糾我方釋詔獄君已遭讒口金虎正縱横玉馬
空奔走憫默各傷心蒼皇一分手升沉難預計往復更
遷逝失勢蘭化芻乘時堇為帝愚士故繫俗達人解其
契寵辱安足驚脫略人間世征塗積冰雪游子辭京闕
惆悵北風詩眷戀河梁别昔為金石交今為雲雨絶擾
擾離筵散曖曖行塵滅親交日以稀心緒重多違同人
既遠謫孤客亦懷歸雲霄憚投足風塵思振衣願言乞
骸骨從君俱奮飛
釣磯
釣磯上斗折偃仰俯石瀨曾雲來目眥清波鍳衣帶捫
葛聊為綸持荷還作盖高情豈羡魚逍遥在塵外
月夜望雪
朝看雲際雪夜坐月中樓宛似青天上俯觀銀漢流猶
憐目未盡好為上簾鈎
贈王山人
古有形法家史官常著錄王生世其術胸中羅海瀆為
我談形勝九州如在目手持諸公詩詞華爛珠玉吾聞
古者葬溝壑為槥櫝緣情棺槨易彌文宅兆卜古道日
陵夷異哉末代俗送死徒空言實儌生者福昔人信恬
淡今人苦多欲紛紛衰世事利塗寧異躅天地無終極
陵谷屢翻覆縱觀大化中千載亦云促既死惟所遇生
取衣食足不貪以為寳斯言當自勖
贈蘇允吉侍御二首
逃虛喜同人絶絃悲異代獨行增永懷賞廢有餘嘅平
生友英俊末路離懽愛何圖蓬藋間復與親仁會知言
甚合符定交果傾盖先民夙所仰斯人固其軰鴻才何
炳蔚雅行乃韜晦官聯侍從列意寄風塵外相望己勞
積辭訣能無槩差池惜良晤繾綣見交態吾衰采真游
子賢熙帝載一結同心言當令歲寒在
鹿鳴美野草君子貴贈言聞善樂相告此義古所敦若
人信名世乘運佐羲軒觀風練國體游藝䆒詞源求友
及薄劣作賦賁邱園感彼詩人語何以報璵璠曰余嗜
檏學自信莫能諼舉俗不見是惟君期討論立言非不
朽功德鮮常存逐末事終小得一道斯尊外物棄浮雲
貴已養靈根願招同懷客共入無窮門
小園舊名退樂中丞馬敬臣先生改曰常樂因
為題榜兼賦古詩二章見贈蕙敬次韻奉酬
且記吾園得名之始
西原亡舊業南郭得新廬開荒築場圃改徑通村墟達
人賞我趣遠訪林間居年德非可親氣味略未疎傾盖
語移日縱談懷抱舒置酒瑩心亭促席臨清渠然竹煮
山茗炊黍薦園蔬贈詩借高論題榜忝名書雖榮華衮
褒自顧實空虚平生志尋樂憂患每有餘好學謝希顔
寡過願師蘧守節欽兩龔知止企二䟽微公藴真鍳晤
語復誰與
荒園負城郭窮巷翳榛莽誰云一區小我懷殊自廣結
茅尚素樸種竹愛蕭爽樂此林廬就忘彼年歲長自予
釋纓紱一紀脫羈鞅獨學嘆孤陋成性愧存養稍知天
路近欲陟未能上希音寡偶和好事莫來往遂輟邱中
琴千載寄遐想晩遇林慮公折節猥相訪望洋增大觀
披雲快高仰諒非温伯子何以酬心賞
贈李子西
自余友君子寒暑僅三易始見歡如故再遇契逾昔周
旋尚無幾欵眷良已積常恐人事乖及兹果離析枉駕
就我别執袂城南陌舉觴忘獻酬坐客皆悽惻愛深悲
不淺辭盡意何極霄漢子奮飛山林余偃息出處苟同
心楚越非異域
送林汝雨提學嶺南
聖人久不作命世豈無人賢哉白沙翁崛起南海濱研
幾見智崇固窮占道醇吁嗟百年後斯人不可聞儒林
實淵源庶官非等倫君雖舊史氏選擇典斯文番禺名
都會多士何彬彬之子允師表先正有遺塵千仞獨高
逝九淵終自珍出處苟不審性命諒奚云衰俗日陵夷
我懷難具陳風聲繫先倡典刑期再新嘉會亟增脩江
門堪問津贈言同心友景行良可遵
日暮
日暮坐東軒直望西山曲白雲藹藹至雨我忩前竹兹
晨憚隆暑披衣廢朝沐徙倚乘夕涼清風散炎燠大象
幹流行變化一何速日新諒無取年長秪多辱古人善
補過嗟爾當自勗
寄穆玄菴
昔游西海上明月落吾手欲訪識珠人惟有玄菴叟山
川阻且長望望空搔首由來稀世寳知者故希有
菴中
市聲入墟落甕牖未全曉蟲飛亦薨薨焉知此生小群
動隨天運宇宙長紛擾獨有菴中人冥然化機表
贈孔汝錫
河清非難俟鳴鳥亦易聞傷哉獨立者異代無同群調
鍾欲誰須獻玉秪自勤士為知已死古人豈徒云我生
信多幸激賞遇夫君清襟似淵徹妙論若蘭薰寂滅契
玄理英華包藝文方欣暫晤對遽愴遠乖分迢迢長安
日杳杳大梁雲預愁夢中路舉目空氤氲
南園對月與孔汝錫
避俗每郭外養痾亦園中索居無與娱君子欣來同孟
夏日猶短初筵俄景終幸兹三五夕可令詩酒空移席
陟亭榭緩帶弄絲桐落霞稍西没朗月已升東湛湛竹
上露泠泠松下風眺聽盡昭曠懷抱轉冲融詎厭綠觴
滿但愁良夜窮留連非荒樂悵别方匆匆
邱中
蕭條風雨散凄清松桂冷邱中一游睇處處雲霞影稍
愛夕陽佳復聽秋聲静遥懷賞心侶歲暮空延頸
寄浚川先生
覽公談玄作贈公詠玄篇尋仙願未果懷舊心悠然摳
衣游郡齋言詩偏賞激束書謁京邸交臂俄分折中歲
再見公置酒浚郊廬自此若參辰形迹緬相疎一别二
十年相思定深淺獨游郭南園憶公如在眼稷契亮天
功巢許好山棲同生堯舜世出處安能齊退藏誠自揣
明敭何濫與愧非伯齊倫謬當公叔舉我年已遲暮我
志但逡巡鄙儒信頑魯不識要路津枳棘偏荒塗䲭梟
競翔舞中有孤鳳凰哀鳴一何苦十日出天衢龍飛欲
何為不如反深淵俟彼風雨旹世俗多﨑嶇達人豈凝
滯公能訪松子予亦從公逝
次韻酬顧武祥
一㕓郭外田五畆林間宅追蹤揚子雲希風謝安石春
墟雜沓紅秋逕朦朧碧優游不知老留連轉成癖良朋
兹見訪神交自疇昔臨流暫携手藉蘭仍布席晤言盡
冥契賞心非外索誰謂衡門下亦枉金閨客高士輕官
簿逸人貴仙籍矯首問天路與君同所適
莊生
莊生演黃老孟子述唐虞古今事已異見謂為狂迂章
甫豈不貴越人非所須嗟嗟後代士高論將焉如
林卧
東南月出早林卧不知莫飄蕭石隕籜青熒松泫露意
愜已忘言神遊如有遇空懷寄同好此境莫能賦
留别
素乏霸王略頗深山海情一充南省賦再反東臯耕疎
放日增甚沉痼歲彌嬰好遯愆幽期鳴豫貪浮名進止
苟如此焉能獲利貞初服念不忘遠遊心所輕遲遲去
燕闕眇眇向吳荆薊門雨雪暗廣陵潮水生八公遺桂
樹千里饒蓴羔名勝分可悦心賞遥難并願言慰離索
引領伺同聲
考功集卷三
