考功集卷七明薛蕙撰
七言律詩
卧病貽友人
漢代無才賦子虚病來空卧茂陵居終年只學五禽獻
早歲渾忘三篋書林下網蟲懸墮葉牆頭蔓草落寒渠
日日思君欲乘興濠梁何處好觀魚
訪孫世其叙飲
苑内銀河垂裊裊城邊暗月上微微不辭懷抱今宵盡
無奈賓朋此地稀萬里飄零同卧病三年邂逅一沾衣
燕山楚水遥相望目斷天涯鴻鴈飛
王明叔同年夜集
映燭吟詩春霧生開簾窺雪夜寒輕花邊仙吏雙鳬舄
雲裏瀛洲五鳳城對酒己拚連夕醉相思不奈隔年情
官河南望冰潭綠愁見蘭橈送客行
贈陳真人
汝侍先皇遊帝京今年七十道將成赤霄鸞鳳朝南極
白日蛟龍下太清丹洞紅泉流玉酒石壇瑶草變金莖
何因贈我飛仙藥便可相攜海上行
春雪懷孟望之
朝來酒畔看春雪忽憶故人春雪詩裊霧含風不忍見
吟詩對酒益相思山川冀北非吾土桃李江南異昔時
此日悲君已遲暮他鄉愁見更支離
歸鴈
春日燕京鴈北飛高樓獨客一沾衣嗟予正阻滄洲去
念爾飜從江漢歸塞上風塵元自苦天邊霜雪未全稀
蹉跎剰笑浮生拙飄泊休憐羽翼微
寒食對雨遣悶
一百五日春已深閉門風雨晝隂隂乍飛燕子濕無那
欲折桃花嬌不禁歸去久淹滄海興愁來端擬白頭吟
天涯厭見繁華節更見蕭條斷客心
雨中遊翠微山
亭午翠微山半路下看山底翠雲生客來准擬山中宿
雨至何妨洞裏行隔竹泉聲初淅瀝傍巖花樹轉分明
題詩攜酒兩殊絶飜怪風煙報晩晴
秋日游都南水頭
秋來何處看秋水南苑飛泉玉不如擬弄潺湲坐脩竹
忽驚搖落對芙蕖謬持文墨慚華省久别鄉園憶敝廬
歲歲乞歸歸未得滄江空羨舊樵漁
題張子醇西峯草堂
山人卜築城西郭日日西山爽氣來細雨濛濛丹磴濕
晴雲裊裊翠屏開階前蔓草穿書閣石上松林覆奕臺
況有春湖可乘興他時須作泛舟迴
贈繼之
長安城中不可留風塵日日使人愁上書解印我將去
拔劒出門君且休五岳登臨幾兩屐三江來往一扁舟
東西南北好行樂與爾相隨萬里遊
孫氏沱西别業
巴陵西來沱水深水邊樓閣自隂隂黿鼉夜出洞庭岸
虎豹晝啼雲夢林鼓枻乍逢漁父笑搴舟時聽越人吟
卜居何日從公去擬向桃花處處尋
雨霽
西堂薄暮暄氣微雨霽清風飄我衣明月在戶稍將出
白雲向空猶自飛寄身世路有傾側抗志神游無是非
僊人胡乃不來下接身山林同子歸
寄邢伯輿
僊掖自通青𤨏闥近臣多在紫薇垣苑中雲去金莖出
仗内風來赤羽飜天上諫書藏太史人間詩句見開元
獨憐卧病秋江客愁對蓬蒿日滿園
春日禁中即事
馳道春歸入建章九重花卉動年芳浮雲細細生城闕
晴雪霏霏濕苑牆内殿徐停紅羽仗御屏高閉紫金床
日長退食天門裏慚愧中朝鴛鷺行
李子中林懋易曹仲禮王稚欽夜過分韻得涼
字
拂簟移尊淨客堂朔雲燕月滿宫牆建章露濕金莖凍
太液波侵玉樹涼海内風流今下榻天涯疾病舊沾裳
攀歡自惜形容異留贈空慚翰墨香
西湖
苑外西湖似若耶翠湍錦石象雲霞春深杜若已滿徑
日暖鳬鷖正在沙勝地欲令誰作主浮生安得此為家
直須輕舸隨煙霧還仗新詩對物華
道院看牡丹
四月紅芳尚滿枝僊家春色怪來遲彩雲自解停歌扇
香霧時能墮酒巵隔檻流鶯愁並語過簾輕燕巧相窺
無勞地主留堅坐貪為名花醉不歸
自西山歸經西湖遇雨
恰向山頭窺泛濫旋從湖畔望嵯峨雲輕不隔翠微色
雨細初增綠水波樹影離離巖際少鳥聲噭噭霧中多
未愁沾濕穿花去更擬青春載酒過
送許伯誠侍御之江南
金門散吏著書成烏府僊人攬轡行七國早時先報捷
三吴今日尚屯兵錦帆深駐芙蓉苑紫蓋高懸虎豹營
久擬功名望公等願看風采慰蒼生
送李子中
洞庭山前水滿湖爾行乘舸向東吴宦遊堅不廢丘壑
燕坐真成在畫圖歴歴村墟懸橘柚層層洲□散菰蒲
即看秀色增江國䞉寄新詩入帝都
睡起
午夢初醒卯酒消不知風雪已終朝客來小閣聊盤礴
鳥散空園轉寂寥老境時時懷故舊宦途事事愧漁樵
古人堅卧非無意未必淵明為折腰
河曲避暑
水曲樓臺多景地坐中名勝列僊儒茂林脩竹非人世
清簟疎簾似畫圖素柰味甘宜凍醴紅蕖香酷掩熏罏
秪言習氣渾消盡依舊呻吟據槁梧
小園納涼簡子正侍御
晩夏歊蒸氣倍驕小園清曠暑全消玉壺日映冰呈露
紈扇風生月動搖窗下素床横綠綺階前錦石覆紅蕉
草堂事事堪娱客祗苦高人不可招
對雨有懷
乍淡乍濃雲片片半疎半密雨絲絲林花落盡漸成子
巢燕飛來頻哺兒坐對空尊應笑客行騎羸馬欲尋誰
平生歡友俱南北此日傷心獨詠詩
友人枉過有作
久卧田廬慣閉關那期好事到林間風光坐惜三春暮
琴酌聊為一日閑青苔滿院偏宜坐紅蕊盈條不忍攀
莫怪夕陽催客起會邀明月伴君還
人日
暉暉晴日透簾帷冉冉和風颺鬢絲野老自傾田舍酒
故人誰寄草堂詩即看梅柳春含早預想鶯花景不遲
旋鬻園蔬辦家釀剰拚酩酊艷陽時
元夕郡巾招觀燈不赴
遥聞郡閣夜張燈走馬來看病未能坐失繁華春可惜
轉添衰憊老堪憎風流那比高門客寂寞翻如苦行僧
欲寫詩篇酬節序短檠垂滅硯生冰
西亭宗室送白牡丹一本走筆書此寄謝
曾傍瓜田搆藥欄欲憑光景慰衰殘聊同楚客憐芳草
敢冀梁園送牡丹老病只疑花解笑春風預想雪成團
攀援不減三株樹報答真慚雙玉盤
自賦常樂園一首
譙國城南稍又東一丘新買卧衰翁人非九品羲皇上
園似千花佛界中隠几自堪消永日褰裳何待御泠風
文章習氣今應盡著意題詩也未工
孔汝錫得陜右少參邸報臺中舊養一鶴俄鳴
舞而去汝錫感而賦詩因同作一首
使君擁傳西征日孤鶴依依戀主鳴階下起為垂翅舞
雲間去作斷腸聲幾年枉沐乘軒寵五里能忘返顧情
潁水今朝應暫别緱山他日會相迎
草堂
蕭蕭寒雨對高秋寂寂空牀擁敝裘歸去鈞天頻有夢
挽回滄海獨無謀平生頗詫任公子末路方思馬少游
珍重故人招隠意草堂南郭可淹留
辛卯春日作
滿榻塵埃兩鬢絲六年懶賦一篇詩非關多病捐文字
實恐無聞近死期何物乾坤能不朽此生精力欲安施
春來忽有揮毫興正是風花爛漫時
病起偶作
肺氣新年何太頻掩關風雨動經旬春寒稍稍妨觴詠
人事紛紛可笑嗔晩歲禪心了無住平生龍性獨難馴
杜康未是忘憂物細讀維摩究病因
清秋
清秋散髮倍逍遥歲暮誰言不自聊空服九華真飲露
静聽萬籟似聞韶風流祗合專丘壑名利端須遠市朝
十載已無干禄夢故人何事苦相招
木犀次萬侍御韻
木犀舊種開何晩今歲初開擬細看葉薄青瑶雲弄影
花明金粟露生寒妙香聞處遥支策小朵簪時屢拭冠
獨遶芳叢成百匝西風忘却葛衣单
龍潭(在渦河西歐陽永叔有詩)
龍潭日落鳥飛迴坐拂扁舟下釣臺尚父已無西伯載
狂奴翻使漢庭猜江湖萬里人空老宇宙千年鳳不来
忽被漁翁笑相問棹歌何事亦悲哀
雪霽
雪霽山房病骨清自移一榻卧南榮娟娟梅蕊含春色
漠漠松隂變午晴世路收身真穏在年光觸眼可憐生
短笻預向鄰翁借伴我東風遶郭行
早春南園作
眼看花鳥繁華日心醉煙霞錮疾人月下啼烏長達曙
雨中垂柳不勝春應門僮僕能延客旁舍漁樵競卜隣
莫羨䕫龍扶聖代總輸巢許得天真
春隂
春隂日日春晴少料得春晴春已歸竹裏雄鳩嗔獨語
池邊乳燕喜羣飛炊煙冷落侵寒食簷溜飄蕭上裌衣
寂寂小軒賓客散祗餘禪榻不相違
雨晴再次前韻
殘雨闌珊漸復稀薄雲零落會須歸階前碧草穿泥出
葉底黃蜂伺日飛餘潤遲遲留寳篆乍暄稍稍著羅衣
風光點檢無多在文酒追隨莫更違
雨中客至
客病荒村饒寂寞故人今雨忽遇逢别來渴疾春增劇
坐久空厨午未舂束濕焚枯真簡略看雲聽竹稍從容
慇懃更覓鄰家酒惆悵初聞野寺鐘
海棠
醉倚雕闌倒玉壺貪看錦樹色敷腴根株海外何年至
風韻花中絶代無西子浣紗低照影文君酤酒正當壚
少陵才調難摹寫浪把燕脂汙畫圖
病中對雨憶南園牡丹
賓客門前問疾迴圖書案上亂成堆卧聞片雨空階滴
想見名花别墅開油幕縦然藏錦樹畫闌定自汙蒼苔
東風好為催春霽扶病還須載酒來
南園觀牡丹時雨霽病亦適愈
朝來盥潄喜新晴忽憶看花遽出城病起好懷還似昨
雨餘春色可憐生露華濯濯含金粉雲朵鱗鱗蹙絳英
苦恨品題無妙語正緣佳麗若為評
牡丹送寺中供佛兼題短句
盥手薰香折好春羅巾淨拭寳缾塵一華聊復添僧供
半偈還同讃法輪宿世曾為童子戲他生應作比丘身
若教靈運真成佛會現優曇證本因
牡丹
紅紫紛紛次第稀故留國色殿春暉東皇巧思應多少
西子妖魂定是非香霧氤氲籠寳靨流風宛轉弄仙衣
白頭更覺鍾情劇忍訴清尊不醉歸
寄劉希尹
吏部當年第一流何知謫宦遽歸休數遭唇吻真銷骨
久困風波竟覆舟夢裏不須驚寵辱胸中那可著窮愁
近聞東海多方士願與劉安物色求
小飲芍藥下作
白髮逢春取醉頻多情倍復惜餘春綠尊故是忘憂物
紅藥渾如絶代人放曠山林真得意崇高富貴不關身
二豪度量非同調未用規規笑伯倫
夏日南園
幽林長日少炎氛坐石臨流每日曛靡靡輕蘿翻爽吹
泠泠脩竹度行雲樽中尤物唯思醉身後空名不擬聞
宿昔燕京多酒伴白頭愁絶恨離羣
小圃雜蒔藥草偶成四律
昔年漢殿含香客此日譙城種藥翁已分長休辭宦達
只愁多病迫途窮髮因青燭仍迴綠眼為黃精一駐紅
少緩營魂游岱岳定攀仙駕訪崆峒
脩道那能飯一麻延年聊欲餌丹砂青繒齎去尋三秀
玉盌盛來服九華身寄人間長厭世夢游天上已為家
會追姑射乘雲氣不用羲和駐日車
百藥畦邊一草堂荷鋤抱甕送年光紅垂枸杞枝枝滿
綠裊菖蒲節節長雨霽雲芽偏動色風來石蘂故添香
五符不識三天字更乞仙人别寄將
老來服散護殘年檢盡桐君第幾篇誤信朝霞能却粒
空聞水玉解乘烟更生命薄丹砂耗叔夜材凡石髓堅
自有仙鄉終不到莫同雞犬望升天
瑩心亭觀荷花作
瑩心亭上逍遥客照眼池中爛漫花白苧單衣銷暑日
玉盤纖手送朝霞身閑但覺牽詩思年老方知愛物華
笑聽采蓮頻度曲驚看垂柳乍棲鴉
病夫
平生心跡重相違再到長安再乞歸本以頑疎難偶俗
不緣憂患始忘機倦游但謂棲遲是小隠焉知出處非
海内故人多問訊病夫新製芰荷衣
感懷
當年草奏尚書省竢罪閑居已白頭但使奸䛕破心膽
寧辭老死向山丘董生不識平津閣李廣那論校尉侯
富貴區區非我事飯蔬飲水復何求
懶慢
舊來懶慢耽黃老祗擬山林寄此生傲吏未甘從薄宦
愚公翻笑竊高名烏皮几上聞天籟癭木尊中遺世情
莫謂棲遲空白首人間擾擾亦何成
蘇允吉侍御孔汝錫僉憲同觴小園薄暮值雨
驟作四韻奉呈二公
内臺兼約行臺使南郭相尋負郭翁行徑追隨雙蓋並
草堂灑掃一尊同飲中僊侣逢蘇晉坐上嘉賓接孔融
正喜淹留乘暮雨莫辭顛倒醉秋風
中秋對月作
可憐三五最佳月更愛風煙萬里晴金魄乘秋偏皎鏡
青霄入夜轉分明紛紛寳氣浮滄海隠隠仙歌落玉京
不惜綺裘侵露坐只愁銀漢向西傾
考功集卷七
