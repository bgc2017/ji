姑溪居士後集卷三
宋李之儀撰
古詩(七言)
和張文潛喜東坡過嶺
紛紛擾擾何為哉一身之餘皆儻來當前荆棘誰所樹
到了醯酸蚋方聚公歸斯文乃有主公去妖淫幾人誤
狐狸罷嘷蛟龍衆戶外何嫌常滿屨
合流遇潘子真出斯文相示因置酒子真黃九
門人
山谷老子夭不見豫章詩人何許來章江未覺清徹骨
西山一帶寒煙開文章明鏡現諸相句律蟄戶驚春雷
紅爐勸坐且一醉為我更賦揚州梅
撚須寄傳子淵
一日幾回撚白鬚我本于世非葭莩奈何寸沬長自濡
起倒不供須人扶眼前擾擾嘈笙竽況于得失隨有無
鼠壤狼籍多棄餘史雲空悲釡生魚抓搔世垢清肌膚
愈下愈拙真挈壺愛極并愛屋上烏古詩有之今輒如
不願百尺騰龜趺不願去為在涇鳬只願卒歲眼長淤
百無所見常踟蹰出門擿埴尋君居萬里付於千里駒
送保定錢弼違且約相見後行
平生不願與物迕所向未始值坑谷濁斯濯足清濁纓
世間此理固纖曲朱顔見君一笑可兩眼照人光煜煜
深沉不可犯毫髮遲暮已許同松竹去年相逢儼如昨
歎我何殊侵曉燭衰殘壯盛等復虚且可清樽對聲䔩
軍興百邑不可遏與期縱横猶沸粥念君去替無幾日
頗復驅馳隨檢束君方撫掌笑我迂物理循環同一局
有來則受去莫追忍看紛紛自魚肉我愧君言但首肯
明朝君去追奔軸臨行春色已無有勉強歌呼趨紅綠
思君不見一長吁忽得書來親愈篤約我歸來叙離别
滿紙抑揚疑諭蜀豈知重門鎻白首迹雖伏櫪心麋鹿
寄聲少作旬浹計莫便雲間參去鵠乖離會合杳難量
君能規規如世俗
得璉老莊僧書所報周悉且速東歸既愧其勤
因述書語為謝仍約官滿就見
故人書報新種畦東臯豆麥稻水西更添莊屋成兩脱
築出湧路排沙泥柳插千本竹萬个雞豚母子羣相携
又倚前岡闢場圃更下南泊來鳬鷖兩年課役已似此
數歲漸可如山溪吾師報地適我與胸中瑩徹真琉璃
一錢不敢力為盡只得一飯仍鷄棲我慙汩没落䧟穽
眼前差路知幾蹊緬懷吾邦歸未得書來未讀先酸悽
本無去來強縶縛亦非顛倒隨傾擠萬衆過眼即他物
列鼎既飽均朝虀明年定作一村老非施委曲誰刀圭
内侍劉有方畜名畫乃内虢國夫人夜遊圖最
為絶筆東坡館北客都亭馹有方敢䟦其後既
作詩以相示時欲和而偶未暇今閱集得詩遂
次其韻以申前志
天街雨過花滿忩萬人壁立驚游龍飄飄衣袂欲仙去
寳鞭遥指蓬萊宫真人睡起春纔柳誰眷琵琶最先手
合懽堂裡謝使人暗香猶帶天階塵宛然相對若可語
筆墨頓失當時㾗開眼成今合眼古回頭自有來時路
長風破浪真快哉快處須防倒騎虎
常愛東坡去年花落在徐州對月酣歌美清夜
今夜黃州見落花小院閉門風露下二詩因即
其韻聊寄目前
老來不慣離家久獨臥一庵今八夜抵搔十爪垢已滿
降伏千魔心未下熒熒病眼日更昏皎皎孤懷誰與瀉
恨無鸞帳與誰俱獨有笻枝伴身亞華嚴性海偶深味
兜率陁天聊復借平生好書陋顔柳近日作詩幾沈謝
百年旅夢行將覺萬里家園猶未舍妄緣儻或未嘗膽
佳境安得如食蔗從來少味燕偏知早已忘機鼠休怕
行當遂作重屏圖闒茸凡材任譏罵(世圖白老謂之重屏圖)
良霄明月為誰好記得初來正合夜城頭火客喏不斷
花上鵲棲驚欲下更深未覺单衣怯風細只疑清露瀉
漂流南北心已老綿歴間關身自亞傷心黃卷不相契
過眼青春難更借那知交臂輒深扄驟學問囚誰與謝
家書杳邈隔重嶺客飯酸醎真傳舍慇勤兒女置隻鯉
璀璨盤蔬勝术蔗定知何日遂能歸却憶今朝真可怕
解衣就枕已多三喘咄多言翻自罵
初夜有雨意欲曉風大作
昨夜雪深疑有雨五更還作掃雲風我于此地雖無責
傷時失事心則同起來悵望一吁歔又覺裂日侵階紅
隔墻鼓吹去何許入戶哀怨號無蹤尋花戀蘂尔自樂
啼夫哭子情無窮平生感慨垂老别異時獨與新豐翁
邇來眼力不解事彷彿推墮此境中天公豈肯違一物
尔且莫嘆杼柚空無心致禱禱必應會見一雨半年豐
送慕容若禔公幹環慶邠寧
四月邊城氣如煑問龍乞水將致雨起我獨有泛蓮人
相與授誠香一縷腹枵不擬謝僧䟽愁對焦枯無告語
君時捧檄不我捨意欲同分神所怒此誠未契我輒罷
想望絶疑隔烟霧一朝報我檄難留明日清晨離此去
我慙君住本為我君行我乃不得祖固知身世不相期
戚戚安能效兒女君還我亦脱韁鎻聞道荆醅如潑乳
使君況是我軰人便約臨高目東注經由苐一莫遲回
尤物須知原有主
冄次韻并寄寧州孫子發
顧我從來奈烹煮況復顛風并怪雨出門未必趁鴻鵠
閉門何曾下縿縷比來重作坐禪僧日與虛空相晤語
初非小智肯自私終謂大國不可怒倦途傾蓋得吾人
獨喜山行逢豹霧僅愧衣融累歲留猶勝投閎經宿去
東州勝事久欲講老滕元將效懷祖(初欲到邠接小兒)豈知敏
手驟輸君使君方詠羅敷女願侍一笑作先容試覺醍
醐分酪乳寧州别乘吾所畏屹然萬弩不得注寄聲到
眼不須論畢竟生涯誰能主
喜雨用前韻
凋瘵尫殘不勝煑欲救鑊湯須是雨天公愛人甚赤子
忍將性命輕毛縷使君屹起石門城歸路壺漿喧笑語
定知此雨必隨來何用與龍爭喜怒初疑點點洒醍醐
漸次濛濛縈瑞霧一滴入地須一尺萬室焦枯如洗去
我慙無力助精虔獨致微誠祈佛祖深扄不得陪賀燕
坐䟦歌姝參舞女近傳一斛出六斗盞面浮蛆泛牛乳
煩君說與猿臂翁留得滂沱猛如注醉中寄我慶豐謠
想見今朝賓與主
謝慕容若禔惠橘皮湯用前韻
有幻色身同一煑誰振楊枝洒甘雨一息不御百虐隨
邪正交差窮脉縷昔人有術我得早自約初到必與語
日來靜坐不能遣痞嗌忽作河豚怒腹腸迤邐吼雷霆
嘔啞繽紛雜珠霧吾僚恩勤漫馳告果為新留陳輒去
君臣辨正參苦良物物經營本農祖一杯狼籍走三彭
再啜逡巡失魔女恍疑身在清凉國無異金堂逢石乳
便當竄入經騐法何用忉忉增補注多慙世語必見臨
不會作客勞煩主
謝傅子淵惠虀醋
一&KR0902;㶑灔香馥郁刻意傳來敵珠玉畫屏當袢世俗珍
獨喜小甲隨宜粟老翁病起疎匕箸頓覺加餐不勞祝
喜輿頗訝併日食庖有力疲憂斷續舌根有相未須遮
定應雙笋没春芽只愁此法不能錄歸去尋思空自嗟
天酥辟易醍醐釅且從樂處為生涯他人若問真消息
請向原州覓傅家
築城詞效張籍體
齊眉去朝天回一聲號千聲催土勻纔布一摶許試錐
只恐錐鋒摧萬仞連雲絶川路胡騎回還不敢覷但云
本是漢家地如此携家渡河去渡河去莫回頭漢家人
人要首級渭州門外籖尔喉
寄耀州畢九
造物于我終何功寓形宇宙一粟同由粟而形則可物
自形而我如飄風我初與子未束髮長我一歲今皆翁
間關世故憂愁集悔不相向但盲聾邇來夢寐亦驚噩
無異船鼓撾鼕鼕建場作戲固聊尔隨緣應責疇能充
邊城氛埃蔽天赤春物豈暇尋青紅頗知别乘甚相得
共玩雙翠臨雕籠酒闌起舞屢脱帽笑指落月如懸銅
何當容我作鼎足未易歸馬催匆匆
壁間所掛山水圖
老驥無能空在閒苜蓿既飽思行山誰知尺幅分向背
恍如百里隨躋攀雲煙濛濛心共遠草樹隂隂日將晩
一聲幽鳥隔前溪萬古回春來叠巘凉風彷彿飛清霜
奉身九折忍王陽嗟我胡為不自愛逐物顛倒輕餘光
爪䍦活計知何日相對無言搔短髮芒鞋竹杖清自在
皎皎吾心真匪石
送郎祖仁罷九江税省親仙源
石磴縈紆行一髮不見滄溟湧初月不應佳氣無所歸
十載聲名藹吳越香爐峰下新解官疋馬又過桑麻間
知有秦人篆宇否不妨高處小塵寰
姑溪居士後集卷三
