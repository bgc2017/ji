姑溪居士前集卷二十二
宋李之儀撰
手簡五
與姚漕
某皇恐上啟運使戸部節下低徊仕路常在光明中地
偏人微無從瞻望比承振采一道而里舍所寓適依庇
睞欣慕所期實均有衆首夏清和恭惟尊體動止萬福
系詠門牆未獲通名將命尚冀衰遲或在記錄不宣
又
屏處江上忽二十年疇昔難忘常在欽挹敏茂詰洽表
儀多中故省戸使臺繼膺寵數而勢地既阻無從脩記
其知懷德固不少懈也比多在墳山失于承候今已在
衆人後矣亦鄙分所應爾也餘塵未拂尚幸按臨得從
賓客之末乃所願言庶幾侍坐披悉
又
退縮里巷實依德庇眷言疇昔蒙被有加拳拳負荷之
深未易形容可究也冬候未寒日來尊候動止何似委
寄固重而随地振采下受其賜上收其效日聳褒顯遂
膺柄任非特一介私淑而然乃公論之所歸也引詠門
牆可量傾遡
又
中間便人蒙枉教尋欲修叙而持書人已不見差池重
意之辱寄顔無地衰晩兀兀待盡而已比聞暫總帥事
輒期一見以酬素志蒼顔白髮仰附後車之載或能上
助仁者愛老念舊之樂私庭無助凡米塩𤨏屑率身履
之用是蹭蹬向風何已故都可擇之勝固多乘時抑揚
不妨自達順御而超見絶韻因以付之翰墨足為一方
無窮之美觀也苶焉衰舊實與榮焉臨筆倍增跂頌
又
溧水縣丞李宥者和文都尉家賢子弟也和文樂義尚
賢天下學士大夫歸之其風流所暨至今凜然而宥不
獨有其家風又能悉心政事所可稱美幸托臨属前有
改官狀四紙矣垂成之際一舉則其德倍于他日伏望
特達俯踐所請不勝企祝方此閑陋不當率爾為言其
如久荷眷遇亦以仰報也皇恐皇恐
與周漕
某皇恐上啟委質後塵雖不能旦暮師承然竊借光明
常如星日之下臨也不腆之役久益加冗冗故稍不獲
修記起居系詠拳拳當不待講而後諒冬候微暄不審
爾日尊履何如早期數月間獲依門仞荏苒不知所計
殆無以自名其況尚冀未遷召間猶及俯慰
又
某三月到此稍為完葺蝸陋以涉夏大病甫秋即入墳
山前旱後雨似物理特有以見制竟以工料不契暫歸
以俟春暖間承按部經由每過必見問以至親屈大旆
臨顧蓬蓽所以加惠衰凉然常求比于古人而苶焉何
堪未易負荷高明一時人物得一望已為遭遇而委曲
睠存之意有加無已非今日之事也臨筆倍深依向
又
逼至節方自墳山歸恭聞大旆經過纔信宿失此參近
重以為僅已而捧所墜教存拊踰厚紬繹增愧退揆略
無可採而盛德禮意日隆定將何地可酬兹幸向風惘
然
又
伏蒙親寓别幅留貺朋罇飲君子之德而研味委意之
寵如奉欵席可勝欽戴又復超世翰墨文詞之盛璀璨
溢目一時榮遇未易形容也不敢别具公狀為謝深恃
異睠
與和州太守曾延之少監
某啟近遣專人通問上謝當凂鈴下乍晴遂有春思隨
時抑揚想多勝趣系詠雅眷尤極繾綣爾日復不審尊
體動止何似鄙陋還家瀕一月愛民惜物之譽日有欽
向以蓽門圭竇得之已如此則士論騰播組織于文字
語言間竊謂君相已在紬繹矣入奉禁嚴藻繢世德是
乃一時之盛事也夙庇後塵彌用擊節
又
某到家即欲作書因冗𤨏遂已淹晚前日方克展叙不
識果有以見亮已否游定父行欲申敬問適有少故輒
不暇及某家人回具言佳客憑陵連日醉笑竟使積隂
廓徹萬卉紛敷以成同樂之勝獨不得展轉末軌但深
引歎占高南望吾家山水實在樽俎間能復指頋俯及
衰舊而恨不得與之周旋否向風耿耿
與元祖慶法曹(名億)
近聞行李之便謂得從容明爽展盡系吝往見不遇辱
頋相失晚節僅能一接語遽驚操袂殆若有以主之于
今不自已也既而遽圖修記道此不滿荏苒不契于是
疾病乘之幾成蹭蹬高義可懷要須冰雪可鑒未問與
時御宜以期絶詣盖君子相㤀于道術非咫尺低昂所
計也
又
某自到貶所即聞盛義秀粹樂易應接無一罅可指固
願奉從容仰借振采數因所往還以間舟車假道之際
久未我與可勝牢落異時投足治下私幸可以更僕承
教初則適有所未暇既而服食差爽稍謝通詣迄去僅
一識面追訟每日邑邑比捨策又復草草操袂然所得
度越所聞亦多矣晩節何堪定將邑邑終不滿抑遂充
足捆載以歸耶收之桑榆敢昧欣跂
又
某再啟相距纔百里地欽向既重自當接武申叙雖不
能旦暮亦足資藉他日之好目前紛擾殆人情所不堪
加之衰病因仍常若有以制之是宜取疏置遠而惠頋
曲敦鼎來翰墨累幅展轉如奉懃懇揆非所據不知愧
汗濡浹而景佩相先則君子之庭不肖之跡可保其尚
在也更一月可以造請乃所願言糟粕不足以形容不
審終踐所期已否
又
伏讀别紙具道尊府盛意并錄示行狀俾得紀次大門
遺軌紬繹反覆愧不能已早時才卿崇班以雅素之故
亦嘗見及衰退久廢筆研加之巨題豈敢輒當具以是
辭矣于是君子過予竟不許迴避雖已聞命然乍病起
忽忽未完更望少寬庶能牽課高文懿學自可表揚先
烈而乃問道于冥行借聽于已聵似是倒置皇悚皇悚
又
竊承受代非晩亦有意相過佩服盛義豈所堪者八月
即在左右或前駕庶幾猶及迎展尚幸遷就無致相失
也跂向跂向
與龔平國
一水系望無異鄰牆投懷之懽實托舊物固當乘間就
展與接武交馳乃曠日持久才一通問其情固不如是
而表見所期渠得無所負耶念之殆不容少自寬而亦
覬雅眷有以亮之至于相惇勉謂糟粕之傳不可以廢
而加警焉庶幾翰墨間有一會面之慰也秋日曠爽伏
惟燕居優暇勲履清勝老日不異平時姑兀兀取給目
前以待盡耳尚冀摧頽或可支策遂有周旋披寫之幸
未間倍加保嗇苟可以寓之形容者無惜猥及
又
去歲蒙賜教尋具報比辱垂諭乃知今夏方到定將何
處濡滯然耶因是再枉紙筆累幅欵盡如接更僕其為
感浣可量繾綣依田為生一水旱便覺費力不腆之託
二年沈沒今秋粗理又復暴漲可慮待哺嗷嗷不知所
以為策德門随遇為生計亦如我之窘常日佳况少而
猥念多豈造化别有所命歟不然何特于我輩加甚也
古人未始以此自放帶經而鋤尚安知以彼輒易政須
吟哦妙悟叩牛角而為之節低徊稍休則寫之筆下豈
不綽綽然有餘裕哉苶焉盖門下舊物也臨筆不覺縷
縷自餘非會晤不展
又
别後雖再修馳鄙懷曾未披寫姑為目前所牽制而然
要亦終何補於系念哉葛大川來聞為况稍詳紬繹賜
書則情好有加而不已眷言欣慕早朝於歲晩者于是
彌厚重歎慕焉何以仰對老秋日來起居萬福大水彌
亘東南依山占高猶有幸免獨吾邦瀦為一大湖始則
微茫木末今更不知所涯際昔所謂滔天者其在是乎
徙家墳寺已幾一月來之不早衰病遂為陰濕氣憑陵
惙惙僅存視忽使不失故常則别是一種境界方其嘯
咏自適過從不乏頗復及此搶攘否霜候可期日念歸
壑盖周旋勝踐實出素計要須還家乃克自浣大川忽
相頋山間粗得相温回期甚迫而方病瘁加之翳晦不
我為地作書如在夢寐中所不到處與夫補敘失次庶
幾矜照亦恃大川必能詳盡也
姑溪居士前集卷二十二
