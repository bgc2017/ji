姑溪居士後集卷十三
宋李之儀撰
絶句(七言)
次韻見寄兩絶
江湖流落久相依每嘆朱顔戲彩衣何事淚痕書上見
他年千隴約同歸
七分年紀十分愁物理乘除不自由死葬生遊今得地
却嗟無計共遲留
贈人
雙雙小葉襯花房只鬭花房不鬭雙拾得不教同伴見
袖中拈出一齊降
再和仇粹夫
曾寄冰綃十幅開竹間紅蕊燕銜來黃筌已去風流盡
忽見詩翁筆下催
面面軒楹壓水開暑天端恐雪飛來冰肌玉骨元無汗
更倩殷勤執板催
祈澤寺龍池
池方一尋深寸許泉脈涓涓縈砌臺聞道旱天能作雨
定應變化自何來
題虞氏外孫扇
處已莫辭三徑陋讀書須及五車多成吾宅相非吾志
直欲丘門備四科
失題二絶
投老還家髀肉消霜天何處換金貂一樽帝所歡猶在
翻恐醒來尚寂寥
楚國曾聞照乘珠間因齊盜取為娛人亡人得何須計
端有龜腸恨晚厨(蕭世誠軍發日而糧道不繼軍中號曰軍厨過午不開定非龜腸蟬腹可)
(㑭一戰乎遂潰去)
次韻子椿五首
會次定多古語筆端無復時流骯髒若非投分﨑嶇肯
共經丘
昨夜中秋好月今朝類試終場遙想客窗對酒未知野
飯同堂
踏碎瓊瑤聊步行陪笑語多時一段難逢佳事五篇消
得新詩
龍欲興雲致雨虎能墮地成斑端是便騎賜馬不須深
戀家山
附見誰為鄒湛奬成無復山濤豈敢遽名此地不如且
醉歸舠
又次韻三絶
欵步昔陪下澤劇談今愧高流又喜秋來相見暫同南
陌東丘
華屋暫離星斗滄江歸弄波濤可得遽通來信便知却
整還舠
早日能詩傳信新來投筆從班身世且依魏闕煙雲休
戀鐘山
挽詞
旌德王承議挽詞
彭蠡湖邊一笑初綠衣相見論葭莩四千里外空搔首
三十年來屢攬鬚方卜他時共蘭若豈知今日奠生芻
窮途只有思君淚無復吟君屋上烏
錢君倚夫人仙源郡君挽詞
春生復秋落物物猶帝力哀哉劬勞恩甘藟至誠實棘
心詠詩人常恐一旦失何乃不我報皎皎如白日痛哉
胡為生每念氣填臆仰君猶長庚華髮萃衆德歲時捧
金樽門戶幾萬石常云我有子未易先尺璧伯仁非碌
碌到此輙自惑庶幾德有相睥睨莫我逼頗聞君有言
既跌不見謫李杜苟齊名死且不足惜孰不斯言愧謂
君夀無極豈知屬纊書何為在吾側堂堂古益友千載
同此室撼鐸倘能参我淚不虚滴
俞清老挽詞二首
生涯真斷梗身世委虚舟直欲超千劫都將付一漚縱
横無滯礙遊戲任沉浮報盡隨緣去聊從一笑休
寒食相披拂方時欲適然君應尋故約我亦赴新阡但
怪沉來鴈那知已逝川風流有千里未愧昔人賢
陳氏母夫人挽詞二首
白首嚴冰雪清風逼里閭空殘貝葉偈不見錦囊書表
表名終在詵詵慶有餘會如華夏約他日看高車
子令人空毁孫賢我故欽成家信如玉傳世果非金不
作尋常去方知積累深天花長滿祴應悟本來心
雜挽詩四首
報地三千籙年光八十春却尋來處路重接社中人杖
履空平日幢幡想去塵蓮開布金底又見一番新
方報先同穴俄聞改葬期祇應偕老約不擬異他時已
矣如何憾賢哉有剰悲會看松柏路賜篆聳豐碑
漢室傳經後唐朝舊族家柔明惟典則專靜輟紛華得
配同高夀流光固未涯定應知去路門外列三車
子令欽平昔多慙接俊遊升堂稱有志執奠嘆無由逝
水空歸壑春風忽變秋簫聲到原盡千載想風流
詞
次韻子瞻追和歸去來
歸去來兮吾其老矣何時歸悟鳬鶴之長短鑒斷續之
哀悲悵野馬之過隙雖絶足而寧追予行年五十有五
盖知五十四年之非須前因以命駕豈大寒而方衣兹
物理之必至又何資于發微吾家不遠可跂可奔解我
簪紱即吾蓬門里閈雖異室廬具存稱所有以取給尚
奚擇於瓶樽課童僕以供役玩幼稚而開顔將有限以
加節異無適而不安從賓客之款戶任風雨之當關足
可及而必到目可盡而必觀非梁燕與庭鵲孰朝往而
暮還寄終日以冗冗絶妄心之桓桓歸去來兮聊隨緣
以遨遊何吾鄉之必歸姑稍足而無求等天地於逆旅
曷此樂而彼憂有客過門而問予何不返乎先疇羊腸
縱轡夜壑移舟空斷梗之因風昧死狐之首丘但俯仰
以托物徒上下以通流予既謝夫不敏願進言而少休
已矣乎候蟲以其能知時禍生有胎神豈留羨其可久
將安之焉用必歸去自修乃其期想荒蕪之六鑿時載
耨而載耔幸灑然而無着遂寓懷於此詩豈前人之敢
及庶知予自信而不疑
朝中指(望新開湖有懷少游用樊良道中韻)
新開湖水浸遙天風葉響珊珊記得昔遊情味浩歌不
怕朝寒故人一去高名萬古長對孱顔惟有落霞孤
鶩晩來依舊爭還
又(樊良道中)
敗荷枯葦夕陽天時節漸闌珊獨泛扁舟歸去老來不
耐霜寒平生志氣消磨盡也留得蒼顔寄語山中麋
鹿斷雲相次往還
臨江仙(江東人得早梅見約探題且訪梅所在因攜牋管就賦花下)
初破曉寒無限思融融臘意全迷春工從此被人知不
隨蜂蝶長伴玉蟾低縹緲雲間應好在盈盈淚濕征
衣背人偷拗向東枝清香滿袖猶記畫堂西
又(病中存之以長短句見調因次其韻)
病裏不知春早晚驚心綠暗紅稀起來初試薄羅衣多
情海燕還傍舊梁飛瘦損休文誰記得空將銷臂頻
圍眼前都是去年時不堪追想魂斷畫樓西
蝶戀花(席上代人送客因載其語)
簾外飛花湖上語不恨花飛只恨人難駐多謝雨來留
得住看看却恐時催去寸寸離腸須會取今日寧寧
明日從誰訴怎得此身如去路迢迢長在君行處
姑溪居士後集卷十三
