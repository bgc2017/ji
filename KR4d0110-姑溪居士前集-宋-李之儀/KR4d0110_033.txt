姑溪居士前集卷三十三
宋李之儀撰
手簡十六
與霍子惠迪
棲遲江上濱三年矣罪垢未洗不敢輙自齒于一時賢
士大夫之間眷懷好義之勤固無毫髮間斷德譽藹然
每恨相從之晚于是遽先翰墨所以推借甚寵而仰求
見予之自似是傳聞不能無過亦或奉告者率多溢詞
也欽佩盛意但深恐悚歲杪苦寒比日不審燕居體况
何似瞻望絶百餘里杳未有欵近之期遡風可勝跂詠
介還甚速殊不盡鄙懷尚覬嗣音
又
兒童時道金陵周覽勝致悵然如與古人晤語方時(闕)
才半日艤舟之頃而今日不異掌握間人存地靈苟
得從容指頋之餘則可慕可歎可笑可憫班班寔同所
寓竊承無復世頋一意文詞翰墨間日與雲煙魚鳥追
逐後先因而自託於組績歎詠之際想像超軼尤恨羽
翰之不我借也
又
蒙諭作字固好之而終不能彷彿来貺凌轢遂獲紬繹
妙趣真我師法也近日米芾元章可與貞元元和間人
相上下頗得其講貫否爾後可以時復交馳盖不待相
見而後深契也表德音書下諭庶幾見錄于遊從之末
以託久要愧企愧企
又
眷聚無恙容昜上問金陵諸禪老多竒者必常過從相
樂故人李正夫子无咎美爽克肖醫中成德餘無一點
塵埃近得之于一舟往来間爾觸類以来則勝氣無所
不在何時相與周旋物色以投警遇臨筆眷眷
又
欽慕高遠咫尺未得奉殷勤披寫相盡欿焉此懷惟付
之有(闕)而内訴所乘則未昜如是也三月被問四月張
君佐出所予别紙遂温前所賜始欲展轉叙致既而勢
可以出入之圖一見門下亹亹之念期必一信不謂皆
在不可形迹未忘吾罪多矣竊應掃軌(闕)春分從謝絶
專介忽領来貺擢髮不足以書其罪則所謂多者曾何
足以名之邪繫詠寬博臨筆語塞
又
凡此諸况德餘書中略見梗槩比来病困意味殊惡累
日用醫今早方出應接稍須完養或得一踐素期是乃
疇昔之所欣願也貢書蚤晚如著令一方得人之盛固
不能先高明穎者先出不獨古人之賢力疾具問極滅
裂寒暄不常倍希保嗇
又
蒙委諭書墓榜強所不能寔愧有玷先烈尋寫下再閱
之不甚滿意因循未能再作便當牽率奉命後時之罪
庶幾寬假
與王君瑞
久聞樂義盡養為鄉里之所欽挹因名自激已有瞻承
既矣之負于是首辱枉頋頋所得何從攷之過聽不遺
但有愧向不圖方自所後勢不得展叙綢繆申繹加貺
欿焉自疚殆不知所容措别来起居復何似非晚登門
欵布感遇未間更期以時善衛
又
一水不為遠不謂今日纔得識面又復怱遽不能粗申
所懷仰愧屈臨殆不知所容措尚幸不晚登聞庶獲詳
盡燕壽勝緣得結高義何慰如之但拙陋不足以形容
僅得不虛来命爾皇恐皇恐
又
聞風久矣一水獨瞻見之晚繫懷可知晚来體况佳適
承在即中未果俟謁来日早望訪及
又
久不相聞昨日邂逅尊翁方知已參告辱手示伏審晚
来為况佳勝詩闋遂蒙開發老来昜得齒軟欲勉強少
乘其味輙不能謹歸上異時或得擊節緒餘庶幾一臠
知鼎也出沐可以相見否
與董無求
自夏徂秋競傳行李將歸迎侍朝夕伺問覬得一瞻奉
間被来報乃審勢地峻不容自輟以便所私雖選任為
可喜而遂阻面叙可勝繫吝盛寒日来起居復何似履
歴如是無異乘長風破萬里浪雖欲少却其可得哉更
蘄重愛前對異數新正不累為壽倍深祝詠
又
累年江上相從每見未嘗不歎息久之夙昔非塵埃中
人而留滯許久果兹進擢其慰浣可以咫尺論耶尊夫
人貴眷既到必遂安居京師乍到不無與意參差處半
年已後方有况頃所備諳不然安得一坐十七八年也
拙陋平平人復其味猶如此况美才朝夕要近恩數之
来將不可遏則未昜先後形容荷相知之深惟恨山不
高爾太平丁君文學行義之士必去相見敢望委曲為
應
又
里巷落莫久不修馳中間師道子椿繼至奉手筆禮重
意勤彌佩歲晚尋圖申叙而家私疾病相仍生計漂溺
一力酬對其能收所裕以究願布之懷邪繾綣不舍我
勞如何日来樂職奉親履况何似美譽益隆遂將闊步
華要為一時之所歆豔苶焉何堪劇增欽繫
乂
比會二公偹承際遇之盛平日固奉期如此屢曾面聞
矣然自此超特乃其基漸也神和氣秀表裏如一自是
二三地位更宜静以待之近附修建合宫之地稀闊盛
典主人為妙選想已在延辟續當馳慶次
又
比得佳篇致嘆不知其已想今又更超邈資養有来宜
其一出便在人上也别藳有餘無吝開發為别昜久蹭
蹬不獲奉問每過北律見壁間字如獲接奉以故懷思
不少忘也秋高日来起居何似為祿不屑冗瑣古人固
以是踔厲自起取功名致高遠奉期非咫尺更希加愛
俛契勤禱
又
比有去此之類日計瞻晤得以自慰專介忽辱惠書禮
數過厚感愧無已行筆非復昔日幾自成一家之學矣
切幸周旋以博不逮冗甚恕草草
又
久以多事不果通問眷言雅好不忘欽挹間承恩數優
異但有欣慕而常情所當先者朝夕是懷竟亦逮撥其
歸行略或在見亮况疇昔之所蒙者邪庚伏近日雍容
美踐居興增勝初路之翼方屢振以乘遠舉故九萬里
而圖南將所願不可望矣魚鳥間無以自寄其生特于
是時借傳聞以投慶慰向風㒺然揮汗殊不謹肅
又
伏承繼被寵數遂膺簡在是有以致之適兹相值爾欽
仰欽仰久以多事尋失修慶悚息都下既久况味不與
外方等盛年正宜奮勉以席亨運况共事皆氣類也非
晚果成北去定獲欵近大暑未暇周悉思企思企
又
諸君倡和詩猶未得披覽不謂衰朽亦在記錄寔為欣
幸也或蒙不鄙得盡餘藳豈非至願
與何知縣(慶長)
衰晩流落寔門下舊物欽詠超特固知典刑所鍾而參
承之幸不謂蹉跎以至今日仰佩存錄不獨有慰疇昔
而至誠俯格似非一報緣中而能致者每一念及未始
不愕眙自失求其因而不可得必至歸于如是也少别
共惟尊候起居佳勝高才遠器正論自有所歸惟是未
即旦暮親依可量傾遡瞻望欵席倍深繾綣
又
孤苦孱露強顔世軌操二十年遷奉之心竊高素深之
蠒髀消而坐增感歎亦已屢矣不因天假之便寔鍾盛
義自得卜至于就窆殆無一毫髮可恨而周旋委曲多
先鄙意而為之地雖已累形遭遇不可忘之哉然與言
每及必雪涕滂湟而不已仰惟泉下積累之厚其必有
兆於傑敏在其他事固不可昜以負荷况大事成就之
如此耶歸語家人無問幼賤莫不手加額上嗟嘆相勞
凡所聞皆謂度越數千百年豈復有斯人也行當刻石
以頌不朽執筆可勝繫吝
又
逼歲到家即欲遣人修謝以去此差久一番酬對不容
少自輟荏苒稽緩慙悚無已大禮後日有餘暇府政必
在遷召之次雖邦人重惜其去然勢恐不能復借以留
審如是則迴避之嫌可以遂寢私淑恩眷于是不得而
兼亦冀近承大馮德澤所被而遠依小馮陶冶之賜也
不勝朝夕跂頌之至
姑溪居士前集卷三十三
