姑溪居士前集卷三十五
宋李之儀撰
序
折渭州文集序
師曠之聰離婁之明非得之天則豈能見之於視聽庖
丁之解牛輪扁之斵輪非得之心則豈能應之於手其
用雖不同要之非勉強而至者也昔之能文之士亦莫
不然司馬相如揚雄之於詞賦司馬遷劉向之於叙事
李陵蘇武之於詩是以其所長自得而因其所自得者
發之於言耳至於離婁之視不能代師曠之聰輪扁庖
丁不能互任其手故能叙事者未必工於詩而善詞賦
者未必達於叙事盖各有所專而其他雖通終不得而
勝也諸葛孔明﨑嶇戎馬間本以經綸為事而出師表
木欒曲讀之者不得而優劣豈任重邁遠之氣開物成
務之才不期於言而言自至非若視聽與手與諸能文
者繫於一偏而不可以交舉而相先信矣天下之竒才
也公生將家便馬善射制勝料敵乃其所事而文詞論
議駸欲與古作者並驅争馳豈非天得而兼通之忠義
激於中利害動於外亦不自知其抑揚頓挫交舉相先
而見於筆下耶於是知公於前人幾可以無愧矣既以
世業遺其子彦野屢立戰功嶄然出頭角號名將彦質
介之遵公所令篤於藝學妙藴而英發落筆即在人上
天子得其所為文而欲遂昜文階又使從天祿石渠之
遊殆若王良造父秣驥子而問途其志氣已在萬里外
矣公薨介之緝公遺藳得詩若干陰符經頌一邊議若
干奏議若干掇為若干卷藏於家而以序見屬公一時
偉人也功在朝廷名在四夷德澤被於所至之地而軍
民如赤子之慕父復其言皆足以聳動後世不止苟為
文詞之工而已豈待予言而後傳邪然予辱公知為深
竊幸託名其傳故不得而辭也
送鄭穎叔入京序
物所取則為富富而特異則為貴天地粹和之氣無不
在也盖有所專焉故四方之産不同而於其所專則斯
可以貴矣於其貴又聚而為富則纔一二數而於其所
富之品卓然絶出者惟信一州爾於一州又有所産之
地焉貴溪是也凡産於其地者金銀水晶空青石碌怪竒
偉麗之物是皆得而用之雖貴且富苟為所用則尚安
得而貴哉惟能用其貴然後為貴不曰其人歟予私疑
夫明天子在上闢三舍教養天下士舉三代之墜典而
嗣成先志而歲貢特信未有以異於他州豈其怪竒偉
麗之物勝而有以撓之邪盖怪竒偉麗之物天融地結
非一朝夕而成况人也哉亦必待時而後出是不獨貴
其富抑亦貴其貴也予得罪居太平既歸道金陵樂其
江山風物而不能去因家焉間以事来太平久之遂有
生遊死葬之意邂逅貴溪鄭君穎叔為州學教授時得
一接語則魁然若不可得而同淵然若不可得而測既
徙家焉乃得屢從之游而予所舍適在天寧寺側穎叔
投閒多過其地予得從容襲之則前所謂不可者非難
同也盖有所觀焉非難測也盖有所擇焉觀與擇予固
不足以當之而似有以見委之重則予私淑諸人而夷
攷之則高明疏通練達而不苟殆非規規於尺寸錙銖
之近者已而訪其在事之詳則強者下之弱者振之程
校低昂如權衡之於輕重不踰䋲墨而學者得肆其才
隨所區别而條制舉適其用上能承教養之義下能合
同異之衆信乎能用其貴而貴其所貴者也夫貴其所
貴矣其於人也孰禦焉比受代將如京師方明天子網
羅俊傑極天下之廣而布之周行穎叔之貴必有識而
薦之於上者予獨慮予所私淑與夷攷之而信者或未
盡知故於其行序而申之以告夫識之者以備頋問之
所及
張覺夫字序
自形之下者言之高者必曰山深者必曰海謂山高幾
尺海深幾丈則未免於億計要之終不出於度量則捨
尺與丈何適乎至於錙銖毫髮不差則妄矣山果高幾
尺海果深幾丈耶惟古人真積力久推其自得之學以
就聖人之事業則未始不若合符節聖人之事固不可
以形論則終見之於形者以其器耳以形而論如山之
高海之深猶謂之億計而聖人之事業乃如是是器不
可以昜也令夫曲直長短圓方大小置之安則安置之危
則危左右上下惟吾所命此器之不昜者詎不信哉伊
尹耕於有莘之野曰予天民之先覺也匹夫匹婦有不
被堯舜之澤者如已推而内之溝中其自任以天下之
重如此此其器也方夏德之衰桀之不道人知其必亡
猶就之就之而不售則去而之湯比五就而卒為湯所
用何哉非不知桀之不足與有圖也猶幸我君之或能
用我桀乃湯也非湯不知伊尹也亦五就而復用君子
未嘗不謹未嘗不待時而復動知伊尹之必能相予弔
民伐罪亦必至於五而後用既用矣盖有所得也其後
果咸有一德克享天心遂濟其美以成其事業則其自
任之重得不謂之若合符節耶非獨伊尹也凡學者莫
不由此故曰學之為王者事其已久矣堯舜禹湯文武
汲汲仲尼皇皇其已久矣學之不為王者事不得謂之
學零陵張君仲先字覺夫以其名問其字於余余以是
告之覺夫明爽高秀雖在場屋而不專為場屋之學旁
探密取自物物而名之將種種皆入吾用而後已家世
以文章行義表見士大夫間零陵之張海外率知之而
覺夫乃資其大得以負荷家之傳放擴而達之以見於
事業則夫名之所因字之所訓其可得而已耶苟不已
矣則伊尹之志其遂哉勉之余將拭目以俟崇寧五年
五月二十八日姑溪居士序
夾山語錄序
以如是因作如是果作如是見說如是法不離當處而
盡未来際由無始有以至遍周沙界然皆本於如是然
雖如是有一絲頭即是一絲頭又况一問一答提唱展
演若偈若頌者哉夾山長老既以如是来復以如是去
又以是而再往為日既久隨時是現因物流布門人緝
之以為後錄乃相謀曰我師之道既已行矣其說不可
以不廣遂命工鏤板將使在在處處皆得而有之鎖龜
打瓦固知是成佛作祖亦於是或曰隨緣應感靡不周
何假此而後廣邪曰以色見我以音聲求我皆非所以
况夾山也然則夾山何從而見邪如是如見
祥瑛上人字序
古之人所以自厚重其字者誠以其賢否配美必常與
名字相上下而始終昔邾婁片善可稱春秋褒之曰儀
父解者謂名不如字以為極美之談故孔子作春秋記
人之行事或名之或字之皆因其行事之善否而貴賤
之是以二百四十二年之間字而不名者十二人而已
祥瑛上人欲更其字數以名来請告之曰許慎云瑛先
瑩玉色也夫充實之謂美瑛則美之盡也推此則瑛乃
瓊之精其光瑩特可見矣宜字之曰瑩中瑩中上人少
啓禪關得佛三昩異日高提祖印特未可量也然其心
地真净明妙虚徹靈通輝然而瑩於中又豈能掩之哉
庶幾不失其貴者歟戊戌三月六日姑溪老農書
送戴道人序(并詩)
戴道人金陵富家家破得命術與常所論者不同學士
大夫多從授其術者所論不差毫髮奉祖母由廬山涉
江州南康府蕪湖縣久之凡沿江諸名士待之如朋犮
一皆稱其長且譽其為人過太平予一見知其不凡已
而稱譽繼至予所不自知者壽而晚日可期固不足問
又無志思以同授者然心實愛之眷眷不欲其去既告
别輙作詩以送之並示其所向所負如彼而汩没於窮
荒以老良可惜也政和二年二月二十日姑溪老人
詩
懶將身世問窮通邂逅僧軒一席同已歎故家如墜葉
可堪白髮共飄蓬冥搜固出能言外妙用都歸指掌中
咫尺京師莫辭遠有雲何患不乘風
姑溪居士前集卷三十五
