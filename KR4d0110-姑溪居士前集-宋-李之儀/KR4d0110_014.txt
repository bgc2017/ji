姑溪居士前集卷十四
宋李之儀撰
啟
權知開封府開封縣回章丞
士論推稱久欽雅望官塗南北未覿清標方嗟會遇之
難據有參承之便傾依所激瞻詠彌深恭惟知丞宣德
地胄高華天姿爽拔温温之德裕然而有容犖犖之才
卓爾而無敵早登膴仕亟著能聲豈惟契合於當塗竚
見翺翔於要路暫丞一邑聊畜遠圖某幸此同僚將獲
連事恊心戮力期共濟於公家妙語高談當欵陪於暇
日
回謝涇州教授
誦風雨之詩恨未識面辱瓊瑶之贈曠若披雲諒惟公
餘默有神相伏惟教授宣義性天清昶門地高華學深
游夏之淵源文掞卿雲之黼黻早揚令聞自陟巍科謂
當金馬之遊尚屈絳紗之擁佇膺紫詔即步丹墀愧賀
幅之未修辱飛緘之先及永言感佩曷竟敷陳
任河中府萬全縣令轉宣德郎謝漕使
竊以仕版官聯蔑有絲毫之補勲司考績誤收歲月之
勞法雖循常恩實忝冒此蓋伏遇運使郎中兼容有德
延譽及人肆如衰朽之微亦辱吹噓之重致蒙帝渥濫
被宦蹤某祇奉簡書莫遂登門之謝仰瞻棨戟但增引
領之誠
主管定州安撫司機宜文字回謝諸縣知縣
英聲夙著未諧披霧之瞻謙柄自持遽辱朵雲之賜退
循孱𤨏苐切驚慚伏惟知縣宣義間氣受天清標映物
冰鑑洞知其宿弊鍊剛淬發於新硎月轉花隂不聞一
犬之吠風搖麥浪即看雙雉之馴行奉璽書入趨丹禁
某衣冠冷裔蓬梗餘生慚無霹靂之才猥贊芙蓉之幕
仁鄰可伏願分霄燭之光德宇非遥更丐靈河之潤
回賀越州黃通判
伏審顯膺帝詔榮貳侯邦公論攸歸輿情胥悦伏惟通
判學士才兼文武學洞古今睿眷益隆宸衷簡在未遂
攀龍之志少施展驥之才雖遇盤根豈勞游刃致海沂
之大治深賴王祥與峴首以並傳當嗤鄒湛某向風惟
舊幕義實深未遑柔訥之修先辱華緘之貺
謝人啟事并寄詩
湖海地偏雲泥路絶已分廢人之淪落難忘聖日之光
華間遇便風獲承近問惟方今取舍之惟義知吾君親
信之得人矯矯天馬之軼羣堂堂寳鼎之瑞世獨先流
輩允属高明恭惟某官以自天降之材值不世出之主
精神會聚無非道德之幾微朝夕討論博盡典謨之淵
懿展衍緒餘之暇低回吟咏之娛篇篇可奴僕以命騷
句句真瑚璉之為器始終於學詞林由是而愈光遠近
趨風善類倚之而增重載惟晩偶叨此親逢居常想像
以馳情幾歎滯留而莫覿敢圖委睠遽辱賜書何啻賢
十部之夸不覺在萬人之上伯樂既頋幾成冀北之空
毛遂何堪頓感囊中之效門庭瓊阻歲月易遥尚稽參
際之榮倍劇傾依之愫江干猶熱都下已凉益衞寢興
永扶昌盛
賀薛左轄移鎮洛陽
伏審光奉命書寵司留鑰便道將承於密對疏恩還序
於近班夷夏所期天人胥慶恭惟某官以自得之學值
有為之時即之也温無一瑖之可指屹然不轉經百法
以彌精故能進退之間尤見表儀之正暫均勞於巨屏
已報政於再基蟲魚草木靡不識其至誠教令條章皆
可師為永法方歌廉而有託欲借寇而未遑雖衮衣赤
舄久已佇於公歸而白叟黃童想難勝於綈戀某本為
棄物適寄吳鄉追路莫從遡風增喜行見制麻之降續
申賀牘之勤殘暑未除(闕)是祝
賀王憲解元
平世往還不遇數時懷詠常有餘思樂馳騖者世之本
情安退常者人之難事蓋有諸中者固無所縈懷務在
外者或未免役物是故舉朝之心以在家必聞為可賢
所以科場之設乃因時制宜而不廢果諧遴選首得吉
人恭惟某人言行相章氣質甚茂非知之而亦允其蹈
是逹也而不苟於聞牓名既傅士論胥樂皆謂積年之
考察寧免有妨遂收一日之優長未為過舉式符賢路
之兼取不碍學制之審求然此時遇窘於他從但聞報
喜至於不寐欲圖慶屬以戒行庶達不腆之陳獲托承
言之際用輙蹭蹬尤劇傾馳不虞艤楫之初遽辱長牋
之貺雍容盛服若投先進之絶倫璀璨高文彌愧過情
而非據讀之而飽足人意服之而增重心期由余入秦
驚府庫之未(闕)宣子適魯知典禮之具存僅逃舞馬之成
妖劣似飛蝇之識赦雖已嚴於報謝尚有負於修裁
低徊抱麥鞠魚之嗟荏苒幾風馬牛之逸文獻不類悚
赧何堪於是勉焉其已晩矣實來虚往固難瓊玖之酬
誠確望專行聽雲龍之會願附霜鐘之應别馳(闕)燕之
私
謝韋深道賀復官
伏念(某)間關晩節流落倦途加之憂患相仍所以志氣
頓盡雖然竹栢之操不以時遷其如歲月之遥何以自
處尚賴二三君子方懷九萬鵬程每容接翼以扶搖惟
恐素志之摧折笑談委曲簡牘週旋遂忘失路之嗟豈
復異鄉之感烟雲朝暮坐視去來魚鳥林泉分甘終始
凡得此處莫非見貽不圖例奉於詔音驟使復還於仕
籍衣冠顛倒無復儀形賓客過從恍疑夢寐載循忝冒
敢昧依歸此蓋伏遇深道居士資粹中和學非俯仰好
義若飢之欲食設心如水之在盤固其自得之長致此
愛忘之過首頒慶問偹寫至情字字有經真可謂之辭
達句句不苟尤佩服於風期適作應於羣來故稍稽于
修報庶幾全度未遽嚴誅春物正繁德門密跂更希調
御下副傾馳
謝陶師中貢士
天下之患常係乎不得其人聖王之心所貴乎無為而
治雖名分之必正或事理之相違詰所以馴至此途蓋
在夫未嘗留意先皇帝肇新科舉之制今天子嗣成教
育之方謹其月書季考之文參以里評巷議之實討論
如是以明偹俊造自然而次升靡一介之濫居果多才
之彙進況乎首貢豈是常珍乃所謂鳴則驚人似非徒
學以干禄伏惟某人身雖家食心則天遊白黑中分故
談者之辨卓爾而默識英華外發蓋君子之道闇然而
日章陋彈鋏之興嗟不輟耕而取用彼勤謹積成其效
我纔出便占其先糊名既開士論胥慶鄉先生則云見
面有數郡太守亦曰聞風甚高不辱其勸駕之恭將表
乎絶類之舉寧拘中下徑躐優長佇騰大對之雄深切
當世之務黃香來從江夏終號無雙杜牧賦就阿房豈
止第五某早蒙垂頋繼幸通名適期欵曲以相從孰謂
倉卒而引去修途兹戒大軸遽臨感佩不遺之誠但深
非據之愧寒暄未定保衛善持欽遲光輝别圖裁叙
賀人轉官
切審顯被命書寵遷連帥伏惟慶慰竊以賞罰人主之
綱紀用舍要在乎適中是非國論之權衡輕重務歸於
至當故居上者操之以御其衆在下者體之以見其長
實萬類之低昂係一時之休戚今天子别邪辨正有如
皎日之當中諸近侍效德協忠何異大川之方至既抑
揚之無愧頋授受以寧慙恭惟某官色正而芒寒業茂
而器博總五材而並用駕六藝以相先片言之傳得之
者率皆心服每事之舉聞之者莫不景從是宜朝夕以
輔聖明詎應頃刻而遠左右天下望之如日岳衆流赴
之猶江湖佇觀麻制之行超進齋壇之拜(某)宰身窮壤
託芘後塵雖未識荆州之賢然不廢子虚之誦衰頽末
路瞻望何時適逢隆盛之期獨欝贊揚之願尚應餘日
獲遂趨風欣忭所深仰馳滋甚
謝金陵舉人
頃從眉山兄弟之遊獲承禮部文章之美竊謂龍蟠虎
踞之地信多金聲玉振之英萍泛異時悵餘塵之已隔
風流别駕驚晩秀之方榮典刑如存嘆慕何已亟欲乘
閒而會面又慮以闇而投人展轉此時相詠增愾殆四
百數之較藝始一二人之中程凛乎誰敢自期巍然果
在高選遂將趨賀客之後冀能紓積日之懷有田一㕓
適居收成之際聞風數舍遽興留滯之嗟不虞還家解
鞍之初輒當盛服長牋之禮造語警拔蔚有緒風寓言
週旋遇委無似惟素期之已晩幸來日之可圖伏惟某
人先輩不愧名家善緝新學絶黏頸綴尾之陋有矢口
載筆之成鄉校久居諸生固已歛&KR0008;禮闈既闢齊聲皆
謂得人上不負朝廷養育之深下足慰有司考定之審
竚觀軒陛鼎傳賜第之優越在里閭獨能側耳以候
姑溪居士前集卷十四
