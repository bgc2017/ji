姑溪居士前集卷四十六
宋李之儀撰
詞曲
蝶戀花
天淡雲閒晴晝永庭戶深沉滿地梧桐影骨冷魂清如
酒醒夢回猶是前時景取次杯柈催酩酊醉帽頻欹
又被風吹正踏月歸來人已靜恍疑身在蓬萊頂
又
玉骨冰肌天所賦似與神仙來作煙霞侣枕畔拈來親
手付書窗終日常相顧幾度離披留不住依舊清香
只欠能言語再送神仙須愛護他時却待親來取
又
萬事都歸一夢了曾向邯鄲枕上教知道百歲年華誰
得到其間憂患知多少無事且憑開口笑縱酒狂歌
消遣閒煩惱金谷繁華春正好玉山一任樽前倒
又
為愛梅花如粉面天與工夫不似人間見幾度拈來親
比看工夫却是花枝淺覓得歸來臨幾硯盡日相看
默默情無限更不嗅時須百遍分明銷得人腸斷
浣溪沙(梅)
水閣垂垂碧玉條能令江漢客魂消只應音信是春潮
為有前緣我未折折來同嗅許誰招憑將此意問妖
嬈
又
玉室金鋪不動塵林稍綠徧已無春清和情思一番新
道骨仙風雲外侣煙鬟霧鬢月邊人何妨人醉到黃
昏
又
依舊琅玕不染塵霜風吹斷笑時春一簮華髮為誰新
白雪幽蘭猶有韻鵲橋星渚可無人金蓮移處任塵
昏
又
昨日霜風入絳帷曲房深院繡簾垂屏風幾曲盡生枝
酒韻漸濃歡漸密羅衣初試被初攜已涼天氣未寒
時
西江月(橘)
昨夜十分霜重曉來千里書傳吳山秀處洞庭邊深夜
星垂初徧好事寄來禪侣多情將送琴仙為憐佳果
稱嬋娟一笑聊回媚眼
又
醉透香濃斗帳燈深月淺回廊當時背面兩倀倀何況
臨風懷想舞柳經春祗瘦遊絲到地能長鴛央半調
已無腸忍把么弦再上
又
念念欲歸未得迢迢此去何求都緣一點在心頭忘了
霜朝雪後要見有時有夢相思無處無愁小窗若得
再綢繆應記如今時侯
鵲橋仙
風清月瑩天然標韻自是閨房之秀情多無那不能禁
記當日而今時候碧雲低攏紅潮微上幕畫梅寒初
透一般偏更惱人深時更把眉兒輕皺
又
宿雲收盡纖塵不警萬里銀河低挂清冥風露不勝寒
無計學雙鸞並駕玉徽聲斷寳釵香遠空賦紅綾小
砑庾郎知有幾多愁怎奈向月明今夜
踏莎行
綠遍東山寒歸西渡分明認得春來處風輕雨細更愁
人高唐何在空朝暮離恨相尋酒狂無素柳條又折
年時數一番情味有誰知斷魂還送征帆去
又
還是歸來依前問渡好風引到經行處幾聲啼鳥又催
耕草長柳暗春將暮潦倒無成疎慵有素且陪野老
酬天數多情惟有面前山不隨潮水來還去
鷓鴣天
節是重陽却斗寒可堪風雨累尋懽雖辜早菊同高燕
聊挹殘蕉共小闌浮螘嫩炷烟盤恨無鶯唱舞催鸞
空驚絶韻天邊落不許韶顔夢裏看
又
濃麗妖妍不是粧十分風豔奪韶光牡丹開處應難比
繁富尤疑過海棠須子細更端詳爛霞流暈帶朝陽
千金未足酬真賞一度相看一斷腸
又
避暑佳人不着粧水晶冠子薄羅裳摩綿撲粉飛瓊屑
濾蜜調冰結絳霜隨定我小蘭堂金盆盛水遶牙床
時時浸手心頭熨受盡無人知處涼
又
收盡微風不見江分明天水共澄光由來好處輸閒地
堪嘆人生有底忙心既遠味偏長須知麄布勝無裳
從今認得歸田樂何必挑源是故鄉
朝中措
臘窮天際傍危欄密雪舞初殘表裏江山如畫分明不
似人間功名何在文章漫與空嘆流年獨恨歸來已
晩半生孤負魚竿
又
暮山環翠繞層欄時節歲將殘遠雁不傳家信空能嘹
唳雲間客情無盡歸心易感誰與忘年早晩凝眸望
遠片帆催卸風竿
又
翰林豪放絶勾欄風月感雕殘一旦荆溪仙了筆頭渙
聚時間錦袍如在雲山頓改宛似當年應笑滁陽衰
尉鮎魚依舊緣竿
阮郎歸
朱唇玉羽下蓬萊佳時近早梅惜花情味久安排枝頭
開未開夢欲斷恨難裁香心休見猜果如何遜是仙
才何妨入夢來(朱唇玉羽湖湘間謂之倒挂子嶺南謂之梅花使十二月半放出)
採桑子(席上送少游之金陵)
相逢未幾還相别此恨難同細雨濛濛一片離愁醉眼
中明朝去路雲霄外欲見無從滿袂仙風空把雙鳬
作信鴻
如夢令
回首蕪城舊苑還是翠深紅淺春意已無多斜日滿簾
飛燕不見不見門掩落花庭院
臨江仙(登凌歊臺懷感)
偶向凌歊臺上望春光已過三分江山重叠倍消魂風
花飛有態烟絮墜無痕已是年來傷感甚那堪舊恨
仍存清愁滿眼共誰論却應臺下草不解憶王孫
又
難得今朝風日好春光佳思十分雖然公子暗招魂其
如抬眼處俱是舊時痕酒到強尋歡日路坐來誰為
温存落花流水不堪論何時弦上意重為拂桐孫
醜奴兒(謝人寄臘梅)
春風似有燈前約先報佳期點綴相宜天氣猶寒蝶未
知嫩黃染就蜂鬚巧香壓團枝淡注仙衣方士臨門
未起時
青玉案(用賀方回韵有所禱而作)
小篷又泛曾行路這身世如何去去了還來知幾度多
情山色有情江水笑我歸無處夕陽杳杳還催暮練
淨空吟謝郎句試禱波神應見許帆開風轉事諧心遂
直到明年雨
更漏子(借陳君俞韵)
暑方煩人似愠悵望林泉幽峻情會處景偏長心清聞
妙香寳幢低金鏁碎竹影桐隂窗外新事舊舊愁新
空嗟不見人
漁家傲
洗盡秋容天似瑩星稀月淡人初靜策杖縈紆尋遠徑
披昏暝隄邊犢母閒相並遥想去舟魂欲凝一番佳
思從誰詠憔悴歸來如獨醒知何境沉沉但覺煙村迥
南鄉子
春後雨餘天婭姹黃鸝勝管絃柳葉千燈初報暑階前
秪有茶甌味最便身世幾蹁躚自覺年來更可憐欲
問此人何所似延緣看取窗前墜柳綿
又
綠水滿池塘點水蜻蜓避燕忙杏子壓枝黃半熟隣墻
風送荷花幾陣香角簟襯牙床汗透鮫綃晝影長點
滴芭蕉疎雨過微涼畫角悠悠送夕陽
又
睡起遶回塘不見銜泥燕子忙前日花梢都綠遍西墻
猶有輕風遞暗香步懶恰尋床卧看遊絲到地長自
恨無聊常病酒凄涼豈有才情似沈陽
又
小雨濕黃昏重午佳辰獨掩門巢燕引雛渾去盡銷魂
空向梁間覓宿痕客舍宛如村好事無人載一樽惟
有鶯聲知此恨殷勤恰似當時枕上聞
又
淚眼轉天昏去路迢迢隔九門角黍滿盤無意舉凝魂
不為當時澤畔痕腸斷武陵村骨冷難同月下樽強
泛菖蒲酬令節空勤風葉蕭蕭不忍聞
驀山溪(少孫咏魯直長沙舊詞因次韵)
青樓薄倖已分終難偶尋徧綺羅間悄無個眼中翹秀
江南春曉花發亂鶯飛情漸透休辭瘦果有人相候
醉鄉路穩常自身偏後誰謂正歡時把相思番成紅豆
千言萬語畢竟總成虚章臺柳青青否魂夢空搔首
減字木蘭花
亂魂無據黯黯只尋來處路燈盡花殘不覺長更又向
闌幾回枕上那件不曾留夢想遞盡星星一滴秋霖
是一莖
姑溪居士前集卷四十六
