姑溪居士後集卷十七
宋李之儀撰
手簡
又與王性之
卜居初荷委曲勢須身到乃契高義比既差池姑俟及
門方能披寫遂日幸一日亦不虞蹭蹬至是也公衮來
一事間十之三四在是事繾綣紬繹無不飽足人意使
其自履之亦未必能爾扵是又知先為之容非咫尺可
以喻感月終或出月度可以成行是時行李必已遠矣
緒餘參期豫深留滯之嘆既歸侍下涉暑未必能遽還
定無搖落之初必有近耗或遂過此猶及面叙
又
去臘巳問途為路西田訟特見及遂遭挽縶迄今未見
其歸非身與之對則不無噬臍之慮是乃如拔山者爾
詠懷登高臨遠晦明杳藹之與俱而窮探力取秘奥幽
深之必索又復人物所同莫非氣類之勝付畀薄厚固
系扵人似是一毫髮不容妄得也每念及之但嗟惜自
悼而已其傾倒追逐已成一方極則之事異時猶擊節
以乘其後或能僶俛次第以副都人流傳之託是老境
之幸也如何
又
日者稅鞅適幸密邇舍館曲記不遺屡枉存顧薰然相
予之意歡若平生虛往實歸所得扵抑揚間亦靈矣少
别遽復改歲江上晚寒不審日來侍奉起居何似盛義
不可忘特未有旦暮參承之地瞻望門庭倍深馳遡
又
傾向門下非一朝夕衰頽不類分從所無聞以老瞻詠
一時人物如隔世外君子何緣得之乃先存顧周旋禮
意之厚遂欲收之以託氣類感遇固無以自名其如應
接不暇無異放舟剡溪一何崷崪透䆳千里萬路之多
耶愈叩愈無盡庶幾桑榆終在末軌
又
頃得高文幾至成誦常謂德與俱進每嘆奔鞅絶塵不
可得而企及矣儻辱未忘盡畀副本使得諦咏矜式其
眷契成就之賜雖老矣猶知興起也自到江上筆研幾
廢縱有之不足凂匠手姑俟編錄以投至鍳庶蒙不屑
教誨或有以上副也
又
向自當塗歸道逢令兄方知行李留滯東陽尋欲專遣
人咨候閒中無得力竟爾鈕鋙遂約少回歸軒且復不
契念之殊不自堪蔣山清老歸來猶未得一見然聞前
日酌客賦詩累日甚恨矣此况扵今猶誦之近著想已
滿箧固未敢率易有請萬一流傳一二使得咀嚼以滌
沉滓似未峻阻也老倦下筆往往不復如昔雖伎止扵
此終當謄出以幸指教曾詩亦未檢得併須别營專使
次見亮見亮
又
比幸披展適以秋成急扵寇盗之至曾未得博採力索
少慰欽慕别來㒺然復追訟何及車馬留東陽幾時先
約王元均父子俟歸途之便一報當遣人屈致以幸莊
居累日之疑竟不相副良自感嘆村落間了目前事尤
不少輟欲作書咨候不止無便亦無斯須好况竟辱枉
教而不腆弊志遂落苐二其愧何以為控稠重十餘幅
字字皆警策不謂晩節有此勝遇但無以仰對滋不遑
爾乍歸又當改歲人事如蝟毛然未果詳悉具報續當
馳謝次
又
日俟私故少休一尋訪戴之興因以識荆州之面春晚
可期未應有是幸會已否金陵無名廢日尤非老境所
堪但遲莫可虞求田問舍不無荏苒為妨欿然此懷一
念及之不覺汗下恭惟定省之餘圖史環擁從容古人
感慨之際旁揖勝麗以終永佳趣雖江山不足以契雅
懷然上游之據皆當日名流登覧之餘陳迹班班可紀
者按籍與俱其味宜如何哉尚阻追隨臨筆倍深依向
又
久不通書固非得已當舟車會通之地乃藐然情不接
扵上下以不接之一身而應日生無窮之事變加之衰
疲憂患之餘其得一出入息為可休安而樂者耶坐跂
勝晤但時時擊節賞嘆而宣心寫妙不能回於筆下此
非常情之所及僅自知而嘆感爾高明渠得而諒哉忽
披手示累幅恩勤方營醫奪死號噭哀祈之際申紙一
閱灑然不知烈日流汗窘蹙之在我也紬繹所命愧不
自容其降意俯求固知虛以受其來若谷若不足皆未
易况之而施之非據祗劇慙衂大暑不審日來定省講
習之餘起居何似病者偶不死今猶在袵蓆間太平舉
葬只尺用工又復秋收是時非身履之皆不能濟行李
在問念一到其地無復修馳之暇草略申叙仰冀矜炤
執筆不覺氣長一丈
又
伏蒙寵示所集六一翁遺文并蔡君書與其編次東坡
老南遷後詩文總目且俾附名其後及序其前皆巨題
也固當以不敏求免然二公不可忘也每得其緒餘之
傳無異自天而下况探索詳論超出物表非豪杰之勇
疇克爾爾輙勉強索課錄呈左右為用則不可但此遇
不易得其高明之貺其可虛耶所留背軸素紙適兹紛
擾未敢下筆俟至宣城或能乘興亦恐斤斧不棄未為
定稿也别集三冊總目冊背軸一卷同元帕護附來介
持納幸祝至
又
投分高明每作書即欲巨細布之以故尤不得間於搶
攘之地仰佩見賜倍深愧嘆詩軸日置几案間不自得
則必一一歴目擿其成誦者呻吟以自寬非特為我矜
式實一時之良藥也比來撰述必已充牣箧櫝以超軼
絶塵之資而當賢父兄之間一舉足便有數千萬之逹
况山水之勝天下卓絶之境適為朝夕之助耶早時妄
意亡兒之養獲奉周旋雖癃疲已廢尙意因見而悟如
有借扵豐草長林或少振於躋攀騰躍之便爾適兹見
嗇每念及之但深蔚結似非人力所能致也何時一面
向風耿耿
又
適方修記左右耑使被問垂諭周渥感刻未易借况伏
審雨寒起居佳勝衰廢久矣分同腐草一旦頓回生意
則退之所以推譽侯喜之語兹復得之其佩服尤非所
據少頃欽佇降屈尊嚴以快占叙
又
天氣未定扵渡江(闕)里此固不可不避就而私
淑之懷似物理有以見憐故適投雅意所命也慰幸慰
幸見徵拙語實畏巨題又諸作者截斷路口殆寸步不
容進更俟牽課然亦未敢自必於可以拈出爾惶悚惶
悚
又
累枉教翰愧不自堪不獨光明頓回蔀屋而組繢綵錯
縱横照爛寒鄊未始有此也慰幸何已少間恭惟起居
佳勝見徵拙陋属思幾不聫接重惟推借之重不退避
輙牽課上呈殆奉一笑不必留也餘容面致
又
早來欲作記恐遂行姑遣人闖問已而知尚遷延亟且
繾綣必未獲凂徹遽被翰墨委誨諄密尤畏俯求之重
而衰苶未易為據也雨勢未已道路艱梗恐人力有所
不能勝更須留宿以俟也然黃山亦自虛曠早來伏惟
體况清適方圖僦所有與以奉佳趣庶接臨分少欵以
慰不能遣忽報田間所積微米水上危被衝注窮餓之
水火不免輟以赴之厄會凡皆類此似是造物者必欲
見求渠可力勝耶向風不覺氣長一丈
又
破甑敝箒疇復見錄委曲終不忘則定將何施可以為
報家間至於重復豫計是行似厄會已極矣不然安得
平生所願一時際遇併得之如是也墳山石刻打未足
方欲理之止有三本并羅氏表同浼哲匠餘者續附呈
次遣叙非所工正頼詆訶不妨筆次有以不及也欽企
欽企
又
向以見徵䟦尾倉卒以奉來貺不謂刻石為寵又煩背
軸見及展玩愧悚尤佩勤眷郡首守記前已得之該載
詳盡實一方之幸紫烟之作真大手筆也父子翰墨相
先異日想見丰采豈小補哉然題名正患如吏文石處
不免俗韵劉貢父太學直講記以為脱洒今日又高一
著可勝嗟咏
又
衰遲久欲為門下客差池不契竟兹淹晚不謂愛下之
餘遽叨賞遇雖桑榆何堪猶幸依起之光竊借以老也
日者遷徙所擇實主於幸義為多尚爾牽制蓋未始頃
刻輙忘於懷艱生固已弗類而厄會見乘初不計物理
憑陵乃至於是於其或者饑餓空乏使平日妄迷之誤
澡雪殆盡而遂將旦莫親依變瓦礫為黃金則未定(闕)
定能不愧器就之賜否耶願見之懷日以為感
與韋深道
辱書借米雖李侯之義不减昔人而魯公之拙則亦久
矣方時艱食遠近所同非若藩鎮廪餼之餘得借已出
望外兼蒙專遣津置尤佩厚意共審漸暄日來體力佳
健獨力酧對其來如雨雹其理如蝟毛湏少就序即在
左右蓋無時不奉思也
與趙彦強
相别逾年初不知行李所稅不得數具問至深傾馳忽
辱垂頋尤愧不逮然遂獲奉晤語有足慰者晩來履况
何似切承暫寓客邸無緣抵造想蒙加察未行因出入
無吝見訪耳
又
方作書披手示周盡無復遺意而語妙句秀欽嘆不能
已其感慰不待言也湖隂佳處人物尤勝三年欲一投
足竟未可得比來無一毫髮系念徑思問道輙為病留
良可嘆者聞仲權仲常兄弟館置甚厚彦強可人處固
多甚不惡也力疾修附未暇詳悉幸加察
又
别後日覬軒蓋遲回所期不忘傾遡自四月末即病奄
奄如九泉下人欲作一書亦復不果然亦未嘗辱寄聲
出處既異雖在只尺蓋與數千里不少間也念之尤不
能已大暑不審日來起居何似或謂已成久居計隨遇
即安要是樂處為不易得所以去閭里近墳墓不屑羈
旅儻在此耶何時遂獲周旋向風耿耿
姑溪居士後集卷十七
