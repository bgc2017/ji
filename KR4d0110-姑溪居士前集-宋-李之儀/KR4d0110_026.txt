姑溪居士前集卷二十六
宋李之儀撰
手簡九
與儲子椿
相别遽將七年初謂即在華要歲闌尚爾得非固為静
退耶重於一時耶欽跂欽跂桂玉淹回自亦難處定復
何可以補外都城住久無適不宜外官豈易彷彿特俸
雖厚亦不知其為是乃不易酬對者更希裕處期之必
達而已衰悴旦暮人爾杳未有會晤之涯臨筆倍增依
黯萬一得再相見實所翹跂
又
伏蒙别紙該貫彌識冰玉但密邇玉色常聞天上語晩
日豈不彈冠特如老病不調何宣城田例不復完良可
惜但無唱之者守令方時皆開爽通氣類似自棄之爾
重禄固難常有産則能常頗思之熟否思永吉歸甚促
殊不逮意續别上記次
又
昨日獲奉厚眷兀至抵暮從容緒言一一皆可人意而
置食精潔備盡勤欵超然遠思䪺還舊觀盖到此未始
有此况也其為感慰可勝道哉晚歸南寺已失玉趾似
是無投足地故不及相待甚不遑祗極怏悵方圖上記
遽被翰墨并佳闋清詩詞度前人韻至押到老鈍遂當
絶筆珍佩何已適為南僧約素飯飯後或蒙迂步何幸
如之然未敢必也
又
前日承見頋稍此阻闊遂獲周旋感激不能無所慰也
偶腹疾作不果欵留至念之示問尤佩懃懇洞庭春色
詩畫在監酒趙供奉處可託少孫就取此已無净本而
游郭諸篇亦不曾留次第趙君卷中皆有或得少屈佳
思共成勝事不為小補旦夕上謁
又
時序摧感加之雨又溽不解老病相乘殊不知所遣免
忽披手字並貺和篇隠然振起尤愧前日之妄作也媿
佩無已伏審日来起居佳勝倍慰瞻企賜来輒私有之
將時出吟諷以代良藥不免牽強筆墨别錄以致元發遂
寄禹欽也路通首當上謁次坐客草略皇恐皇恐
又
昨日承教甚新警慰多矣早来起居何似濕熱意味尤
不佳玉趾所投庶幾意諭北觀能不憚遠否不爾當尋
故步懶作字不果及元載元發明叔望就約也
又
昨日欲候門下竟夜起不得遂阻展近乃知老境如是
甚可歎也既審侍奉增慶辱手示並和篇咄咄見逼太
甚東坡嘗謂如我輩不勞逼而歐陽文忠公之和詩本
是襲人後而聖俞每度越十步外何耶於是何止十步
盖千萬里之遠矣因塼得玉又獲珍藏之盛感刻感刻
少頃欲得就見宿惡未殄脩報極草略皇恐皇恐
又
日者具問至略亦謂事稍間可以巨細申叙中春後幼
稚輩例作塞壅無一日不用醫加之舟居不便無復佳
况遂成蹭蹬每以為念也故人来備聞履踐之勝慰仰
可知浮沈閭巷人不我貴久矣然改觀生敬浸尋以至
於建旗壇上而一軍皆驚則擁篲負弩可指日而見欽
向無已家事漸宜區處有歸熟處便是迷境不可不豫
制也咫尺尚阻面致糟粕之傳徒有愧於忉怛爾
又
伏蒙就示長箋為禮甚重滋畏綿薄之難堪也紬繹營
緝當於天聖已前景德而後求與先後者盛矣盖八十
餘年不復見此作矣頗欲僶俛追逐此特無異爝火之
於正午之日但復熟成誦永為矜式欽嘆不足道也就
聞遷正學職雖於表發廓勵為可喜然薄有簡書之畏
得無拘掇應對稍勞否不腆敝役更十許日即去此續
食西引不在淮上即於國門迎見千萬以時加愛前揖
光大傾跂
又
涉春擾擾目前畢竟不知何事故作書不果欲一見館
下復不果蹭蹬端可愧也而豈弟敦篤樂義而無求盖
未嘗一日不在念也漸暄日来體力何似雨不止終日
頑坐求一投足地猶豫之久卒致迤邐自是老年境界
如此且亦牽率便然以故相與搜寫傾盡尤不能已方
且圖之未間倍希珍嗇撥冗修附殊不盡意
又
忝恩叙復方俟少間作書為附不謂專委在門連幅璀
璨非止佩服重意其警惕於我亦多矣至於延譽過情
滋畏非據来使不欲輙留正紛擾中附報不及想蒙加
亮日漸長雨不作乘興門庭當使家老失聲於驟到亦
一段佳事也如何
又
流落中君子周旋常謂隔遠不能旦暮追逐以投講貫
之樂習閑昜隋心雖不忘而力輙不契奈得已且已何
至是惟可付之形迹之外爾春暖或乘興一到館下亦
未定屢尋此味秪恐纔到不免紛紛遂中輟更俟紬繹
豫求一可逃避處然後問道注意吾友更希為我熟計
之
又
新正已附見賀意不覺又添一歲畢竟成得何事這下
入那下出良可歎息惟少年節物争新别有一種争勝
難以語此爾一笑一笑撰述此来必多不蒙開錦何耶
年来都不曾道得一句好言語源淺固昜涸自是終不復
津矣可勝悵然
又
塊坐已如木石雖往来太平不乏每到未嘗不歎息君
子之不我俱也京師久住意况可樂處多聞見所博固
不在言而脚頭所到便可卒歲其如一時勝流如仲強
之好客聞復之多聞師道之勇於為善津正雖未相識
而其人不待見覆而知引詠高䠱可勝欽仰
又
太夫人貴眷暨諸鳳雛常聞動静甚安必時有書至左
右子全到必相見生事日進其術業則不待形容師道
今次大禮必命官且得了當不晩定作問職曾為之得
一佳夢似兆兹事作詩尤工今更般挈知一向寧處故
鄉未必可樂也仲強書来每欽歎高䠱不已斯人不昜
得也頻相見否其學必富其家必愈非前比拆候書便
作附上次第已作太平之行而此更甚迫適相妨爾非
懈怠也子蒼未相識聞風甚久太初况味如何聞復在
甚處居皆欲作書偶未暇向蒙寄示數詩輙和得在師
道書中可取發一笑年来無復好意所向多敗人美况
者不知再居太平後將如何爾所得葬地在藏雲寺邊
已用今冬舉事恨子椿不一見也終為太平人豈人力
所能致哉其如文物極盛之際獨留滯以老豈非命耶
惟公等次第而進與自得無異尚冀事功表發時容一
擊節稱頌爾
又
晩来起居佳勝久别遽爾瞻拂無異自天而下老倦衰
病之餘所以警慰亦多矣逼行未暇從容請叩不能無
邑邑伏辱手示感浣無已信物並領單騎陸行乃能周
旋如此但有悚愧冠梳之惠尤出厚意俟歸專達别圖
上謝次藏雲地須至奉凂玉趾非細事也得一言乃定
爾千萬以存沒為念不可以已成為間果可用就求一
圖於分明將寄女兄盖方時利害所同獨此兄爾林甥
其次也纔到家即具問忙甚不及展盡
又
别来兩附書一采石一范尉想已呈徹久别幸見而曾
未得少慰展叙可量眷眷方暑不審日来侍奉起居何
似乍歸冗甚加之病倦不貸艱於應接以勞思佚翻愧
驟遠為不昜堪也一動又是一事身雖寄此而念常繾
綣左右未能隨遇即安執筆汗下
又
三有書方謂並不見答兹必山水有可疑者忽披手示慰
感無已漸熱伏審日来起居佳勝乍歸應接必甚冗已
將閱月當就緒矣既不用入學自省一半事只是京師
一頭項却須經意恐放不下則家食不能安也治生進
取明是兩途且耕且戰特虚語耳想久在思慮老倦比
来益窘灼之數百壯猶未見功次第發過我有騐漸謀
遷居舟則已備多日矣思奉周旋以日為歲未間尤幸
寄聲
又
霜寒伏惟侍奉起居佳勝一别五十日道路離勞每想
像友愛以慰逆旅到此已信宿而奔走所事力不逮意
故交遊間未果申致遽叨翰墨拊諭周悉欽諭至春可
量繾綣只今遷靈柩上岸明日入山勢須事畢乃果瞻
叩方時非遠適所宜尤當自愛千萬不須見臨也固願
從容展接於是似未可如所私吝也傾企傾企
又
太夫人尊體萬福荆釵輙附起居上都風物似非人間
世不知板輿肯遠邇否
又
稍還秋暑為况何似前日遠遭講鼓所逐定於字說無
緣良可愧也兩日偵候出沐皆云且寓學中人云在宋
家方養源時不敢於見盖吾曹每聚首必歡呼傾倒不
無汩亂美意要稍疎遠為佳方圖申叙蒙手示感服不
已定時何地可以奉周旋恐須過試也二楊已上莊收
刈端坐極牢落
又
流落江湖遂與魚鳥相浮沈以老而不知歲月之遷轉
平日交遊恍如夢寐間得之亦不復相期於顯晦存亡
之際况鳶鴻高舉秀特超邁如吾兄等輩者耶引詠疇
昔雖不暫忘然聲問無從可致不圖記錄特先翰墨之
寵申味雅春略無一毫髮低昂歲暮何堪益信金石之
不渝也感佩紬繹未昜為據冬候苦寒不審邇日台用
起居何似杳未有瞻望之日執筆倍深摧哽
與友人
正居運判屯田節下稍不獲瞻近村居隨所役不能無
事候問不講遂爾蹭蹬而高明之地亦或有嫌於僣昜
也麥雨不止氣候如臘中恭惟行臺豊豫慶侍萬福繫望
来音日覬再欵促膝臨筆可量眷眷
又
通判朝奉座下屬心盛義我方西而君子遽東若故相迴
避者以鄙念不捨則今日從容忝奉喜慰可知驟爾異
地繫吝尤不能已寒日益加不審履况復何似舟車之
衝圓方小大理難脗合而乃稱頌贊仰如出一口末路
何堪但擊節之不暇信乎高才博器有以得之也欽遲
顯擢俯契瞻溯
又
别後累欲作書所寓隨分牽迫不能自裕到日已數日
愈覺窘蹙其如相得雖晩而相期之意甚厚不應在衆
人之末也比已出閘風稍順即渡江荒僻無異逃空虚
者跫然之喜定將何日見投但闊步可期門庭日益峻
矣魚鳥厮友遂終不得一見邪亦或有邂逅之幸已否
興言至此倍深依悒更冀調護順適以符念向
又
一面歡若平生加籩致勤以失於不豫計方在宿酲卒
不獲少饗珍潔而厚意之隆則欽刻深矣方時坐間多
可喜事媿無一語以叙勝遇庶幾他日周旋猶能披寫
追錄相為掀髯一笑也
又
酈延之别三十年矣一時人物顯晦存亡炳然如昨日
事眷言笑語自當超出時譽為朝廷立不世之功紹續
元昆俛循弊箒之微實借風於里舍摧頽姑日復一日
苟玩時景勢地相懸絶定應未死之日猶及瞻望已否
姑溪居士前集卷二十六
