姑溪居士前集卷十一
宋李之儀撰
絶句三
書羅氏屏風四絶
淨練平鋪月上時無人吟得謝郎詩酒酣直欲捉倒影
千古風流幾個知
鼔聲絶罷香烟起湧出潮音滿座寒為問如何第一義
等閒拈却面前山
一到山頭却下山終朝只在翠微間白雲本是無心物
何事高低伴往還
日日春禽百轉新明窗棐几淨無塵平生似有叢林分
秃鬢何為尚滿巾
謝荆州太守
荆州太守送白玉泉酒兼詩云第一荆州白玉泉蘭
舟載與酒中仙且須捉住鯨魚尾恐怕醉來騎上天
次韻答之
荆州太守紫微仙遠寄漁翁白玉泉長釣久垂魚未食
為君一醉卧長川
題隱者壁
問道全家隱鹿門竹籬茅屋寄江村龐公事業無多子
只有平安遺子孫
題漁家壁
賣酒罾魚止數家卜鄰還在水之涯扁舟定向桃源去
斜日紅開兩岸花
偶題六絶
霜風刮地鴈連天野舍衾寒感舊年獨有多情夜來榨
床頭滴滴慰孤眠
洛陽城裏見秋風欲作家書意萬重復恐匆匆說不盡
行人臨發又開封
行人猶未有歸期萬里初程日暮時唯愛門前雙柳樹
枝枝葉葉不相離
長溪新雨色如泥野水隂寒盡向西楚客天南行漸遠
山山樹裏鷓鴣啼
數卷新遊蜀宛詩長安僻巷得相隨草堂雪夜㩦琴處
況似青城館裏時
不覺六月初八日還是去年瓜熟時鞭藉竟誰能致曲
定自昭昭終可期
訪瑫上人值喫葱茶
軟火明窗紙帳低一聲初報午來雞葱茶未必能留坐
為愛高人手自提
七夕
銀漢風休月對絃靈橋長掛罷星填從今祇恐情先老
無復佳期又隔年
東山
南山不見見東山白鷺時時自往還為問天公幾時雨
定因薄相故能慳
閒坐
鴉銜遺秉趁饑鷹老將時傳唤犢聲凡物有生皆有樂
不堪孤坐淚縱横
壬辰春試終場王德循置酒登月閣邀丁希韓
甚歡夜分方罷
寶炷芬敷散瑞烟月移花影上欄杆角聲又報梅花弄
只恐歸時夜更寒
清明日淨因莊早飯罷遂遊洪福有懷巨載元
確因致别約
老禪期客煮園蔬少憩西鄰日轉初萬白千紅好時節
斷魂空付兩龍駒
憶尋春色過何郎西寺傳來墨有香安得蒹葭真倚玉
再邀花影上迴廊
同榮天和遊石城
樹密山深鎮雨涼西州陳迹舊丹陽相逢莫話當時事
且約清心感妙香
謁錢公振李與幾
軟火明窗一炷香歲交時節夜來霜須知錢李饒風味
却媿巴歌汚錦囊
再過李欽之宅憶希武
客窗孤被探深寒一夢從來已六年獨有可人無復見
尊前旋笑尚依然
題李仲山金影軒
金影風光小洞天藍橋有路隔雲烟玉壺叩盡應能語
早晚光明照座邊
題黃蘖泉
住菴老子不復見傳法阿師追不回(闕)
一拳真是打爺來
次韻贈答洪覺範五首并序(六言)
覺範以余有收成之行作六字詩五首叙别既邂逅
于崇因遂出以相示而句中謂余東坡客也頗復推
借浮實舊章又有玉堂之約因次韻
念盡已知木偶多聞早慰詩流北海幸君知舉東家未
我為丘
豈為彌天蓋世却來作戲逢場可是因人爾爾要非皆
我堂堂
問舍求田㡳事乘流遇坎方時且向忙中作璽敢從作
者論詩
立玉無因再倚坐荆偶此同班老去誰開東閣朝來空
對西山
俛仰誰為荆棘崢嶸漫自波濤休說花磚步日旦尋烟
雨飛鵃
題畫扇
白頰饒春思梅稍喜可知聲聲催爛漫定是雪晴時
挽詞
東坡挽詞
從來憂患許追隨未路文詞特見知肯向虞兮悲蓋世
空慚賜也可言詩炎荒不死疑隂相漢水相招本素期
月墮星沈豈人力輝光他日看豐碑
石敏若挽詞
萬年風采屬當時墮地能班世有兒夢筆方傳符昔應
玉樓何事遽先期無由負弩瞻前導空歎騎鯨去不疑
老矣無從忘肉味餘音猶幸接吹箎
李希武挽詞
十年枯木不知春每向尊前得可人申叔共瞻雲外翼
元賓豈是轍中鱗揚帆巨浸方期遠摧輻窮途定有因
後學從誰識頭角祇應遺藁是通津
濮道甫挽詞二首
暮雨江邊寄一犁多情鄰老共差池平生意氣幾如俠
晩日詩書更有兒社酒方期終歲樂葵蕭俄感送人悲
紛紛窮達都歸盡誰復聲名是舊時
倜儻胸襟孰可侔生平行樂自優游坐忘更漏棋盈局
醉徹笙歌月滿樓千頃田園常富足幾朝冠蓋舊交遊
佳城今日悲埋玉亘古傳名信不休
郭功甫妻孫夫人挽詞
率已名無媿成家德可尊蘋蘩招婿婦翰墨見兒孫孰
不承慈訓俱來哭寢門詩人難再得彤管負詳論
李府君挽詞
賣藥韓康伯著書河上公幻同聊復爾緣散却歸空獨
有鄉人淚難勝薤露風我來嗟已晩猶及想冥鴻
弔王承議二首
﨑嶇南北舊相聞晩困羇縲託後塵盜賊餘風如振槁
里閭和氣似深春雀巢絶探終能鷇烏喙雖長自不伸
所去見思猶可想九泉齎恨彼何人
征西墓上木成圍伯氏傳孤出更竒皂蓋朱輪誰不擁
青天白日晚方知功名不掛非由種賻賵終辭信有兒
空指丹青訪陳迹倦懷尤恨得君遲
姑溪居士前集卷十一
