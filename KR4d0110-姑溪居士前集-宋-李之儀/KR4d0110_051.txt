姑溪居士後集卷一
宋李之儀撰
古賦
夢遊覽輝亭賦
露下木落天宇澄徹日欲傾頹蝉方凄咽姑溪居士支
笻步屧臨階之絶顧視節物推遷歲月感覽輝之昔游
詠生塵之羅襪惝恍差池躊躇騷屑御者不進將誰與
說既鵠立以不怡疑株拘之無别已而人斷風微月出
雲裂繁星不能蔽其光萬籟于此號其穴兹欲遣而不
暇更百糾而千結于是解衣就枕寤寐纔分紅舒綠卷
蘭郁麝薰更笑語于鶯燕襲環珮于烟雲恨秀絶之不
與方展轉而凝魂忽若星墜倏如鸞停拊背藉以相欵
極情柔而見文謂子之約何爽叩予之實彌勤顧倚玉
之未及俄司晨之遽聞嗚呼夢邪覺邪則亦莫知其然
哉今已非是昔安可追徵夢幻于物我遂割眤網于頑
癡庶几夢覺與今昔不能俯仰于羣迷
古詩(七言)
晩過王晉卿第移坐池上松杪凌霄爛開
清風習習醒毛骨華屋高明占城北胡床偶伴庾江州
萬蓋搖香俯澄碧隂森老樹藤千尺刻桷雕楹初未識
忽傳繡障半天來舉頭不是人間色方疑絢塔燈炤燿
更覺䴡天星的歴此時遥望若神仙結綺臨春猶可憶
徘徊欲去輒不忍百種形容空嘆息亂點金鈿翠被張
主人此况真難得
題王子重出李成所畫山水
主人邀我登閒軒軒前景物祗欠山坐來慘澹若不足
引我忽到營丘間營丘山水天下知全齊十二雄一時
舊遊歴歴如到眼吾宗筆力窮高低峯雲巖靄互隱現
老木蒼藤紛綵絢瓏璁特幹勢將壓奇崛欲夸人未見
石磴流泉似幽噎洞穴縱横乍明滅舉頭樓觀俯懸崖
定湏六月臨飛雪行人初踏山前路欵段衝寒怯回顧
蹇驢亦自樂平地亸且徐行方得趣日西平遠連何處
極目蒼茫天欲暮行人端是我前身斗覺精神相會聚
百年瞬息竟誰真此老應無一點塵主人等是風塵外
豈是閒軒久住人(子重家有閒軒)
觀子重鐘隱鷄鷹圖就借傳本畫乃文康舊物
千年老木根半拔义牙枯枝闘金鉄蒼鷹見鷄豈復捨
伺隙必拿將雷掣鷄知不免怖且死銅觜窺鷹反噪聒
隂風慘慘天為改殺氣憑陵欲翻海畫工已證三昧因
造化精神智能采江南山水多異人遁迹往往隨風塵
等閒應現非一化流落終為絶世珍王公盛德天下歸
想見乾興天聖時進賢退佞乃所嗜不使異趣侵毫釐
喻公為鷹固不可排擊奸邪力尤果開圖凜凜毛髮驚
滯蔚頓攄如破鎖公孫勝致有餘風十年净土常相同
擬借傳摹應見從意欲因畫時見公
次韵胡希聖登毘陵東山亭
君不見狐裘相齊望前古後日執鞭固欣慕煙雲得趣
更飄蕭常使高人恨無路闌干崢嵘擅空闊寒日低回
得循步朱輪想見不可從南國小棠疑未去百年暴輝
實之賓俯盛仰衰情易新孤懷直欲共傾倒衣上元無
一點塵又不見三千珠履春申君十年天禄揚子雲極
目平原草縈骨秋月春風愁殺人五湖歸去辨之蚤擊
鼓撞鐘猶恨少險語緩絲一劒休九衢相視空草草荆
州萬里控上流歌舞翻風甚飛鳥回首蒼梧隔暮雲南
狩不歸何可叫解后相逢情更親芻狗疇能誇已陳欲
書醉語致多感好事今無載酒人班班微陽度密竹嘖
嘖寒雀喧荒榛韋郎所紀十無一安得遺老酬諮詢蹭
蹬難堪隨末俗徤論愛君如剪竹寧人負我無負人咄
咄老暪徒四目直絃易斷曲未終鳳髓難容斷誰續白
首胡君到孤獨在何分金齊鮑叔
送李仲益赴濠梁司戶
烱然五府不受塵深山大澤猛虎蹲豫章千尺若可抉
滄溟萬里疑平吞秋天一鶚禰正平人物南州龐士元
莫詠濠梁好風月當知猿臂出吾門
閩僧饋紅糟炒笋
食飽䑛指老更深飢腸南北常欹崟曾作閩山對岸客
海舶供看常相尋一路埃塵春幾換葷羶裂腦愁舉按
淮陵巨海不多程多情誰殺能鳴雁道人雅好逾千金
短茁漬味羞春林呼兒績飯不知飽未徹已到閩山隂
孤風冷石常齒齒不忘南音似君子寂寞相求義愈高
豈特今朝共隣里
胡希聖在毘陵有詩私送比過山陽復以其韻
送之
寒雲四塞客日短一壺臍裂洪疇中君家大門我父黨
覓白聊復相過從和香索料多甲煎幽蘭幾弄理孤桐
爾來行李偶南北齒齒不見雲間峰登山臨水不無思
獨笑往往捫長松蓬門春晚燕語好書幌迤邐來清風
五府帶垢一洗盡萬里古色開愁胸輞川何在廣文死
比比孺子誇有功楚人僅免二日苦却嗟白璧埋蒿蓬
逡巡取酒叙契闊百川赴吸驚長虹風流未愧正始後
淪落丘范評無鍾君才有用豈特尔我亦相將成老翁
騏驎得路即千里會看拭目天邊鴻
登鶴雀樓
大河南奔山北走臍裂天涯懶回首撞鐘擊鼔醉横參
恃險英雄骨已朽歲暮風烟尤可悲功名白髮不相期
重來好是當晴日應有鷄羣翡翠兒
送鄭産莊
酌君白玉杯送君正黃梅長安風沙眯人眼君行暫詣
黃金臺劇辛巳老樂毅去荆棘平地多龍媒九重深沉
四海遠快便誰許參雲雷黃金臺高不易上并州雄節
幾塵埃當時勲業皎白日餘風表表皆雄才龍睛豕腹
實異相肝膈上下羅瓊瑰丹青萬物大門壻妙論尔汝
無嫌猜同時舒卷一門盛將見裂火生寒灰十年早飛
不足歎青雲自此亨途開我暫追隨極天未有酒取醉
長追陪離亭雨足綠蔽眼健帆危挂寒風催黃金臺不
知幾千尺勸君窣衣直上首莫回時我歲豐亦足被君
賜還湏遠過青山隈
晩步汴堤始見春色次夜與蔡君規鄭希仁同
飲進奏官舍
昨日行河堤柳色綠如埽只疑晚煙罩寒林細看始知
春已到春來本不與我期病中蹉却春來時塵埃雨過
風不起但見紅紫咄咄陵高枝年年見春隨分喜今年
見春略無意泊然相遇等幻化況是客愁如夢裏前年
隨春入都門去年探春海上村今年作客還到此萬里
漂浮誰與論故人邂逅羅酒樽白髮相逢情更親身世
崎嶇有底急終日裂臍如歸雲倚門幾夜環連夢勃窣
稚子行逡巡扁舟早晚東南奔車馬紛紛愁殺人
送俞叔通歸四明
終軍棄關繻李斯逐黃犬功名事業自有時咄嗟所得
亦蹇淺雷奔電掣千里雨魚變為龍如掌反侯嬴抱關
誰復論公子感之在一言擔簦屐履遍列國平揖相印
須臾間簀中不死魏齊困口中舌在天應旋莫嘆髀肉
消休悲釡生魚揮斥八極神不變秦人豈識照乘珠氣
吁虹蜺亘天地有時一笑海可枯泰山排雲天下小紛
紛何足論賢愚得君本如此君知我無朱幾年飛鳴共
搶榆長慙瓦礫參璠璵都城踰月同朝晡蹩然别我還
舊廬引君一杯酒洗君衣上塵我歌雖促非酸辛未忍
祝别惟加飱直教探取虎穴子西來射策黃金門
次韻孔經甫題剡縣史氏競秀堂
天姥迤邐沃州緊萬壑千巖相汲引崢嵘不知盡何如
撑突雲煙隨望隕來蹲去伏搏虎豹上圓下妥蒸芝菌
溪流縈紆湛寒玉飛泉滴瀝調金軫天造神藏發有時
眼力收羅一朝盡連甍接桷插星斗檻欄分明嘘老蜃
薄遊曾向畫圖見幾欲微吟寫秋蚓登臨更想新醅熟
紫蕨堆盤參竹笋排坐歌呼來謫仙落筆萹章陵醉尹
晴春雪霽夜月滿此樂誰能計畦畛到者如行避世村
回首紛紛只堪哂因君歸興不自持安得陵風跨蒼隼
兼江祥瑛上人能書自以為未工又能詩而求
予詩甚勤予以為非所當病也為賦一首勉之
使進于道云
得句如得仙悟筆如悟禅弹丸流轉即輕舉龍蛇飛動
真超然禅瑛迺醉我顧慙道玄戲將字畫當杖拂與子
憑軾相周旋筆若運矛矟手如致禆偏眼能援桴鼓心
為制中權棄捐尺度廢䋲削似曲還直非方圓適當庖
丁善刀後但見滿紙銀鈎連心眼手筆俱不用擬向底
處觀其全思量不可到此地無中邊政似觀瀾亭上夜
深後滿空白月孤光懸(祥瑛侍者書置之魯直卷中略无辨異惜其未常博觀羲献顔)
(柳遺蹟也右軍帖家家有之然後世遂不復有右軍至近世人書下手便欲逼真古今相絶如此瑛其勉旃)
姑溪居士後集卷一
