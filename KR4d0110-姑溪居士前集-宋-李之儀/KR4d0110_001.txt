姑溪居士前集卷一
宋李之儀撰
古賦
閒居賦
嗚呼閒居之為樂也樂其所可樂也樂非其可樂不為
閒居也樂其居之閒然後知閒居之為可樂也迹雖是
而心不在焉與夫故為其迹而資以藉口者乃閒居之
戮民非樂閒居者也樂其樂者君子之樂也未始知其
樂而盜有其名者小人之樂也潘岳之賦名則是矣而
心則不閒也失志自寓其無可奈何而形容其不得已
者也戮民不足以言之也陶淵明歸去來似無頃刻休
息而超然自放于造物之外陶然自得于言意之表居
不閒而得閒居之樂也有一念不為閒有一境界不為
居形如槁木心如死灰尸居而龍見雷聲而淵默得其
一未知其二也終日言而未嘗言終日行而未嘗行其
庶幾乎孔子居鄉黨似不能言者其言曰毋意毋必毋
固毋我又曰予欲無言又曰吾與回言終日不違如愚
申申如也夭夭如也儽儽然如喪家之犬也魯人則曰
此東家丘耳夫是謂之閒居而樂不足以言之也漢儒
所記閒居燕居是其日用之常而非其所得之樂也惟
彼不類造次必偽于以行已狼籍自棄蒙不潔而反以
衒鬻蹈荆棘而不知所避務淺陋之為夸而不識人間
有羞恥事方且忽婁猪艾豭之歌而擁宋朝之弊帚安
燕婉籧篨之刺而巋河水而高峙杜門却掃而閭里坐
視其左右動容變色而肉食率懷其可畏一顰一笑惟
我之從則言發而利害隨之一動一靜立我之異則頥
指而百罹斯值以是而日輸月賦如征焉以是而山積
海納如歸焉乃曰我閒居者也是又潘岳之罪人而謂
聖日在上為可免則予不知其所以也
古詩一
謁李太白祠
愛君獨酌板橋句想君不向稽山時千載風流同一轍
孤墳數尺埋蒿藜文章誤人豈當日聲名雖好終何為
譬之花卉自開落又如時鳥啼高低行吟漫葬江魚腹
鵩來空賦予何之君不見吾腰恥為小兒折或車或棹
聊為期又不見嬴顛劉蹶不到耳採花摘實相維持春
寒漠漠青山路厚顔已覺歸來遲一㕓尚冀容此老與
君朽骨分東西
累日氣候差暖梅花輒已弄色聊課童僕芟削
培灌以助其發戲成小詩三首
京洛三十年作客每見梅花欲忘食時時魂夢到江南
足跡塵埃來不得嗅香嚼蘂不忍捨為憐絶韻真顔色
誰知晩得江南身特此一株當舍北寒根老枿初不辨
幾與桑榆同棄擲慇懃地主故指示頓覺翛然超眼域
幾山氣候也深春戢戢枝頭危欲坼呼奴隣家借刀斧
穿斷因之聊拂拭便宜邀月作嘉賓不惜淋漓慰疇昔
邂逅梅花同作客此理雖龜亦難食道人無眼自超羣
定裏觀之想應得為惜花開將及時枕上朝朝問天色
自是春工力尚堅一向風頭來自北昨夜雪深幾一尺
不覺起來欲跳躑雪過春回固可期聊與此花為畛域
今朝舉頭消息别物理人情原未坼綠萼柔條宛相契
正色真香淨如拭更煩妙語為詮評莫遣塵根迷夙昔
花是主人身是客更欲花前羅酒食花應笑我強相親
畢竟人花誰是得金樽到手我自醉道人何妨且觀色
三界觀來即是空醉裏寧知漸遊北等為圓鏡隨身現
認着分明却虛擲持此問花花不答嗟我與君徒入域
不如收却閒眼坐萬境紛紛在披坼一番風雨便紛飛
念垢情塵漫磨拭今年春盡有明年花落花開幾今昔
彦行和梅詩甚工輒次元韻
春風不揀尊前客未必藜羹輸肉食玲瓏點綴移月窟
誰謂吾家最先得直從去臘約為伴旦旦相看無倦色
朝披日彩爛迎東夜插斗杓寒挂北擬將西子作孤注
對與春工分一擲又疑妖冶凟清真子細籌量信難域
發狂不意落紙上勝句爭來共推圻諸郎獨殿語尤老
似欲塵埃劇湔拭不惟詩社頓光輝枝上分明過於昔
次韻君俞病中見寄
老眼逢春如有隔不覺花前手頻拭昔陪韋杜尺五天
此地去天今幾尺東家有客貪春甚酒作衾裯花作枕
瘦逼休文臂漸消渴近相如尤殢飲賞心直以花為命
醉頭只恐扶難正春歸每恨太忙生不惜一春常似病
我老無用終安之屢欲從君獨較遲方將結束窮勝致
投懽祗許春相知詩來苦訴不自樂春固惱人多索寞
何妨強襲起應劉間促扁舟尋李郭君不見樂羊功名
方煜煜歸來謗書已盈篋爭如隨地任低昂漫浪猗玗
盡元結
題步雲亭
昨夜風高蟬半咽起來知是白露節玉面少年窄袖衫
袖裏新詩似冰雪幾日炎炎如甑中今朝忽覺超樊籠
不惟氣候已八月更得冰雪開心胸謝公山人詩筆竒
問君何緣得此詩報我我欲步雲去山人許我因留題
君作斯亭幾許高擬推皓魄飜銀濤誰謂姮娥落君手
坐遣山人詩思勞君不見梅老句出天地窄曾謂山人
真太白采石月下憶相逢笑披錦袍弄明月十年明月
歸謫仙姮娥豈得在君邊何妨邀取山人去卒歲扶擕
醉笑間
題渭濱亭
廣張三千六百釣太公欲與文王親文王不為熊羆獵
卜年七百終何人開元天子降步輦當日何如渭濱見
是同是異不可詰一等風雲符虎變吾君好賢軼前古
處處鵷鸞刷修羽觀君命意非苟然他日風流須再覩
題山堂
二年江南客對面不見山負我愛山心兀兀塵埃間一
聞說山心便喜欲插修翰遽飛起君家乃是山中居永
日青山同徙倚流泉涓涓薜蘿暗明月時時窺枕簟三
伏清霜帶雪來不斷烟雲擁欄檻只恐居山興易闌萬
壑波濤翻等閒知有心期難得否憑君借與畫圖看
送儲子椿參假太學時泊舟金陵風亭
金陵二月春江上連日雨暖風初報一番晴綠淺紅深
紛無數與君已是隔年别相逢又作臨分語感君情重故
可歌送君心折不成舞五年相從如一日物物講評窮
髮縷愛君正如韝上鷹畏君何翅文中虎未飯已知必
下趙憑軾會觀終報楚逡巡照眼綠袍新更約十分同
一舉
走筆贈報寧老
半山老人筆如椽落筆直欲拏雲烟東亭右軍不復見
龍跳虎卧誰爭先姑溪六月汗流水邂逅清風頓如洗
他時問法到山前應許神光得吾髓
和郭功甫遊采石
卒歲愔愔無地雪三首新詩報明發使君近作采石遊
勝踐傳聞驚久缺亢陽便有欲雪意和氣先期振巖穴
想見旌旗錦繡張如從元君朝北闕後擕一老何竒哉
朱顔鶴髮超塵埃噭呼江上來席上迤邐萬古隨雲開
騎鯨仙人不敢避玉鏡臺郎俄復迴分明月下遇賞歎
將軍新自天邊來逡巡落筆轟春雷落花亂點荒池臺
沈埋蓁莽見一旦名高此地真當才從來不許說前輩
寄聲魚鳥休驚猜直疑乘槎叩月窟又若登臨望天台
酒行已徹更須酌醉倒寧辭無算杯卓然一段極則事
遣我擊節因誰催
采石三題
捉月亭(李太白)
我昔揚帆下廬阜落帆采石春欲暮江南江北只見山
欲識錦袍無問處夜深明月來青天天水茫茫月連霧
想見扁舟捉月時江心見月如相遇醉魂不制月可捉
捉得便將天外去月在人亡天莫詰髣髴風流誰與晤
邇來水落洲渚出隔岸潮迴疑可步聒耳啁啾不得聞
對案腥臊難下筯多情禪客饒佳趣粉飾餘光扶墜緒
欲回古月換今人到此翛然忘世慮從來喜誦騎鯨句
亦復買田相近住會當載酒十分圓同指虛無問征路
賞詠亭(袁彦伯)
爨下得餘薪便可歌南風參差長路鐸鼔樂俄相同一
棄一流落悠然會天工始知盛衰際遇與不遇中風清
月正好爽晤聊從容豈意接心期賞歎如雲龍千載瞬
息爾轉盼歸虛空何適非適然神交付冥鴻
鑑然亭(温太真)
温公天下士百計興艱危大厦勢已傾意欲一木支功
名等山岳德澤均雨露奈何談笑間而取鬼神怒鬼神
豈不鑒忠義當扶持一見亦何傷冥路俄與期似非理
所安端恐數應盡邂逅不可逃紛紛遂為信孔子昔有
言既敬亦須遠三復而三思臨風更三歎
姑溪居士前集卷一
