姑溪居士前集卷十八
宋李之儀撰
手簡一
與蘇黃門(子由)
久不獲脩記師門雖窮在途然竊借餘光不忘自振惟
是耳壅目枯求一毫髮洗灈增新無復可得以故系詠
拳拳不㤀鑒寐秋深江上猶有暑氣不審燕居却掃尊
體動止何似恭惟神聽冥符日有勝趣萬事既不復經
意則御風調氣遂與造物者游矣不腆一介尚冀投老
餘息猶及欵待不勝係吝之私更祈加愛
與龔侍郎(深之)
瞻望門牆僅隔一水然聲問不乏而歲時殷勤所當展
盡于師仰者不應疏簡如是臨分雖不敢輒齟齬其馳
情繾綣不得為無憾也春候已深日來尊體動止何似
老境流落不圖遽遭此酷永日如夢寐中夜間則申旦
目不得交力量不充固深自愧惟是四十年艱苦相依
平時家事取給已不易堪而有一急難則委曲經營不
遺餘力情則夫婦義則朋友既使之到此地終不得同
歸念念祇欲下見蒙眷深厚未能執手號訴臨紙哽塞
不次
與蔡侍郎(寬夫)
不奉教晤已復累月懷詠重眷朝夕以之早夏清潤恭
惟尊體萬福于是遷徙已得所說亟圖躬問動止属乍
到不無應接之冗用輒蹭蹬尚幸少休獲踐鄙志瞻望
門第可量依仰
又
衰晩無堪實門下舊物永懷先公惇養之素與夫高誼
延挹之勤每以身生朝露不能少見毫髮為念異時東
坡老人則曰拱把必可以至千丈步驟方習定能萬里
者于左右常一二數流落遐遠勢地日光明一見豈復
可得不圖倦緒遽投挽引雖未慰從容景慕所期然欣
幸之深未易展敘也臨筆耿耿
又
比到采石遽聞已過城中輒投先書具道欣懌持書人
回方審所得之妄已而又傳遂同何明道徑過金陵矣
悵然不知其况久之乃承尚留湖隂頗得求田之適即
欲修謝不謂汩没竟爾淹晚初以此地或可少延竊祿
之頃褊陋易得以乘加之宿啄猶逞渠可一日苟安耶
雖墳墓所寄亦將營葺就緒再理舊轍萬一舍館定庶
獲忝随杖履之後也他俟躬致
又
不腆之役已滿任前期輒再請猶未報可遲暮竊祿靦
顔何控然夤緣覬幸粗寬待哺者之責爾召用未間尚
冀周旋勝踐之餘連蹇不類定應果慰此志否向風增
吝
與吳朝奉
前日郊外拜别後二日有傳舟人未解者比再出城已
不及見相仍初稚多病未卜行李所之早失脩記可勝
愧仰計程當已定館乍脫塵垢利害之役而有溪山隣
里之歡想劇慰懷不為加損固非待晩生縷縷之獻愚
者竟不免西行冒暑就陸其味可知俟至關中時得通
問次
與叔倫提舉朝奉
久不親盛義間欲致一書或復不果所以系詠之深固
不如是也比承終制還朝稍幸班者獲奉餘晤進聞舍
館所寓時得通記不謂前日方遂邂逅斯須仰奉教益
間幸亦多矣已而得家門伯母下世哀苦累日不勝見
在式假早來出就諸兄議成服歸得墜刺乃辱臨屈謹
諭重意且失迎展感激復深愧恨向晩尊履何似無緣
造謁尚覲促膝庸致久别之懷臨紙不任眷眷
與宋榮州
伏審顯膺寵數榮進崇資叨顧有來聞報增忭伏恨阻
遠不遑陪下客以相先竊借光明但能知盛事之難值
謹具狀賀
又
久不獲嗣音門下每于思道書中得聞動靜疏遠且復
廢棄之餘色色生理幾何其能自控也不審一顧之舊
尚且記錄已否初暄恭惟日來臺候萬福新恩之寵非
才望有以稱之豈能至是無緣從賀客之後而又得之
已晩比復當前而反兹蹭蹬惓惓倍深愧負想像一時
歆艷可量引詠
又
喬松巨柏非高峰絶壁未易為託以所託之如是宜其
干雲霄直日上未已也又况日聞所未聞日見所未見
其資藉宜何如哉非肺腑惟義慰有自來豈能至此更
期際遇終契超特欽跂欽跂
又
晉卿家必常往還兄弟想皆顯達矣聞有尚主者得非
宅相乎别當脩慶次因會聚為寄聲平時班班一見之
而未嘗接語料亦不復記省但寶坊一抔土未易㤀懷
也臨紙哽愴
與俞叔通教授
暑中不審旅舍何似瞻企盛義無從請叩區區可知高
文聳動榮觀然未敢廣傳朝入匭暮遍天下矣何時再
幸占隸病躬修布疏略
又
寒色伏惟尊候清勝眷聚無恙至節日阻陪罇下為壽
可量傾禱不肖職事粗爾乍到冗𤨏病躬不佳每愧誨
言馳情不已早晩西來奉有道君子引企旦旦不知其
勞耳盛寒珍重時貺玉音
又
前日連獲手教并盛文二篇曛黑索燭未及恍如在日
圍中矣既而研味高致非特如僕命騷人不知三代以
來作者尚可分路揚鑣已否神遊不遠竦然數日脾氣
作憒憒如醉人無緣欵曲承誨以悉别後牢結可知舟
從定在何日啓行毒熱跧伏不易處吾生不如意事十
常八九每于左右眷眷尚覬新春東去再尋杖履之適
自餘不惜音驛交馳惟君子勉強于我也千萬垂亮
又
近附逓修記當凂左右兩日連俸賜教爛然禮意兼幅
不能盡略其愚陋尋繹所况浩乎若決天漢之瀦而注
之廣莫之野難堪眷遇重為愧戴伏惟待敵里中德况
佳裕眷聚寧勝昔龐士元為南州士人之冠以世論之
則兵戈之際與夫一道德同風俗盖今日之盛也吾不
知賢士大夫能相亢高明以掠士元之善否區區願親
之誠非尺書可道指日以俟言欵
又
伏蒙不鄙孤陋過示盛文大編衍溢眩然雖前日蹈海
未能若此文章久不到此惜乎先帝不與見也然神遊
不遠固當有享輒已傳錄願少寬假數日偶誦一二對
于同舍中徵索者紛紛日不自給瓌傑偉麗一至于此
尤劇賞慕
與何給事
違去門下遽涉改歲詠德懷眷尤甚平昔氣候未定不
審臺候起居何似衰晚一介雖託弊箒之末而從容執
篤尚懷素志其如傾倒絶世之藴欽慕出處之正盖尚
為左右頌之矣庶幾鋒車未命猶及旦暮之欵
又
早以山陽舊墳稍低下不免而甚水不能洩河漲凌注
念欲遷者久之于是得卜適介盛德臨附一方與夫當
塗令公部屬之便固知仁人周恤必以是為急難而赴
之必克然常情所期近在咫尺随事應見而已不圖光
明俯暨委曲是同而令公不遺餘力恐已事未必能爾
纖悉畢舉上下翕然景隨存殁仰佩未知所以為報雖
已躬致其勤如是此念何時可㤀系詠之深責具申展
又
急足回倉猝具書當獲塵凂稍不果嗣昔推重在先引
詠舊眷不忘傾屬早春不審起居何似久為人物所先
加之有勞簡在淵密豈外計可以遲回者流落倦途尚
期擊節迅除少慰向慕爾遡風耿耿
又
罪廢沈溺無復舉頭之望邂逅舊遊仍值提案之始恍
如斷夢感慰可知歸來幸畢葬事然望德門自是愈遠
矣興言所暨倍深依邑故族淪落聞振拂不惜力是亦
仁厚所期要之於時猶不可及也的便中卒爾馳附瞻
望弭節仰冀善衛
又
前日獲侍樽俎新築落成瑞應表發仰佩不遺與觀成
美感激不在言也低徊里巷雖側聞盛事而衰遲不振
愧無以形容蕪陋之語以致一時之遇過蒙延挹置其
不逮而曲與之進敢不矜勉以奉勤眷持斧般門固已
非據而老筆在前姑投一笑之地而遂覆醬瓿乃出望
外矣適在墳山不果躬致賤懇仰冀深炤
又
分餉柔毛何以克當但恐飽德之餘藏神見夢羊蹴蔬
耳某物若干漫實四奩非敢為報也餘遲旦夕面謝
姑溪居士前集卷十八
