姑溪居士前集卷三十一
宋李之儀撰
手簡十四
與吳禹功主簿
昨日專人歸上記當凂几下氣候益暄幾有暑天意象
為况當復何似稍開塞疏墐以遣經寒鬱滯之倦遂迎三
伏以故不無應接之勞少間便圖近次
又
近作書偶失投徹之便初意已浮沈矣比審已歸則鄙
懷當幸塵凂方闖其然以冀申假遽被專委情文兼盡
固已不勝佩荷而屬辭雅麗揮染勁秀又得之矜式為
多感向拳拳時未知所借况也春寒不解邇日恭惟尊
履佳勝蹄涔之迫乃能暫寓而略無纖芥可指以議者
九萬里而圖南渠不信于今日哉竊寄下風庶幾一息
可附也如何
又
江上邂逅謂得從容少慰欣慕遽聞還轅悵然不知其
况豈牢落盛寒中勢不容少遷延耶尋欲作書屬風便
徑歸以故未果改歲伏惟動履清勝雨雪相仍春物頗
遭抑勒一晴則不可遏矣美才盛年自是當日有佳趣
老人但貶得眼爾可笑亦可歎也繫詠勝晤倍深依仰
又
晚得從玉趾之末超軼絶塵每自嘆其不可及而曲記
愛忘不以莫齒為不類為有間方且抑揚頓挫竊幸其
先後不謂行色在望一念所乘但深悵仰改歲已復初
暑日来恭惟動止佳勝引詠治下同在江上然順風揚
舲杳未有此便臨筆不知其况也
又
别後即舉葬事用去歲一力酬對臘盡方少休閒承蹙
屈弦歌之樂雖常格所拘是亦一隅邂逅之福爾三月
末徙家當塗旋葺蝸陋數月来纔息肩以故書問稍滯
固知牽制不獲已要亦在所矜照專介墜問亹亹挽之
不能斷冰霜下移信乎相悦于我滋茂也感激愧佩無
物以喻人品瑰異似非鄙拙得以形容要將擊節衆人
之後以承峻擢愈遠千萬加愛
又
前書曲蒙寄示諸文紬繹妙悟盛哉文章久不到此矣
復熟不已幾至成誦于今只在几案間意有不能遣則
藉以當珍劑别後佳製必已堆積雖入秦府庫眩奪不
自持其如皆絶世之産也安得一篇就皆擊節于其側
耶日来竭涸不異眢井辱寄縑紬猶未有以塞白少須
從容因以詣教然極有愧于瑰意也
又
竊究盛文遂得周覽治下景物之勝追逐吟笑寔出幸
遇而羽翰不傳咫尺千里春已去憑陵節物想多翰墨
之傳繼此日有乘便之望亦當因之或自鞭策也
與友人往還
希韓昨日承見訪經宿尊候每勝不及别啓會次幸展
轉異時可以聯步相過並得奉教督寔為慰願狂斐得
之一時偶氣類所鍾因竊藉之以為詣教之地而賤家
鷄貴野雉遂有所取于晚際紬繹高妙栗然汗下庶侵
尋末軌以投自效其諸更冀委曲掩覆無至咄咄于太
甚也千萬見察
又
欽向有自来每以相遠不得接武披承為眷眷于是時
辱存頋遂獲瞻拂色夷而親可畏而親者其在是乎别
後資養之茂重嘆以為不可及也累日大熱又客至不
已修謝後時皇恐早来伏惟起居佳勝無緣趨謁想蒙
加照繼此尚得一再見否未敢必冀傾跂無喻
又
春暉前日誤寫為迎春惡詩或未用可貶付修完以稱
題意或參差亦不妨將錯就錯也一笑問須長春軒詩
必是因花得名轉錄奉呈日来勾屈俱達藻思低昂正
當相與形容或已得錄無惜開警延企延企
又
昨日承書累幅詳縟未暇披繹而家間失望何止交徧
見讁不離于坐再遣来人亦于少室公處約客想已塵
凂晚来起居佳勝前詞漫輙注思元不知黃籙儀物所
置與夫事之本末始如常醮叙致而已大匠不吝斧斤
而櫽括之良工之側多曲木因有論次得所模範乃末
學之幸也遂即紬繹謹錄呈左右以勤斵削如前干猥
瑣正在滚沸中早得一出手如中流失船一壺千金也
又
天氣昏重老倦從而浸劇願見甚至而不能勉強良眷
眷也晚来不審為况何似諸帖輙跋其後數日不暇及
遂爾淹回想未見訝德素名書也不可不使之出一隻
眼丁希辨行筆有定力殆進而不已者可示之因問老
人之語頗適理否餘俟面承
又
秋物登衍追隨正為勝日罪垢不擬汙人遂爾屏處眷
言游舊可勝跂仰不審履况復何似詩不欲違厚命奉
一笑足矣不必參次成篇也尚冀邂逅瞻近少浣勤懇
又
晚来起居何似數次勉強起枕輙如在磨上欲候見遂
不果跂詠勝致但深繾綣前篇和納並元發明叔所賦
得之皆盛作也老者不度德不量力但有附驥尾之幸
爾亂道来日錄上
又
濕熱不解早来起居佳勝昨日幸獲欵晤超然勝致警
慰多矣方圖上問辱手示銘佩增甚見委敬悉惡札豈
足為用特不敢不遵稟爾溪堂佳詞鋪寫精詣兼咄咄
于一時景物無毫髮不盡不獨宛轉高妙攀援莫及復
唤索所遺亦不容措手勉投匠手以丐斤削甚媿狂率
少間元發家能俯同否
又
老倦素不工詩又久不作特與衲子輩代口鼓為戲爾
不謂流傳仰玷匠者更煩注思俛同借寵粃糠皇恐無
地陋闥頓有此獲真一時盛遇也詩固難工得来尤以
為屠寵而不復振起欽承高遠非止區區蒙被他佇面
盡
又
早来起居佳勝昨日過辱相求遂獲從容勤懇可勝愧
佩昨日睥睨曾不得一出氣竟至汙瀆珍藏皇恐不已
細思誤用字處須著改正如蚪作科隸作穎之類輙望
從旁注出庶幾掩惡集賢學士如堵墻觀我落筆中書
堂以氣吞之爾勝人之語尚爾脱錯區區如衰憊何一
二日再上一回無限勝事而彦國不起令人氣短
又
昨日承寵頋偶未食不果欵留請晤良眷眷也經昔體
况復何似佳句憑陵殆不容出手特不敢坐享連城之
瑞爾雖不工重以氣類尤覺牽強值飯數僧未獲奉候
起居悚仄然勿廣為禱一則掩惡二則不欲知為尚敢
作文字也
又
久不獲展近瞻仰無喻初睻伏惟起居佳勝蒙手示爛
然滿紙讀之汗下但欽嘆畏仰之不暇盖文章之盛久
不到此矣衰陋雖不足以擊節然管中之窺猶及一班
之幸也其梗槩若有所辯訴者不謂流言一至于是可
怪可怪果辱久要敢望安織不動使立而後起者有媿
于地下不勝願慕之至旦夕奉謁方有客恕草略
又
晴日伏惟起居佳勝竹軒薄有意味或乘間過此焚香
試一種新茶遂得接勝晤適所欣幸
又
欽尉鄕評嘗謂早時疎略似有以主之末路周旋豈無
深念故求田問舍所占于此為多亦有以見亮也更數
日當暫歸冬初復来獲遂登門上謁次地接闤闠而深
閒自居每想見涇渭内分而光塵無間非有本者豈能如
是欽仰何已
又
多日不展奉伏惟起居佳勝梅花將盛嘗約景脩或能
展轉雅舊一来同尋蘭臯餘味會上元齟齬而花亦未
全拆方佇朝夕申致乃承暫入試闈不知何日定可出
尚欲與花相期遷就高明臨貺也率昜咨稟
又
改月伏惟君子休有多祉昨日灼艾中書賜教並示近
製雄文呻吟方窘遂得超然别在境界信矣文章與造
化争功也前人已有兩篇記曾過眼似不能藩籬是等
格律尤為難工非屈原宋玉未昜與風雅争衡漢儒頗
盡心於此要之止是一時所尚晉魏已後則無足論也
李白數篇奔注汪洋自成一家不若退之子厚僅將西
漢近時歐陽文忠公秋聲乃規摹李白其寔則與劉夢
得杜牧之相先後者東坡自以前後赤壁為得意不知
馳騁前人當在是何步武間擊節高妙因幸垂教
又
承手示恭審晚来起居佳勝蒙開諭曾門之盛渙然冰
釋自是天聖七年因久廢此舉再下詔申之而先攷定
進卷乃召自此始耳咸平二年是真廟第一次科場陳
堯咨榜也天聖七年下詔次年繫王拱宸榜制策所中
何泳是太常博士應賢良方正科富弼是布衣應茂才
異等科弼第一泳第二此間無文字可攷既可疑須改
動人頭處也如何如何不知曾門進卷是何等文字曾
與不曾先攷定乃召更煩見教拙語切不惜斤斧一出
則掩覆不及乃所望于匠手也後日早訪及千萬千萬
又
蒙枉佳句佳作固所欽仰而愈和愈高至于長短抑揚
罔然景歎未昜彷彿其命意也急遣回介徐當牽課次
第隨分規處艱生如鹽車之足定斃于服勞之下矣良
有愧于勝游欲到蕪湖踰年迄兹未契更須相見得少
暫輟即附驥尾
又
魚軒必已無恙尊候亦計復常韋深道潘不愚李文郁
各寫書不及致平時相見否東表近得少欵必到家矣
氣類斗别學莫便乎近其人信矣詩人之美也深道千
斛有甚次第莫似獼猴賺鰐魚否萬一舟行之便自青
山到敝莊亦不遠一相見了入城恰不甚迂非所敢望
也火瓜細者城中無貴者得一百條已上趁時收藏敢
奉况否猥事非所以累交游難得此便只是須来取錢
雖做末要須適理爾非疎外也
姑溪居士前集卷三十一
