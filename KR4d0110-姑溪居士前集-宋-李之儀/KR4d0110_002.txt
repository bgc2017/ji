姑溪居士前集卷二
宋李之儀撰
古詩二
七言古風寄題薛公尉氏逍遙閣兼送伯成知
縣宣德解印當塗直書民言耳非所謂詩也
長身少髯復多骨憶在兒時獲相識滿朝善類推老成
鄉曲名流誦才德爾來契闊四十年停鸞峙鵠欣相傳
我方却歸不自得但覺和氣如春天往日朝門炙可熱
今朝吏爨幾無烟追呼輩伍殆千指一旦束手蠶如眠
父老相傳語且泣岌岌流離遽安集省事以來無此君
豫恐他時莫能及尺紙胡為來北闕樂境危城俄見敓
覆盆雖光亦暫爾所惜時間未能雪稍傳遠近或歎喜
歎者吾民喜者吏吏至酌酒更相賀畢竟卷舒須在我
父老沾襟嗟薄福此理冥冥定誰坐異時得君逾所聞
杳杳健鶻盤霜旻信矣此地不可久空使遺愛傳邦人
邦人姑止聽我語逍遙閣去天尺五長身仙翁昔遊戲
日日烟雲泛罇爼仙翁久已朝紫皇功行不冺鍾諸郎
扶疎密蔭被所至遂令此閣如甘棠我昔西畿數來往
日脚闌干猶可想塵埃滿袂阻登臨白髮心期負真賞
六月炎炎汗如洗江南雨多拍隄水旗開鼓響船欲發
超然爽意因君起驊騮一跌愈莫止大鵬會展滄溟翅
何妨閣下敞高門更看隂功動閭里
送芝老
江頭春色已可掬風雨惱人常不足筆刀俱來紙上春
牆外落紅爭蓛蓛忽然别我下廬山蓮社風流指顧間
為我寄聲陶五柳少留佳處共追攀
題王德循書院壁(謝韓君錫小會)
熱不就惡木枝渴不飲盜泉水古人不可期歲月姑相
委不愛爾井泉百尺深不愛爾庭樹千里隂相看豈持
一飯報長嘯聊為猛虎吟
近得石菖蒲胡伯鎮見之謂必以錦石資藉乃
可以久遽徹所有為貺仍枉佳句輒次韻奉謝
倒屣得小異不言四時備遺我百明珠書窗遽增氣石
盆叢秀轉光輝擕挈衰慵絶塵世更煩藻思玄維持紙
上盆中盡珍琲他時相對擘麟脯何必方平為紹介
丁德儒置酒適與陳君俞聮坐聊賦小詩為君
俞謝因以贖先起之罪
春風不解事吼地如雷霆誰知一席間笑語燈熒熒主
人意彌敦設置不少停而我槁木然感慨時自驚多情
接勝友孤朗如初星微吟間相警似欲慰獨醒我老百
不堪已分如漂萍邂逅因事樂尚或有此形不慚引去
先得意耳暫清展轉尋斷夢間關媿微生何當萬里浪
相與同滄溟
贈劉九思山人
我行亦偶然君來定何謂風高浪如山聞者亦已畏而
君從一葉過我乃特地郵亭六日俱臨行尤自媿朝出
纔辨色夜歸或霑醉殘燈不見人待我獨忘睡語欵多
破顔情極幾屑涕屈指再相從便作新井計我擔既弛
肩君駕亦方稅不覺涉四年俯仰纔一喟每見意每加
終始不少替顧匪求名頑豈不懷此義凡生等飄蓬何
物非委蛻為我謝故人隨方聊自慰
題繁川徐氏孝嚴亭
戀戀欲報恩歲月猶過隙常恐寸草暉終負陽和力萬
鍾非所養所重在以色庶幾參輿騫不獨慕今昔千尋
用或短乃未及咫尺哀哉過隙心淚盡墳草碧坐見食
亦覩幽明固無隔蒸嘗雖其時要是未為得詩書聖人
事力久真自積卷舒豈他人悲孝均我職尚容表龜趺
過者必此式長江會生塵德輝何可及
次韻秦處度同登黃山
艱生縲紲餘特爾脱魑魅殊方窟飄蓬未免遊戲事眼
力到毛髮抉剔盡竒秘邂逅平生歡笑語當歌吹曲環
豈人謀明滅殆天吏慰我雲烟期有靦鴻鵠志百年一
瞬爾幸此半日地聊攄廣莫心無作雍門淚
處度再和前詩見寄復次韻報之頃有所約今
不逮悲愴無已題于褒禪方丈
愛山平生心殆若鬼所魅兹遊媿不早危至失吾事佳
辰秋正晴有物不自秘晶熒麗初陽浮動薦微吹幅巾
方袍接固可稱傲吏躋攀敢惜力卜築豈無志稽首定
明老願借一席地何在眼中人不覺衣上淚
次韻陳君俞擕酒見過
野人欣莫逆君子戒多上幸爾違朝市聊復圖蕙帳薄
田幾負郭山水分背向巾車俯秋成舒嘯會隨杖吾友
真可人輕舟數相訪投懷失枯槁達意信搖蕩時哉固
難得觸境沈波浪謂我來歲寒種種不少創杯盤挽氣
類論辨極戶量敢辭屢舉白自喜老彌壯回頭易陳迹
傾倒乃惆悵樂事須勉㫋何適非醖釀
迎暉閣
霜風吹我衣日短歸路長放懷即可家何適非吾鄉稍
聞東南隅勝致寓一方超然世外人雞黍隨低昂簷甍
闢無際戶牖延初光孰云日月久但知歲時康每逢會
心處萬境不得藏何當駕修輪飛雲共回翔淋漓非所
期遠目聊徜徉庶幾蟹眼白打出鵝兒黃(張君好藏茶多能識土人)
(歲入貢必迂路以致其新故名聞江上)
和遊一人泉
新詩解人頥秀若披雲鬟突然不可揖平地翻波瀾褰
衣媿招擕每見輒汗顔況兹天際遊物理知難攀一來
金陵居終歲不得閒勝踐固疇昔欲往獨見刪命駕等
人爾底事獨我慳豈非勒移靈不許汚名山因詩想其
人愛來直仍彎裂臍那復惜頓足已滯頑清甘似可飽
忽遽誰其還何當強扶老寄迹雲霞間要須君意果莫
遣我盟寒曉來雨脚斷去夢已班班
秀遠堂次趙德孺韻
韓君錫起秀遠堂結中隱菴趙太傅德孺賦秀遠堂
詩云
翰林李謫仙埋骨青山下平生愛此山老去終不捨
放逐鵷鷺行追隨雞黍社文采今尚存英風滿松檟
寥寥五百年好尚世所寡韓子荆州後為求襲良冶
乃祖當時輩異代同瀟洒結堂山之陽真趣非少假
秀色來天外遠勢包平野烟嵐浮翠黛攬之不容把
徜徉盤谷遊屢請秣吾馬時無謫仙人登臨誰賦者
九原如可作一奠招魂斝
愛山依山住如山不少下山中所有多惟取不容捨烟
雲實交遊松竹乃保社尚欠目所窮披翦寧問檟廓然
宇宙寬信矣和無寡隱隱徹四垂萬象入坯冶初疑彩
間錯又若墨勻洒造化非適然一一類見假吾友端可
人韻勝不少野更將桃李俱參差移拱把時哉須自勉
歲月甚奔馬得難未易失詎有長年者何妨倒載歸日
日無虛斝
中隱菴次趙德孺韻
德孺中隱菴詩云
在昔避世賢隠居豈自喜甘守西山餓清洗潁陽耳
一旦事高尚萬古激貪鄙孰謂樂山林便可輕朝市
竊笑效顰人不知捧心美妄將凡庸姿敢希明哲軌
盜此嘉遯名紛若干時子仕途指捷徑矯偽汙青史
聖朝揚仄陋采錄無遐邇不遺下體葑况乃中鄉芑
多士生此時貧且賤焉恥夢自傅巖来獵從渭濱起
隠君聞此風翻然烏可已聊為知者道庶達名菴旨
退之以文鳴詩友得侯喜聲名力與俱雖尊未勇耳潢
池詎青山孰辨都與鄙菴成誰振之句出閙如市千仞
寧我高充實信我美坐令菴内人前車云可軌禮樂有
先後後進則君子執方而昧圓俱野那復史伐柯固執
柯疇克求諸邇蒸之既匪薪采焉又非芑近交韓與侯
步驟亦常恥一醫消息盡布毛自何起要須六月息不
息不為已敢問二詩人如何得意旨
莊居值雨偶得十詩示秦處度
累日雨不止風高如作寒三分雖過二忽忽便向闌一
身百憂集況可計先懽不見是無悶念此聊自寬
滿眼多是水歲事從可知早時謂有餘今空未免饑一
雨又三日見者皆攢眉天作人承之到此終何為
我雖非故侯通籍三十年孰不夷險半而我終歲難念
非跣弗視不覺乘波瀾餘生豈所期我君信如天
平生三四友一一人中英況逢不世主唾手可太平參
差十年間契闊而死生相見復何語但有淚如傾
死生固可嗟一謫輒不返君恩非不深奈爾道路遠反
初不忍歌折臂信能遣已矣何足論幸子真入眼
念我宜州兄見時論弟昆詩書固分路翰墨俄同門人
誰不歸來獨沾死後恩萬里一銘旌猶能葬家原
夕郎天下士異同親見之欲掩不可得交口終何為百
汰剛愈精魑魅今尚疑浮雲空去來皎皎端所期
不返故鄉義何妨陸子居昔游既有約是豈人所圖我
嘗邀此卜蹭蹬不自如憑將一掬淚聊寄夜臺書
向晚風斗轉場上稻已芽問雨何薄相偏來戲吾家蟋
蟀牀下吟(闕)戒寒謂稍疎行矣逢此嗟
競爽聮夜光一箇乃明月吾友不可見賴爾相怡悦蒹
葭空非倚聲聞乃不輟啜菽安暮年足以(闕)
姑溪居士前集卷二
