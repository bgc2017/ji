姑溪居士後集卷四
宋李之儀撰
古詩(七言)
四時詞擬徐陵用今體次東坡舊韻
春
紅綠枝頭自開落薄日低雲天一幕可堪困緒尚眠蠶
未擬歡心隨破萼寶環半脱畏侵肌百刻縈香竟属誰
旋製稱衣宫樣窄慵看架上去年衣
夏
蜀葵易過紅榴永鱗鱗瑩角波紋冷水光汙透玉枕凉
扇影風搖深院靜無言一向幾回顰品盡么絃竟不勻
空被梁間偷眼燕黃蜂元是竊香人
秋
畫圖展盡瀟湘綠窈窕新詞寫啼竹薄衾笑拂又經年
已報莎雞入重屋漸施簾幕作深扄時看明河步廣庭
旋索羅衣防露下隔墻聞呌侍兒聲
冬
休願車輪生四角莫向金樽嫌酒薄門外風號鴈陣低
擁衾同看殘燈落轆轤敲凍驚棲鵶睡紅笑引燕脂霞
未擬雕籠問鸚鵡先投宿酒敵霜花
次韻東城所畫郭功甫家壁竹木怪石詩
大枝憑陵力爭出小幹縈紆穿瘦石一杯未釂筆已濡
此理分明來面壁我嘗傍觀不見畫只見佛祖遭呵罵
人知見畫不見人紛紛豈是知公者汗流几案慘無光
忽然到眼如鋒鋩急將兩耳掩雙手河海振動電電吼
荅吳子友見寄昔與子友同書局以此韻往來
各人十二篇今子友仍用元韻遂復次之各十
三篇矣
憶昔榱題雜梁棟懷璧握珠容抱甕大宛天馬本不羈
㩎耳轅駒援就控撈蝦摸蟹力易盡搏虎擒蛟殺方痛
君時正射晁董策直把黃金變鉛汞顧我衰遲特相子
許我過比儀韶鳳回頭已數云端午幾向夢中自占夢
邇來欲述䧟膚語豈謂書詞情愈重琅琅楚虞奏未缺
杳杳燕鴻目頻送壯君已赴宣室召老來未棄蠖螟動
詩成新月半侵簾更聽樓頭角初弄
荅成都侍其純父用其韻
鹿頭關下花深處竹馬曾尋綵衣路雖知梨栗是生涯
人道風煙如鄠杜四十年來若斷橋問津無計冷瀟瀟
一聞此語心先醉似向江邊笋自燒羡君材器森諸有
寶帶垂腰今一叟未說常開壇上旗且須冄遣雲中守
從來别駕不謀身欲作蛾眉會裡人本是文殊親接引
定應見處必逢君
蘇子瞻因膠西趙明叔賦薄薄酒杜孝錫晁堯
民黃魯直從而有作孝錫復以属予意則同也
聊以廣之
薄薄酒勝茶湯刳麝臍為有香斷尾山雞避文章直木
先伐甘井竭誰將列鼎移黃粱揚雄草玄反嘲白麯蘖
寧非井丹食却念牛衣兒女心王郎漫致回天力五湖
歸去弄煙月伏劔成名空玉雪飲薄酒醉後紛紛示何
有
莫厭薄酒薄莫悪醜婦醜君不見王尋百萬驅虎豹千
金掃蕩同拉朽又不見高堂笙歌午夜飲明日哭聲喧
正寢莫厭薄酒薄到頭一醉亦足樂莫惡醜婦醜携子
弄孫同白首高飛遠走固亦樂莫捄眼前忘時後
過雨飲臨潁何希仲家蒙督詩即席為贈
君不見張子房素書未授抵遊俠又不見蕭望之不能
碌碌反抱關漢業已成赤松去殺吾賢傅終感嘆乘時
致用固不免要須繒繳無由攀八十釣渭濱揮旌仗鉞
興艱難臂鷹上蔡市復得不可空多言周傾秦得漢亦
起虎噬鯨吞羝觸藩一興一廢竟誰有要之有數歸元
元元元亦何為與君論子細須將劇孟作敵國未信葉
公真勇士竊借聲名人自歎白公梟首方為是乾旋坤
轉只等閒收放僅在毫端耳何郎目如電奮髯兒童驚
眼光在酒裏一飲黃河傾不作么麽貴公子横行欲得
十萬兵吾語何郎少卑之犀有角兮麝有臍果知有累
不早計抑揚畢竟何所之滿酌勸君飲吾語無文章鞭
笞六龍駕扶桑上朝元君陪紫皇霞衣玉簡鬚如霜俯
仰八極何茫茫方時與君俱此舉如何煩君暫起舞舞
徹聽我歌我歌端為我輩作蠢蠢方類隨江河肯同兒
女戰蝸角酒酣雨淚揮滂沱
正旦日大雪過秀州城外聞樂神踏歌打鼓
歲除夜雪一寸許便覺新年喜氣多大觀元年第一日
一番勝事信可歌歌不已鼓聲起漫壟連村如市裡更
願雪深一尺餘收了去年三尺水
問傅子淵求冷淘醋
君不見東林木魚催萬指巾鉢紛紛似流水銀絲百遍
連夜具大解行虀如酒醴又不見親賢宅中午睡足花
簇春羔衍紅綠一窩隨首髮猶麄妖冶均調笑相續他
日何人參智海研乳磨薑搗椒薤便覺廬山落眼中誰
為窮邊輒相會往還斷絶惟緘默暫遠葷羶味薝蔔親
賢勝事不可尋且向箇中求一則
賀李方叔得眉山玉堂賜馬公自書劵
帝閑萬馬皆天寵一一盡是真龍種欲知志氣吞萬里
駿意向人耳雙竦翰林下直出玉堂狨鞍寶轡聲琅琅
傳呼一聲驚里閈新向庭中賜驌驦明年乞得東南守
畫舸西河臥載酒免令此馬老江山故用贈君良獨厚
憐君從來家若貧坐冷儒士喜意新自書劵字甚雄偉
作書遠報江河人翰林好士裴丞相知君亦負玉堂望
願君寶此(下文闕)
五言
雨中自瓜步謁寶覺遂約遊黃杜寶覺遽有儀
真之行雨後獨往夜分方到泥滑路巇乘步相
半
夢寢東南遊金山居第一泊船瓜州口風雨繫黑日冒
雨訪老胡翛然出蘿蓽壁間十弟子云是王維筆生者
今何在别有一丈室相期同過之佳思久披拂差池成
獨往敢憚泥没膝投鞭望横參露重衣如濕方諸湛漏
魄指顧盡纖息目眩神為清壺冰蕩肝膈亹亹相問勞
軟語皆中律頗怪不預知有似驚暴客杈牙荐爐紅柔
脆脩林茁老浪感陸生明&KR1083;皎霜橘木魚動曉堂永味
固南畢百年驚枯槁平日膠在漆幅巾行此時歲暮悲
蟋蟀
金山寄懷秦太虛用建除體
建古求亡子寓意一何疎除道聲出師老將定胡盧滿
座語更發誰是囊中珠平生不少貸鮮不相謂迂定分
固有來跛鱉參乘駒執别纔幾日眷眷瞻雲衢破碎物
役爾此理君何如危步上傑觀疇昔相携扶成兹塵外
趨感慨反不舒收我漏盡景課君種樹書開山一百里
玉粒隨香葅閉口不復語早晩同歸與
毗陵西城樓感懷
平臯已春風昨夜猶繁霜倦客驚節物遊子思故鄉樓
高白日促遠目空悲凉願言平生歡各在天一方遡遊
不可從山川阻且長安得一樽酒咿啞去深堂孤懷昔
蕭屑壮志猶激昂無階際玄護尚期夢池塘飢鷹在千
里怒鬛存三湘寒鴉似相求依依度斜陽
秦太虚寄書云想君在毘陵廣坐中白眼望青
天也因錄此語為寄兼簡諸君
白眼望青天我乃厭多酒秦郎才語新高低秀蜀柳春
風昨夜来傳書自江口固為愁水光物物慙我醜歸程
無日多僧窗不驚帚投懷二三子自許口不朽笑言忌
有累醆斝来所有莫問夜如何為君專一斗
維揚會張曼老陳瑩中分韻得柳字
我生固有地物物皆可口身行半天下荐飢無不有讀
書恨未博每索多掣肘一逢可意人似對靈和柳老来
益落寞永日類中酒北舟得二妙洗盡平生垢參軍欲
陵春記室寒掛斗雍容送落日百衲為抖擻﨑嶇等外
驚瞥眼自姸醜真樂極胡越誰可論不朽昔人固欣慕
僅欲操箕帚堂皇幾千仞未易窺戶牖逡巡即千里轉
盼百年久一笑且低回朱顔今皓首
姑溪居士後集卷四
