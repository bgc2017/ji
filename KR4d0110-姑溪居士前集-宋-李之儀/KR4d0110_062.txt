姑溪居士後集卷十二
宋李之儀撰
絶句(七言)
杏花白鷴
朝來雨過發妖妍向日枝頭雪作團縞練長拖輕洒墨
不須將作兩般看
竹鶴
瘦玉蕭疎觸處宜仙風一霎散霜威未應舞罷排雲去
更看丹砂理雪衣
黃精鹿
綠遍前峰到後峰靈苗壓地幾千重勾班養就無人見
多少狂心欲採茸
荷葉龜
翠盖相扶兩不欹多情獨許見陽窺千年自有逃形處
聊與清香暫約時
惠崇扇面小景二絶
耳冷無人唱竹枝歸心惟有夢魂知楊花撲地烟波闊
猶記征帆欲卸時
風高雨暗不成羣欲下還飛似畏人已是却尋歸去路
江南休笑水如春
讀華嚴經三絶
紛紛作客不歸來樹本無根何處栽彈指未應超十地
重重樓閣一時開
老境侵尋上砌苔自然生意不應裁便應烈日鱗潛去
能得愁懷幾度開
法令端如萬仞陂後來無法只趨時早知興廢無非命
可笑穰侯見事遲
學書十絶
雨後階庭物物新睡餘欹枕悄無聞只疑日脚隨人意
百刻香纔過一分
簾波不動地無塵久與相親燕雀馴似怪衰翁長靜坐
時時回眼輙疑人
未逢四祖且堆堆纔見龍潭眼便開龍去潭空人自老
銜花百鳥漫飛來
閉門不語信深沉豈可譏時作酒箴料得門前無好事
解嘲聊復寄初心
不堪細字眼猶花熟睡分明暫到家何獨能收小兒淚
客中時可當乘槎
玉壺試叫鴛鴦語為問仙家似此無養就丹砂早歸去
不妨閒處作工夫
大人相好一百種幾劫修來得到今不獨普賢能演說
淘沙個個得精金
萬里無雲天一色單衣不試似初春鴿鴒習習遊絲墜
未必他時得此身
歌詞漫與收狂念詩句聊將代欠伸鈎棘徒勞刳胃腎
筆頭纔住已成塵
心非可見舌能陳隨語成章自有神用作功名終底事
區區雕琢定痴人
故人李世南畫秋山林木平遠三首和韻
晩煙拂拂聚無痕瘦骨稜稜見徹根細路縈紆飢馬疾
舉頭新月是前村
曾經歲月幾華夷雨貌風顔茂晚姿自是雪霜心共老
筆頭聊復戲孫枝
霜清木落見沙洲洲上人家半在舟射㕍歸來魚滿笱
甕中先見問扶頭
出院有期
親舊相逢似隔時從今無復念歸期莫同更寫留連恨
只擬添成百首詩
再和觀畫三首
掃除不盡自無痕底事狂緣尚有根幾日(缺)圖畫裏
祇緣歸思在江村
何時船上載鴟夷海道聊尋一問姿不為丹青生着相
從來卷曲是吾枝
欲問船師覓寶洲須將大瓠作腰舟掀天白浪蛟龍吼
纔得隨流一點頭
路西田舍示虞孫小詩二十四首
霅上歸來過了春枝頭杏子可嘗新旋追老酒醫佳况
更謝提壺解勸人
一春霖雨不曾休雪雹驚人四月頭初製單衣方待着
却添爐火換重裘
夢回簷滴不聞聲殘月披窗分外明投老逢春能幾許
不堪催去與誰爭
扶老相邀到隴頭麥苗如洗未全抽願天不雨只一月
聊慰艱辛望半收
栽桑插柳展溝塍共趁清明力倍增分得這般窮伎倆
却應苦行過于僧
修車浸種一番忙肚熱鄰家見早秧飽飰未驚心已飽
方知坐計要商量
一生着得幾䩫屐一飽消得幾多糧怕雨望晴心不歇
白頭搔盡眼望羊
須知官職為他人老去何妨可問津賓客歡娛童僕飽
到頭活計定誰親
從來人說水晶宫投老方能到眼中未必吾生便休去
溪山隠去再相同
鵝兒成隊草成茵來往馴鵶喜趁人却恐城中無此况
莫辭辛苦且逡巡
亹亹柔條動懿筐森森初穗弄微黃引雛飛去蒙朝雨
帶犢歸來卧夕陽
東囤掃場方暫歇插秧車水又相催衰年樂得身強健
常願南山到眼來
蘆已藏人水鳥喧草堪留坐午風寒從來偏得田家趣
折莫催歸興已闌
雨後西風日日顛重裘猶自覺輕單春寒秋熱江南候
四月如何尚有寒
轉午風休陡覺來綿衣脫盡旋開軒乍寒乍熱難調御
厚薄隨時體自安
見事遲來五十年何須投老念艱難暖衣飽食無過此
誰是鮎魚上竹竿
飯舂羅擔鴈行來任是囷㕓亦易推一歲艱難方有味
較量猶勝上燕臺
朝衣行市頭顱落六印垂腰手足分旋煮河豚加鮆膾
爭如閒處醉醺醺
荷錢貼水蠶如蟻稻似針芒椹未丹牛角叩殘歌轉急
請看平地有波瀾
百事無能一老夫十年江上把犂鋤西莊南畝時來往
常得青山在坐隅
青山於我豈無因到處擡頭便見親時更一班逢好句
玄暉端恐是前身
坐嘯宣城迹已賖青山今日屬寒家多情賓客門如市
不獨風流解染花
數畝田荒積漸耕常憂壩損害垂成傳聞趙魏推盟主
便覺如雲照眼明
水已平隄柳已線洞房猶記鎖嬋娟彩雲易散春常在
啼鳥留人尚可憐
余既觸罪罟遂與時忌求所以寄其餘生者無如
躬耕為可樂適有田數頃分兩處或舟或車往來
其間随時抑揚以寓其所樂而地薄農拙種種輙
身履之然天時一不相契則其力至于數倍雖終
歸於有數要是營求完補幾頃刻不得暇旁視若不
余堪而我之樂常在也比自湖州歸邂逅所值者
如此因以其勞苦之餘發為呻吟隨得隨緝得二
十四篇與田夫踏歌無異要乃借以自舒則其流
皆爾也虞孫遠来相顧以此軸見邀作草字字非
所工又無以充之遂寫以塞責庶幾余所樂者從
而可見異時相㩦於其間當知無一字虚設政和
五年五月十七日
蒙寵惠朋樽深佩眷意聊奉一噱
萬國衣冠拱醉容鈞天夢斷失雲龍多情尚寄當時約
宛似闍黎飰後鐘
伯成已歸尚阻雨會聚聊申短唱容易一笑
髯友新從塞上回中元樽阻未能開更堪庭竹添幽思
只欠清風玉雨來
試筆柬趙德麟二絶
河朔初辭㸑析骸都城還許謝煩埃日長窮巷春歸後
萬綠隂隂鎖吹臺
窗間多病委枯骸陌上初收雨後埃公子風流過京兆
正堪眉嫵傍粧臺
姑溪居士後集卷十二
