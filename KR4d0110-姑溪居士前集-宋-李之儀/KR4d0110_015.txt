姑溪居士前集卷十五
宋李之儀撰
啟
謝君俞
比階勅旨例改官稱恩出非常愧莫能已竊以浮沉江
上粗安魚鳥之遊繾綣籍中何異縲紲之繫自知罪大
而不赦聊從漏盡以偷生雖天日無咫尺之違而氣息
僅須臾之保灶不烟者屢矣衣不時則常然尚恃仁聖
之足依終無魑魅之或禦不謂匪人乘間凶焰輒加幸
其疾病之餘幾成鋒刃之迫殘齡不負毒手遽回偶逃
出胯之羞尚虚嘗膽之效方且散收魂魄粗葺田園誓
將老焉豈復他也果吾君之軫慮因禮以推恩既使名
不挂于刑書又畀澤均蒙于士類固常情無足道者在
鄙分不其榮哉非交遊曲賜周全則衰墮寧容叨忝此
蓋某人先輩高明絶儷道義相先以其常忝博約之餘
遂乃頻借齒牙之論指陳人而竊笑孰不為曹閔失路
以無徒或能加恤疾風勁草獨不顧以見收隻影孤鴻
獲相依而苟免適圖申叙遽辱寵臨端蔓芳腴真詞人
之法則包羅引據備前輩之工夫豈惟禮意之俯投抑
亦楷模之遠借續膏反復夕鼠怪其驚嗟緩筆抄謄鄰
雞忽爾彈唱既已成誦更當深藏藹然祥光之燭人當
知至寶之在笥永言委眷未易為酬
又謝仲輝
伏蒙仁私以某例進一官特賜慶問者竊以用不用固
有其時才不才各言爾志然昧者多失于遯之尾厲而
君子常罹乎羿之彀中匪兕匪虎而終樂于不容之相
安如玉如瑩則未免乎爰變之或異蓋得自是而不得
自是故知亦囂而不知亦囂就使再思而後行未若三
已而無愠莫莫葛藟惟條枚是施泛泛楊舟姑浮沈與
俱誦言冀保於終身改過務勤於愛日閒關白首黽勉
清時敢興牛後之嗟但有雞鳴之畏竊謂庶幾免矣不
圖忽爾及之自觸駭機上蒙恩貸遷之善地假以餘生
方逮係之初駭聞中外及既行之後孰不嘆嗟纔辭縲
絏之艱遽攬溪山之勝實疇昔願到而不可得豈羈纍
所在而輒見投出處不疑人人略無少間循習既久種
種靡不相宜所賴者方時善類之尤親所得者昔人陳
迹之可見遂使六年之久不殊三組之歸殆此序遷出
于望外求其冒昧亦有端倪此蓋某人先輩氣識曲敦
矜憐俯逮察其介而不僻忘其老以奚為每至遊從之
閒遇辱吹嘘之重淄澠何辨要乃同流笙磬各音終成
合奏致兹孱漏更得褒揚載搜子建之波瀾宛若燕公
之黼黻字字有據如古人特為推排表表愈工非衰緒
所能窺測但驚口角之流沫又如筆下之生風用謹家
傳永為文格
答人謝解
伏覩解名可謂精造眷言歆艷莫不嘆嗟凡在流傳猶
為企仰况與遊從之末惟深忻忭之私竊以經術取人
其效固以久矣文章選士方時尤見卓然非有司所養
不凡則賢者安能至此先皇帝作新善類王荆公啟迪
士心尚貽未盡之謀鼎傳將望之子發揮大智協濟徽
猷遂使青都紫府之仙于時輩出坐令黃茅白葦之論
無復誤談光昭三代之風超出百王之上念場屋之有
素未欲驟更幸羅網之無遺時存此舉孰光吾黨果獲
當仁伏惟先輩天馬軼羣寶鼎瑞世筆端稼穡未嘗螟
蜮以傷年腹裏陽秋能使蠻髦之右衽雖無上舍下帷
親切之對乃有東奔北偹縱横之才魯人易丘蓋亦流
俗之常態吳軍入郢始知智士之收功更期體此以自
強會見排空而直上禹門三級已觀頭角之成魏闕九
重行接羽儀之次竊憐衰陋雅荷眷存泛聽鄉評實逾
已得崎嶇猥事適慚備慶之未遑煥爛雄文遽辱寵臨
而俯及既餘光之舊挹非鄙語之能酬但驚肯首之屢
形可信擊節之不暇敢輒騰于紙貴姑自謹于家藏庶
幾兒孫得為資藉
上少傅相公啟
伏審惟天降命隨世效珍克協令辰肇登至寶眷言國
器通稟睿謨遂膺誕告之榮兼邁聲華之寵非他人之
可得蓋此義之與俱是豈苟然者哉定應卓爾故也竊
以荆人之璞夐出古今秦相之書實侈圖畫尤為曠世
之遇獨高傳國之稱曾未若地貢而時乘之天作而聖
名者昔未嘗覩斯能有聞審昭錫於特鍾置靈承于顯
佑適丁元日方不剏之增嚴臨受端朝擁寰區之交忭
信乃非常之盛事允為不朽之宏規洪惟六藝之宗迥
超一旦之選果階幽贊首被疇庸殆無官可以為酬姑
易地稍兹序拜叨充有素伸慶當先僅能踴躍于鋤犂
之間不獲俯傴于賓客之後門庭在望誠意則通恭以
少傳相公以天下第一之材參域中寡二之舉經綸康
濟莫非行可之逢緝熙光明率皆自得之學每奏則如
水赴壑凡用則猶陶轉鈞可謂腹心之親何止羽翼而
已粤自薦令名于上帝奠懿册於方丘合宫奏功路寢
侈舊盡前人之所覃思恢歴代之所靡遑以主總覈便
御之儲復發揮究太上之秘遂致天人交格用能教化廓新
竟符河洛之祥益隆廟社之鎮餘才兼暨小物必勤炳
如耳目之傳傑出詩書之載然畫九州者禹也堯享其
成而播百穀則棄焉舜因以重君臣相遇之如是道德
不謀而自同但知嘆頌於無窮詎復形容而可究暄融
已屇參侍尚遥永介壽祺愈康賢業
覃恩謝時宰
駒犢雖從既已還于天性乾坤委鑒蓋深察於人情眷
言資藉之階敢昧依投之素是為再造固非徒然伏念
某頃失防閑自昭罪累荏苒桑榆之迫逡巡溝壑之歸
先世之傳纔餘一子孤老所托更無兩兒零丁門戸之
僅存展轉蒸嘗之可懼竊謂興滅繼絶本屬先王之盛
事且復祈哀請命則幸先主之親逢加之廟堂輔相之
臣志同伊尹與夫帷幄親信之士道契唐堯莫非忠厚
以疇咨悉繫仁孝而將順輒㤀幽遠莫效誠忱重惟緣
木以求魚孰為脱罝而解網載念勢可乘而易失深虞
辰去速而難回然支離攘臂已自分于終捐而象㒺求
珠幾無心而偶得比騰符報宛類夢驚雪涕拜恩何啻
死生而肉骨有識更嘆亦知造物之因人此蓋伏遇某
官遂萬物以為心恥一夫之弗獲舉鼎絶臏而不遺餘
力操刀必割而適契斯時于事如飲食之須以身任風
教之率從容宥密得衆人之所未聞潤色淵微皆曠古
之所不到輔成一王之法蔚為百世之師倘非傑出之
差同安能相遇之至此雲間可想行自慰于掃門泉下
有知豈不懷于結草况在孱𤨏已誓糜捐何止今生更
期他世
賀時相除少保
伏審誕告在庭寵優建節既重元戎之貴增嚴亞保之
崇弼予一人榮被四表流傳所暨懽忭實均辱記齒牙
之閒可量項踵之慶肖翹雖類踴躍遽知竊以有為之
君必得有為之助非常之事必協非常之謀是以雷動
而風行故曰雲騰而雨降方冠百王而絶詣將超萬世
以永圖若非周公其人曷副成王之志堂堂宏構肇新
帝者之居翼翼舊章舉出聖謨之斷上侔乾象俯合禮
經先皇帝神靈在天固應顯佑諸執事智慧乘勢自然
景從初無億兆之離心允屬二三之同德總提制度尤
仰高明伏惟對越恩書鼎開華觀歆激士夫之勸闡揚
宗社之儲孰不奔走於下風可謂希闊之盛際恭以少
保相公惇大閎遠充實輝光自始繼承即荷腹心之寄
迢躋秘近愈隆旦暮之親所與者潤色之先驅所臨者
輩流之殊軌主上倚多聞之益學者宗獨步之師蓋非
堯舜道德弗陳於前而捨文武謨烈不啓于用代天工
而惟一贊皇極以履中矢言皆載籍之精微動容真列
位之標則譬之射者至之又能中之况于樂焉盡矣不
可加矣信一代之豪傑乃六藝之津梁適丁斯時爰契
休命祖述憲章之大備簣已無虧裁成輔相以得宜美
兹為久人事至此物理可期體貌固殊都俞斯在眷言
德望之集豈特私淑之歸庚伏正炎鈞履增衛傾馳而
往倍萬等夷
答監司
竊伏海濱聞暴公子之名惟舊不願侯爵識韓荆州之
面為難異時旄節之來臨適幸里閭之托芘方行臺之
便道偶南畆之告工阻陪父老之迎倍結蓬茅之恨繼
圖申欵獲奉誤加敢虞名姓之疏輒與齒牙之錄退惟
忝冒進有依承某人表瑞特鍾為時間出所過則化每
舉則優獨高衆允以安修常覺化人之患少固當垂紳
正笏都俞軒陛之崇孰謂掌漕即戎輾轉江湖之外定
應有待少俟奏成將幕府之暫開已鋒車之促駕雍容
法從紬繹廟謨盡將未究之奇申錫無疆之祉側聞去
旆行就過家有可望之程而復此差池懷危得之逢而
何當慰浣情斯愈固心弗謂遐某例窘漂浮適從逃避
願承賓客之後輒拘道路之難猶意俯存曲垂矜亮其
為戀慕實異等倫火老金柔山悠川遠更希保重以大
光明
先狀
偶乘扁舟將叩會府雖類剡溪之訪戴實期荆渚之見
韓參奉可涯欣榮無喻
姑溪居士前集卷十五
