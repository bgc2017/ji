姑溪居士前集卷三
宋李之儀撰
古詩三(歌行附)
題楊子儀虎圖
秋隂報初寒慘慘日遽晩有客自宣城明爽叩昏懶手
持兩巨軸六幅從而展披圖畫如生竟軸詩盡選平生
說匡鼎今日真到眼何止辨騧驪于焉識淄渑愛之不
能已欲挂恨壁短猶冀逢他時更疑探深遠
送人
冥冥天邊鴻蕩蕩風中雲一笑偶相逢擊節聊送君我
室豈無酒胡為不開罇所貴樂文字固非異蕕薰天門
直牛渚南北如相分想君月下吟未厭俚語聞霜空夜
自明江月寒微昏會當借饑鯨永謝五濁渾
書長干僧房
昨日方得書經年不相見書來必累幅分明如見面雖
同雨千花略不通一線誰云非吉祥便是金毛現
和人雪意
雪意與春約野情因物裁輒將無窮思聊摛有限才雲
容忽破碎山色如招回擕持固夙昔端為此濟來歲晚
君羇旅微君誰我陪祇恐造化工特地吹葭灰一剖不
復收寂爾為之胚戢戢競秀發翩翩絶嫌猜恍然徙倚
間浩蕩心胸開境界適何許次第分隅隈高足超日觀
塗如下離堆四顧始無間忽覺驚初雷有形均難悉無
物非蒿萊却應求仙源失路迷天台波臣復笑屈市門
徒德梅庶幾未始得掇拾同舉杯攘袂即千古一醉姑
相媒
和人感懷
高山在平地高山地焉知明珠出深淵明珠淵豈期高明
屬在人惟要須其時物理固如此了不差毫釐身世端自
窘歲月相奔馳所以得黾勉吾人惟能詩我非知詩者
平昔竊好之每出每可愧未易皆塤箎而君不我鄙
論極牙解頥六年如一日不取笑則疑彼烏足為計有
類寧同嗤一朝召命至閭里增光輝不曰人可賢但從
外物移我賢君亦賢誰能窮是非我欲挽君留留君竟
何為聊作感慨别肯效兒女悲陳人不自信流品須維
持誰謂廊廟姿如我品乃宜江充與丙吉厚薄惟異施
其後七葉貂隂功終表儀是等代不乏浪爾分騧驪時
哉君何失儀鳳方臨池為我寄聲謝擊壤正自嬉勉㫋
䕫龍事賡載冀勿隳立賢本無方莫為陳言欺
次韻東坡所和滕希靖雪浪石詩古律各一(律詩)
(見後卷)
風波末路方奔屯屹然不動誰如尊豈知胸中皦十日
顧盼不接無重昏東觀海市俯弱水南登赤壁凌江村
斯文未喪天豈遠出没狐鼠徒千門綸巾羽扇晩自得
已聞漠北幾亡魂由來好趣入造化地靈特出雲濤根
生平到處苦再歴隱隱似有屐齒痕玻璃鏡裏萬象發
金粟堂中千偈論會須白玉潄寒水更借落月傾金盆
咄嗟菱溪成㡳物混沌空夸竅鑿存
甘露堂歌
炎天熇熇如湧湯使君置酒甘露堂無風但覺冷徹骨
坐來彷彿飛青霜使君顧客指新榜天假此應來輝光
八十里叟感盛事獻頌請名相激昂我非取專已上報
堯仁舜智方當陽邇來瑞應發處處中臺第一彤雲章
吾邦雖僻亦影響明德所祐真無疆已而轉盼欲受簡
慚非叟比疇能當輒因勝遇強黽勉庶幾擊壤同揄揚
吾君之澤不可象使君之惠何可忘才高名重偶暫屈
遺愛他日逾甘棠嗟予落莫徒自感乍鳴乍已如寒螿
安時逐境姑委化隨緣致力聊為鄉時逢載酒問難字
未擬持箠操羣羊但知今日不易得縱不能飲須空觴
白鈐轄席上琵琶歌
青海傳烽沙遶塞謀將櫜戈身不介却擕紅袖弄烟月
醉笑溪山窮物外文章聲名家世事投筆收功無十載
天子幾嗟相見晚暫許南來聊曠快一時賓客多可人
坐令五月如深春畫棟潭潭簾半捲濛濛香霧無纖塵
雲披霞散爛紅綠滉漾無處投精神秦樓風輕雁初泊
玉指如流乍前却捍撥當胸拍屢催一段風光來濩索
雖無儀鳳與舞獸擊拊分明諧振躍緱嶺排空午夜涼
杳杳鸞吟上寥廓逡巡舞袖迴飛雪紅茸毯襯鴉頭韈
落花飛絮互繽紛流星掣電爭明滅主人情不已下客
歡正濃更邀婭姹持金鍾從來酒戶落人後㶑灧不覺
隨手空金張燕接平生慣照眼今朝真未見敢辭醉倒
菊花偏只恐銀潢低曉箭鈞天一夢固依稀欲問桃源
路已迷何時再到紅茸地更遣游絲惹住伊
雷塘行
鞭長不能及馬腹有限生涯時若促空使後人悲前人
雷塘春草年年綠誰知秀色若可餐風光付與初凭肩
力殫四海笑未已眉黛一螺當幾錢君不見黃金棟樑
回首蠧漠漠胡沙青塚暮么絃欲斷空自知千金漫買
長門賦膏油續盡天須曉石土餘壘可長保就令並蔕
永不分也應終恨雷塘草
姑溪居士前集卷三
