姑溪居士後集卷九
宋李之儀撰
律詩(七言)
除夜寄王性之
老戀窮年怯五更可堪爆竹響新聲但驚燈火如殘夢
豈有心情敵後生餳競膠牙空對白酒期分歲獨憐清
賜袍應有天香在想見明朝奉九成
又寄性之二首
霜髯雪鬢十分侵舉盞常思蘸甲深雖約依劉同漢上
猶虚訪戴似山隂文章歆向傳家日事業韋平奕世心
冰玉相輝方自表何妨佳思屢追尋
平日鵷鸞接武中汪汪每歎不能窮暫煩朱轂圖遺愛
方信清時是至公千載難期人物盛一時休歎馬羣空
何妨坐歗追陳迹應有新詩襲素風
聽惠師琴
牛鬭淹時兩耳昏偶陪沈祝共僧軒數聲抑按披香霧
雙屨分明在曉原物節不堪催我老賞心聊復為誰論
初年記得山隂舊又見夷中幾世孫
春日
芊芊芳草望中迷傳火樓臺麗日西飛絮輕翻遮柳陌
落花亂點暗桃溪琉璃波淨沈魚藻玳瑁簾疎阻燕泥
百五良辰最葱蒨綠隂行馬過鶯啼
覺老求詩
江南江北久相望常負靈山一炷香會上拈花雖未笑
坐中持鉢頓生光投針技倆空諸有彈指莊嚴自一方
何必湯池能離垢入門心地已清凉
覺老見和復次韻報之時雨行未得
去隴回岡翼兩傍舊緣來繼鶴林香隨時解致留客雨
涉世圓能出定光運用投機疑有象縱横垂手固無方
倦遊累接通宵語時覺楊枝灑面凉
真師約過寄老菴雨不止兩日不得往小霽輒
涉淖以契前約次其所示韻菴壁有孫莘老秦
少游劉貢父諸君詩
一接深言一點頭離騷致處未為幽不嫌壞路容連步
且欲他年作舊游翰墨抑揚雖已晚林泉棲止會終收
孤雲祗恐元無定候我歸來共此丘
次韻陳致君題硃砂湯
造化工夫豈偶然一池如沸自澄鮮論功但可資沐浴
有理不須深䆒研流落未妨供淨社升沉何用較温泉
更宜場稼猶能就凡占餘波盡美田
同祖燈過陳氏書齋主人留飯遂求詩
一牛吼地得林坰邂逅經行眼暫明挾策讀書雖未暇
殺雞炊黍喜相迎依依高柳來棲鵲炯炯黃花弄晚晴
自是主人能好事非關秋日解多情
石磧朱希仲館榖甚勤因題壁間
主人好客久聞名曾約江魚對酒烹邂逅相逢同一笑
逡巡不覺到三更屠龍手段元非策畫虎工夫浪有聲
便欲與君論卒歲却憂舟子報潮平
清凉寺覺海召飯出數帖相示覽之愴然求詩
為記
潮去潮來知幾年依然城郭帶山川連虚玉骨元如虎
布地金沙舊種蓮垂手鼎開香積供傳家仍是乳峯禪
珠庭月角人何在頼有遺蹤契宿緣
崇寧求詩時正初老住為初祖
烏衣人物已成空窣堵纔能記寶公請祝驟開新福地
全提還振舊家風千巖日上春初到萬里雲收月正中
欲識投機無意盡江流入海幾時窮
范倅置酒雨花臺
流傳勝致有無間投老方能一倚欄千里江山來極目
萬家烟雨鎻初寒姦雄幾許埋蓁莽笑語何妨擁蕙蘭
便覺寸隂真可惜須將酒戶為君寬
寄趙仰之
傾蓋逢君亦偶然塤篪今日似當年仙風宛是金華舊
詩句分明歴水傳故國江山聊徙倚深燈歌笑屢遷延
相思果許重相見豫約嚴裝報此緣
次韻邦老見貺
高風疇昔在煙霞末路芝蘭屬當家一句轉身元的確
千條差路任紛華才疎意廣雖難契語欵情真特見嘉
只恐平明便分手相看更待月西斜
宿無錫夀聖院贈明祖禪老
靈山相别已多年重把圓光信有緣愧我天涯真斷梗
喜君居處似諸天元無浮世多般事只說我家一味禪
軟語綢繆霜夜永停燈温火共留連
元白拏舟相訪出紙求書因書此以歸其紙
小篷不卸遠相尋頓喜忘年得斷金便覺雨華隨脱麈
更能操筆問來禽投懷方寄朱弦直摻袂還驚白髮深
獨幸南遊慰真賞他年會見好叢林
同熙績姪登有美堂
雪晴時節臘窮天湖海光浮萬井煙勝槩尚能驚老眼
曠懷無復似當年難堪塞鴈終聯翼頼有龍駒特象賢
已約一㕓須卜築不妨當此共遷延
錢塘教授宅飯眠齋次其韻
饑時囓飯困特眠任運騰騰信自然豈謂故人投此況
先來佳處作閒仙寓懷何必開三徑得句勝如食萬錢
只恐里門驚内史不容同占好山川
次韻錢塘節士見寄
平日刳心欲致君異時擕手但論文興來只有歸田賦
老去何如背水軍占勝已驚無不盡卜鄰應許鎮相温
形容豈敢輕酬酢謝傅風流自出羣
阿濫堆(二首)
鐡作驕幢不易摧望林誰免渴趋梅院門報鑰人初斷
天氣纔隂日又開倦路已先衰鬢雪思家難遣寸心灰
衝風正起還飛下何物元非阿濫堆
年來未覺壯心摧昨夜偏傷三弄梅不貫離家遽如許
自然昏眼亦慵開蕭條寂寞思樗蔭細繹華嚴謝劫灰
少味童山莫分别直須真峭比離堆
食牛炙
西來誰為炙牛心惜事拘之不敢尋豈謂鄰邦無百里
驟令饞口得千金登臺未論前人比捫腹翻驚用思深
從此耒陽休弔古便思白酒與同斟
元祐末宿秋試院曾和王敏父四詩是時以疾
先出院方欲出而未得況味有類今日追用前
韻冄賦四首
階除又見日將斜若此奔馳尚可誇敢覬隂功踵定國
未應和藥困王嘉門前禱雨頻催鼓眼底無人但見花
不比貢闈當日鎻病來有許便還家
兼材莫作尹翁歸自鬻﨑嶇不畏非妄役土龍寧得雨
可堪芻狗強蒙衣移文不報如沉井行路皆疑鎮掩扉
早悟垂頭供立仗好隨四牡去騑騑
沉沉深鎻出無涯白盡于思豈復華凖擬歸期叩端午
那知此地見葵花幽憂未論如隂府倏忽翻驚走電車
久病元來最欺眼蠅頭只覺似棲鴉
十年三拜東門敕長是尋燈濯汙裾贏得平安題報歷
不妨朋友校殘書(未引試前與敏父相對校書)歌傳鵲鼠非行路詠
入烏狐愧大車物物背馳將老矣定知身世欲何如
若禔告行再寄二詩
前日報君明日行強憑詩句寫離情懸知北海經旬别
須滯韶山半日程環席已甘攙上首餘罍應不負同傾
預期一笑東門外剰記樽前醉裏聲
又
醉裏新聲解記無祗應琴意似相如近來公道偏難得
從此佳期敢妄圖玉室金堂有阻隔兔葵燕麥恨扶疎
冥鴻不比尋常鴈試覓蕭娘一紙書(卒章代子直意)
陽翟道中有懷存之二首
頑隂將臘襲衣褠倦轡臨風愧白頭一事無成還歲晩
百年過半尚人謀天邊漫鑄黃金印月下何時紫綺裘
擬借東鄰分一徑未應人物謝羊求
又
夕陽風裏得君心常約清香帶月尋紅萼似披經幾嗅
綠條如弄已難禁野狂不慣娉婷醉蓬鬢偏宜蓓蕾侵
凖擬歸時更浮動瓊樽寧謝十分斟
次韻梅花
送臘迎春亦是常獨高梅蘂報年芳風來髣髴逢荀令
月下分明見壽陽開徧漫誇千種韻天然别是一般香
從今漏泄東君意直到霜前菊蘂黃
嶺上纔分一寸光羣花次第促來粧絶勝羣玉山頭見
須信昭儀體自香妙賞不逢徒老去佳期難得為誰芳
定應癢處無人會空怨相邀客姓王
智臣相過成小詩(智臣善談命)
紺髮朱顔氣吐虹崢嶸頭角振家風千金自晦鄒王後
一笑時游管郭中老子已應終汩没諸兒聊為指窮通
他年朱紫相輝地莫惜高軒訪此翁
瑛侍者欲冄游方作此勉之
精神秀發真獅子聳壑昂霄似出林擊竹有聲先了悟
拈花微笑已知音新詩富健疑披錦妙字清竒不換金
往往秋高又飛錫白雲來去本無心
姑溪居士後集卷九
