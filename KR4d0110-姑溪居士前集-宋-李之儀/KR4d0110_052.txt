姑溪居士後集卷二
宋李之儀撰
古詩(七言)
次韻王性之見寄佳句
文質相乘徒野史拔山塞海終軍死早時妄作不朽計
掇拾餘䟽自綱紀跳梁甃缺固無有白首何堪堕牛李
冥行觸柱猶欲前布襪青鞋從兹始春風罾頭問時魚
莫雨洲中吟白芷尔來蹭蹬十二年尚向牛角驚闘蟻
亭亭日没見初月宛是角中逢綺里萬頃烟波渺天末
十丈霜松騰澗底幾從窈窕泛斗槎終愧婆娑參珮蘂
晩來鵲話頗不凡俄報翩翩航一葦元龍豪氣不少除
樓臥超然遽思起問途直指三峯去盤馬樓前萬人喜
亟發徤句壓欲到似不見容已無齒便期脱帽灑風腴
豫宿寒舂絜雲子定應一笑非等閒更想筆端如瀉水
唐公兄惠顧海上既行輒有詩奉送
憶乍扁舟下京口六月江頭浪如吼一笑還尋浮玉叟
山半飛雲似招手月明上船縈宿酒倒摘沈星疑犯斗
夜深歸夢徹東吳覺來落月穿疎牖山僧流連強終日
黃昏歸鳥凌風疾玉骨蕭森病枕餘一語才交復相失
先生高節如古人薄宦淹面行路塵海城寄食不自給
暫喜持杯同探春春風花草來踆踆微紅淡綠意旋新
相從白髮情未壓底事促别聲悲辛淮陵欲到嗟無因
想見蔓草縈龍鱗浦光亭南拍隄水冉冉落日低孤坟
到時春色應已遲滿樹黃鸝初囀時憑將一曲原頭淚
為洒南坟松樹枝
阮公嘯臺次韻辛正叔
有口莫飲盜泉水有手莫探驪龍珠秋風冷落千古意
追風絶足誰能拘白雲青山避世樂擊鼓撞鐘廊廟居
等閒舒卷四海為之動豈惮一一從吹竽君看事事絶
天險阿房宫在空荒墟野人不識貴者帝直欲炙背同
向茅簷隅由來土苴漫優劣亹亹傳習隨有無當時一
嘯亦偶𡭗至今登覽煩嗟歔吾人妙質素所畏感嘆陳
迹追盈虚涇清渭濁固可辨未應到海君能殊
王為道東軒梅花小桃相次弄色置酒見邀出
瑠璃盆浸花貯酒半移即花既辭留名壁間
搔髮滿爪垢撲衣滿襟塵百年信幾時吾生苦紛紜黃
河源從天上流忽然河底為沙丘張良身不滿三尺從
使沛公君列侯淮隂小兒亦何者俛首無辭出胯下晨
炊蓐食為得計一飯千金豈無價相君之背貴莫言前
趋鼎鑊何等閒使為故主已梟首奏事猶如冕旒前軹
深井里有屠者荆歌壯士不復還伯樂相馬只相骨咄
咄常情迷賈鞭春來萬事不欲語惟願沽酒不著錢大
鐺長杓酌還引日日如此過百年相家新有檢正官謂
我落魄早見憐東軒小桃間梅蘂清香秀色能相先下
將貴勢略雅舊脱巾取酒容流連瑠璃盆深花透過愛
花移向花邊坐時時飄蕊落盆中冉冉天仙空裏墜
醉後草書疑有神墻間怒角拿飛雲掃禿千毫興未盡
惆悵粉壁何時新盆空不記上馬去曉來但見衣巾汚
古人名節堆故紙多少沉埋不知數明朝花落在須臾
莫遣高門無入路
次韻參寥杜孝錫
君不見深山窮谷千丈潭懸崖絶壁倒挂松雷霆雨電
有時一洒遍八極繁霜雪霽能邀夜月來高穹又不見
江頭龜手洴澼絖裂地得侯終有逢長安大雪幾千尺
高臥不愧衣玲瓏揖人而相若反掌登天有路非難通
天之可上勢或便得相乃在須臾中朝冠貂蝉暮徽纆
曲肱何在三千鍾方東遽北安足究豈異海舶隨狂風
舞雩而詠吾與點坐中客滿誰知融屹屹杜夫子靈芝
翳深叢百年轉盼皆腐朽且將逸駕聊與同我慙圭觚
刺人眼空向霜天望飛鴻
送李仲益及第調濠州司戶還錢塘
憶昨西湖弄烟月玉面少年搔紺髮六月正午斷人行
坐上無風不覺熱長安塵沙五月尾汗透纖絺甚懸水
相逢惝怳秋已深冰骨令人冷如洗吾家謫仙應已朽
采石風流誰可後却恐騎鯨下紫霄斯人豈是人間有
春風標名冠禮部睥睨英豪皆培塿三月飛花試集英
筆下光芒射斗牛共說唱名須第一人事天時良可必
大任先當益未能何謂揚雄老終吃滄溟洶湧百怪見
鯨鬛虯髯豈難辨莫謂卑飛遽自陵功曺曾是將軍願
集賢學士文章舊平日追隨今太守到日應須倒屣迎
還聞下榻南昌秀濠上觀魚魚正躍携手何人知此樂
妙處期君向上求可笑蜗牛爭兩角
為道見還詩因次其韻兼簡孝錫
反衣狐裘矜綠裏月落宵行易淪委﨑嶇身世等秋蓬
皎皎吾心淡如水青雲有路誰引目肯學荒疎輟洗髓
經營一飽困南北未易功名輸故紙尔來投迹間諸彦
白雪每容參下里何殊溺者得尺素聊謝箕翁徒洗耳
大官供飽事鉛槧時引古人同淨几枉老王郎特我賢
華衮相先慙溢美清風冷落勞悵望誰謂雲間見黃綺
因收倦緒聊紡織半是棄餘安足喜一片簫韶送下天
遊遍華胥如喚起從此修途可問津豈復龍頭却蛇尾
送陳瑩中及第歸洪州
七月江南秋已到江水如天魚尾掉處處團橘欲黃時
家家門前艤歸棹西山佳氣徹青雲潘郎門巷如深春
陳家有兒新及第新着恩袍歸見親為報行人洗眼看
飬兒如此誰不羡願兒不要重科第事業功名他日見
古東門行
元鼎元年東有兵未央催班不待明龍驤虎步擁旄出
蟻蟻部曲隨鳴鉦三千珠履皆上客囊中有錐誰為發
莫歌雌兔眼迷離長城可倚知在誰千羊不如一狐腋
草底寒蟲漫啾唧兩口四目未必智天下奇才余星墜
舟中指可掬冀北馬羣空漆身吞炭為國士射足接處
謀已同義感丹誠虹貫日壇上成功方頃刻縱有明珠
千丈長安能保得頭長黑
春日同梁十四醼李公昭朝霞閣侍兒舞梁州
曲徹客有以潤羅為贈公昭命玉杯滿酌酬之
又以金鍾邀兒相属既釂出烏絲欄索詩
都城春風吹落花都城九陌無塵沙貂裘公子醼何處
闌千百尺陵朝霞鳳筝新調玉指軟黃金捍撥當胸遮
紫檀屢碎翻成拍紅茸毯襯鵶頭襪回旋誰許綵雲輕
欲斷還催猶未徹新鶯弄雛乳燕飛一曲凉州春日遲
百疋纏頭隨玉杯咿啞一閧爭扶持公子笑不已下客
懽正濃更邀婭姹持金鍾一釂直欲滄溟空從他海若
在平地明珠墮淚愁蛟龍珊瑚突兀撑高峰便疑巴姬
御來風月漸滿銀河低歸路促街鼓稀何時冄到紅茸
地更倩游絲惹住衣(此篇與前集白鈐轄席上聽琶琶歌數句略同姑兩存之)
盧泉之水次韻眺堯民贈張隠人
盧泉之水名河長裂臍不到空莽蒼讀君詩句心已凉
便覺滿耳清浪浪彼方逐臭如竊香肝膈素飽神鷹揚
有客飰水衣朝陽脾腉不語中何傷過從德君想更樂
直欲造化窮微茫何當相從老此水桀跖夷齊均是死
飲散留别希仲自江州倅罷歸壁間掛廬山圖
約為象戲終席不果又約明日而纔徹余遂行
密雨着地三四尺斑駁雲開日已西坐來指點經行處
問我何年别虎溪十分酒到一舉盡笑我強飲如登梯
燈火熒熒夜未艾回首但覺娥眉低今朝未食先破趙
明日憑熊欲下齊門外馬嘶獨未起據鞍纔許趨鷄啼
姑溪居士後集卷二
