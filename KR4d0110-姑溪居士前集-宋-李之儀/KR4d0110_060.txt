姑溪居士後集卷十
宋李之儀撰
律詩(七言)
有送梅花者而彦行適在君俞來
來時點滴纔髣髴今日爛漫將飛揚春事不知尚多少
客懷空自成悲傷新名侯喜足詩思舊病維摩難藥方
共飲節食冷相對少須陳子同飛觴
失題九首
結束輕裝趁曉風崎嶇行李偶難同他年誰謂雙成老
今日翻為無是公秪恐穰侯遲見事固應原憲本非窮
洛陽煙靄因緣在雞黍相期定不空
上番新梢與舊齊啄殘紅腐半成泥畫船似覺去已晚
麗句猶堪手自題氣候相催雖迅速笑歌贏得暫招携
紅舒綠卷分前後全勝當年白集西
君方陵愈我慙郊大瓠為舟浪自要老矣獨期雲駃便
歸與長負桂叢招崢嶸紅橘迎風密點滴安榴掠望燒
多謝(闕)萌滋味永便思飛步到楊寥
佳禽百囀不驚風午日濛濛睡眼中幾片猶飛殘臘白
數枝初見出墻紅低回節物憐遷客漂泊生涯難老翁
多謝春光相擊拂一樽傾倒許誰同
窺豹曾容見一斑孤高凜凜固難攀早應拔宅朝元去
猶有遺蹤在世間舒歗欵談雖可想賞風吟月未終閒
諸郎莫為功名老須信移文下北山
映月臨燈萬萼披喜隨賓客宴芳菲諸姨隊合驪山曉
獵騎夜從雲夢歸須把玉觴酬勝麗徒勞彩筆強依稀
回頭便見飄紅雨莫惜頻歌金縷衣
映月西湖漾鴨頭墮紅飄碧正飛浮逢師來自日邊路
如我遂歸江上州嵩嶺異花開未遍洛川新燕語方柔
經行須作半年計歸去當知難再求
薄雲疎雨灑雕籠槎拂銀潢月上弓紅淚半殘歌後燭
翠濤低湧夢回風淬餘劔鍔雖為利解盡犀稜未見通
杳杳芝田定何許斷魂無計脱驚鴻
華榱曾記孔鸞棲斷夢還來拂舊題妙悟從誰識無射
賞心空自感雌霓干雲寶氣層霄外埋玉孤墳落照西
千載相逢定何許嘐嘐風雨獨鳴雞
聞葬者
鐃鈸高低與哭聲同尋此路不相驚年來自是多傷感
簾外何須問晦明未返耕桑真拙計長縈韁鎻奈虚名
無名可戀何貪着缾罄須休莫強傾
律詩(五言)
過蒲地寺謁田承居
蕭寺經行舊騷人趣尚幽從來不妄許相見若為愁税
駕終何地乘桴可共舟感君詩有味老去復誰求
子重見過夜話
坐久日將落忩前雲欲平倦遊淹歲月旅悶等坻京已
謝長楊賦猶懷古劍行擁爐雖有味琢句苦難成一笑
逢吾友諸方舊著名景山慙絶臏擊節愧深耕奥妙窮
三際堅剛敵萬兵誰知俯冬杪頓覺得春榮繾綣桑榆
恨間關兒女情金篦何足道闇室斗光明
三家店早飲主人似喜余至而庭下殘花猶在
也酒客輒見避余固止之因得攬其醉態
再過三家店還投舊酒壚重攀紅躑躅爭認白髭鬚所
惜自拘束無因同拍扶他年遂卜築終為伴歌呼
醉人休見避我恨未如君到了輸他樂何須強自分稻
粱姑取足雞鶩漫離羣上馬衝寒去回頭愧壟雲
次韻真師移植新竹
錦棚方有托粉面轉相疑漸露凌雲節微分弄月枝高
僧開檻賞野客帶砧移只恐成龍去空來欵此時
宿湯泉示真師二首
睡美不覺曉蜕然猶戀牀未能忘夜旦已自懶衣裳供
佛添新水持經續舊香不知門外路何事有歸艎
粥後復就枕夢中還在家老身知自妄病厭事如麻漸
覺同芻狗終當悟寶車何妨驀直去細啜趙州茶
朱希仲設榻温密與直師榻相對明日雨止送
過金陵
居士留我宿虚堂照一燈如逢永平夢仍對竹蘭僧髣
髴三無愠間關百不能平明失簷溜飲喜話金陵
真師自湯泉相送至石磧遂歸索詩為别
流落不我棄如君能幾人寧辭迂驛路且喜慰情親蹭
蹬還逢雨因循懶問津尤慙遠相送誰謂白頭新
石磧阻雨夜分睡覺枕上
一夜雨不止渡江還不能誰知未歸客獨自對孤燈禄
食強作主生涯端是僧都來如一夢隨處且騰騰
遊石磧寺寺僧以牌求詩
花石鎻風烟軒楹半是山門連虎溪路橋接趙州關屈
曲深疑步高低屢解顔却應多是夢不伴此身閒
茅山道中抵莫投一客邸甚素雅主人喜客乃
一善士為待至厚既别留此致謝
客緒如繰繭山行似踏車方疑武陵宿宛是德公家傾
蓋君何厚論心我可嗟秪應從此别去路隔雲霞
除夜小舟中雨不止而作雪寄德麟
醉侣今何在寒燈倍黯然却應聽雨夢猶是散花天老
境不自得客程誰我憐曉鐘催去路明日又新年
腰痛醫者饋藥以酒為使命酒對燈欲飲不能
我固不善酒醉中常獨顛不詞譏濩落秪恐負妖妍迹
類懷沙悴心馳濁世翩空樽聊口誑繼晷漫膏然未分
窮投魏長思夜别燕蛇驚元有影蟻慕本無羶兀坐疑
癡鶴忘形已蜕蟬滄溟雖可徑何意逐鯨鱣
燈下試婺源楊生筆和韻
跼蹐數椽内回旋嬾步中艱生乃至此吾道得非窮詢
鞠元無術行移底是功可堪追兔鼠強學注魚蟲未厭
朝虀綠生憎夜燭紅呻吟慙杜老感慨謝終童奏剡何
時發微連幾日通親知遥悵望應是轉衰翁
江上獨坐
春至猶飄雪江寒未有魚無人慰青眼盡日對紅爐瑟
瑟忩頻響愔愔鳥強呼澘然不自覺豈待到窮途
書崇寧觀黃道士火櫃壁
地肺聞名久崇寧請祝初仙家豈興廢物理自乘除羽
客論歡舊紅爐勸坐俱斯須竟何有聊復慰窮途
同趙德麟宿長河堰僧房德麟適相送至此且
約明春再相會有詩見及次其韻
涔涔一夜雨皎皎百年心歲路無多日僧牀有剰衾長
卿空滌器季子漫多金頼有綈袍舊春風定可尋
大觀四年二月二日自采石過藏雲取路回遠
少憩已入夜遂留宿明日聦師相邀登覽偶見
西偏地真一方之勝也余方營葬庶幾得之以
託妙緣既去因留此詩
挑菜逢今日藏雲訪近山路紆知書永心遠覺身閒未
信塵埃隔猶疑夢寐間佳城更何卜便好輟孱顔
書長干僧房二首
赤手能搏虎青氊不與偷真知外物重未放此緣休平
地見山嶽排空回斗牛何須待塵劫才許證前秋
問訊無尺寸順風留歲時傳聞萬金積未嘆一生疲突
兀端可想高明還此期他年問初祖却是寧馨兒
姑溪居士後集卷十
