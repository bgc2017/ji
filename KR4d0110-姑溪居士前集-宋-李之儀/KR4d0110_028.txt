姑溪居士前集卷二十八
宋李之儀撰
手簡十一
與無為楊彦濟貢元
早遊門下荷侍講暨諸貴相厚流落異時不能少自激
昂以投平昔眷言追訟邑邑不知所控而牆仞具存近
在咫尺又復龍駒鳳雛實相表發不謂至今纔能申叙
契照俯求尤媿先意之厚低佪展轉殆將何言春杪尚
寒閒居進修動履增勝人物如是豈勃窣可久者接武
隆盛指日可期一介何堪亦覬餘光之旁振也連日衰
病支持不前作記極草率别圖上門次
又
累年家私多故今春以来疾病相尋中間至有殤女之
戚光日憑陵殆不知其可遣免然時見子頋得聞美况
輙資以為慰於是遽枉翰墨惇諭稠重如接講席住太
平十三四年墳墓在焉非不欲首丘以死而動輙搶攘
比已就宣城得數椽地距此無一宿不晩將遷徙以之
安但門庭浸遥定知何日披奉向風耿耿
又
(闕)密邇久不獲修記且因傾自忽兩然(闕)所遡但
深約結雨不止秋物漸登圖便為娛其得於名理盖不
貲矣履兹勝倍候惟動止萬福德門俊望不應淹恤如
是之久時未我與得無懷寳迷邦之滯乎(闕)盛時日
聳超軼實惓惓於傾耳以待也
又
(闕)屏寄盖常投跫然而喜况德門俊望(闕)容參承之
緩邪蹭蹬(闕)其愧何以為(闕)如聞貢籍占先(闕)
赴繢食田(闕)間但日聳高明少慰疇昔繾綣爾自是
(闕)將不輙輟脩馳庶幾桑榆或在可錄
又
一任天下十年與(闕)故門遲常在余煩異時先公
官守纔隔一水適遷金陵居未及相聞已絶明晦與言
至是何以為贖豈虞仲氏過與特迂玉趾使得紬繹遺
懿以信不朽拙陋僶俛方愧不逮而来諭稠重讀之栗
然汗下何時一奉周欵臨筆耿耿
又
日者玉趾少留獲承欵晤遽别不忘瞻跂改歲尚寒不
審日来起居何似春試必在高名相遠聞之不時尚阻
慶問其如久屈軒舉似於德門俊望為未滿兹其時矣
得報即圖申叙
又
比承見諭俾得詮次先君子遺懿欽奉雅厚不敢以不
敏辭然拙陋不足以形容(闕)有媿於俛及也輙已錄出
謹遣人上呈(闕)見子頋及圓首座云欲趁清明納壙(闕)
不復自緩幸加亮
又
投分世眷差池不能旦暮相欵繫懷疇昔每以之為有
負也子頋適在比舍而姻婭所篤故時得咨叩為慰既
踐前列想已具續食計咫尺未有再奉諄悉之期臨筆
耿耿
又
愚疎無遠識晩節又失周防自貽伊戚尚復何言常情
之所共棄分當掃軌門下乃蒙惇篤委問詳諦叙承至
義愈不知其所控也一水圖叩舊館固不難勢輙未能
倍深引詠漸有凉思仰冀善衛
又
投分德門盖瀕五十年之舊師承友接實均上輩而晚
又復見錄於賢伯仲間方且鑱刻澡濯以令器與不謂
有此汙辱殆將見絶於契好矣而乃愛有所志始卒不
替永言深厚滋劇媿荷何日披承臨筆可量依邑
與韋深道居士
累欲作書率為事奪馳情不少忘也辱問勤欵如獲奉
周旋欿焉鄙懷尤為相盡冬暖氣候令人不爽不審尊
候起居何似老倦觸緒支持咫尺又接新陽則一歲固
無幾矣占晤未期報筆罔然不自勝尚冀不乏交馳時
有一促膝之慰也
又
尊夫人壽考康寧貴眷萬福令嗣力學進益且令一意
讀書先五經子書史書未必可便打套姑宜科舉而無
心於進取自然本分學術見矣凡謂之流俗者為外物
所制爾學者果流俗所制哉只要人道好所向無不合
即流俗也善者好之不善者惡之善者其今日所謂善
乎學者審其是而已孔子亦獵較隨俗而不制於俗亦
何能輟我本分為學耶更須擇所與遊師友則正童子
之命不待講而後知察令嗣有美質深通養不在外而
低佪閭里宜有報施其身不在則子孫其承之
又
終日塊坐旋尋事遣免每有所屬又輙懶惰不能葺豈
付予之薄不使預計有待而常劫劫於倉卒臨時之近
耶可嘆亦可笑也五書已如所命偶失于言之便皇悚
皇悚十紙偶忘之得来諭極負媿悚即當收索鄙素塞
白為獻也時人簡帖亦未暇尊坐右纔有德素數番先
納上地旋有旋持呈次他時得歸當踐前約雖未必汗
君牛馬亦可添助篋笥猥冗然其中未必無所得也親
情施朝請結收此等物甚博亦有可喜者其子兼求君
得好事必常往還曾就閱否半月前朝請君過此出近
得李西臺三四紙甚佳去古遠晉魏諸人筆墨已不復
可得唐人班班可錄世既不以此為事故湮没不傳不
妨隨意所嚮費舒卷作遮眼度日計何必一一精擇耶
未即披承不覺切切仰報一促膝之歎
又
貴聚萬福令兄安勝不及别書墨四餅皆自用者敬以
為獻魯直近得永州丁注云四月末方離永六七月間
可到南宜行亦甚緩兼荒遠所到處如見古人必少留
連相與作緣為况極不失所也蒙問及尤見風義有立
敦篤誠意之盡也欽企欽企亦不煩多語人中間蒙相
約乘興幾時可以踐言學制自縣升州不知須用入州
學否審然遂有數月過從之幸於老人非細事也兒子
到官已一月骨月寧荷存問乍著錦衣上盛眼昏作字
絶艱恕不周悉
又
不通書已閱月吉祥師見過意其歸可以附記而遠行
遂相失鄙誠未達可勝闕溯專介被問故審雨甚作寒
侍奉起居佳勝老倦搜索意味欲自激昂差得復失信
不自然竞爾齟齬可嘆亦可為相知一笑也何時瞻奉
千萬保愛介還略具毫髮他佇後記
又
相距甚邇既阻瞻承亦不異數千萬里之遠也惟是雅
睠有加嘗得警慰為甚幸爾示諭得醫稍追服食五已
康復初不與知失於咨問皇恐家學自是一種意味以
美才過人盖無入而不自得者想日有佳趣州學尚用
貢入否猶冀資藉時從容也燈下作字殊草略庶幾見
亮
又
蒙示諸帖除古人不可得而見其諸皆故舊也生死流
落拊卷增感少留披繹遂當題記歲月續奉納次閒中
嬾出頗資是等物以消遣獨荷見契而又亹亹不已不
止仰欽雅致寔亦荷戴良重筆為油所滯牽率不行殊
愧其略
與孫肖之
相别時不謂許久計生理有經則兹地乃舟從往来之
便而衰苶之家寔幸得之不圖一水便成棄物其所幸
得者遽委諸草芥眷言欣慕無時少忘秋冷日来起居復
何似乘興扁舟固不在昔人之投而剡溪雪夜其能興
盡而返乎不相交馳又將累月以賓客輻凑之地且皆
好義而来諒不復一老繫念特衡門棲遲懷詠渠能已
邪屬便併修諸書愧不逮意
又
附畫贊人行有書累月矣猶未得報元白来雖不承書
凡所以願得於左右者種種皆滿足人意而又倡酬佳
篇璀璨震駭蒙鄙不謂天才之楮斫額於雲霄之外欽
歎警策感慰可知日来復不審不出里閈動止何似謝
庭蘭玉自有一種風氣况崷崪磊砢卓然自表見乎投
分簮履之舊念每及之不覺兀然拘林而神馳乃在步
武杖履之末書所不能載者元白必能具道加之自是
當聲問稍密者適得此可人故足倚仗也
又
衰苶屏棄初不謂如墮井中終無可與倍語者杜門固
足自遣然久别或有幽憂之病蓋元白来相聚累日寔
不昜得之事寒擁輙間于方欵密之時似是有以見嗇
益歎竒蹇之不欵也儀真固佳處而諸可人適在焉累
辰招延勢輙見縶但齚舌自恨今則噬臍何及矣春夏
乘興扁舟門庭之迹固在也未間時仰書誨
姑溪居士前集卷二十八
