姑溪居士前集卷二十七
宋李之儀撰
手簡十
與趙德麟
伏審蓺學昭顯恩命殊特聳動宗藩超映士類素叨厚
眷聞報不勝欣跂聖上雍睦族好敦尚風教以粹美明
博之儲適契甚盛之際定應建旄樹纛䟽恩大國使河
間東平不獨見稱于前世也尚冀老境未衰得從執筆
者之後歌詠休明鋪寫偉觀臨紙不深馳仰
又
漂泊江山望中朝人物如在星斗間可見而不可親每
自嘆其淪落而未能遽忘疇昔之念也吳師道歸忽奉
手教惇諭勤懇如接欵晤恭審朝謁之暇上體異眷讀
書為文日有勝趣台候起居萬福感佩不忘滋劇慰浣
於是老矣特與公結一報身之緣耳安知異時不復冄
有相值之幸更蘄深討不倦忠義自許周旋寵數百歲
高顯佛會中庶幾一笑相屬
與彭丞
先人為門下客衰晚獲拜恩地荷先公委曲延挹别後
屢欲再尋末軌而僶俛一力殆不知日月之行而鄙意
不能自遠也於是遽聞叵創適以營奉阡隴走山陽改
舊即斷用去年三分之二在道路與督役山間欲暫輟
以赴所哭之位竟不暇及亦不謂遂畢大事矯首愧怍
幾不知所控訴方圖收之桑榆不謂略其所可責而察
其所不逮敦諭稠重伏讀汗下稍間庶幾不失素期執
筆倍深摧哽
又
自去年正月得卜一向往来金陵當塗以理其務凢目
前可應者之外略不及毫髮此特綿弱無助所致而不
當於門下今日之事輙緩咄咄不敏知借面之無從爾
曲蒙見素挽詞乃知并容尚可搜求胸中以見也然牽
課終不能工姑不敢不如来命爾愧恧愧恧
與孫知縣(希魯)
到此如歸鄉里一番應接殆不容少休兩辱寵臨尚未
果再詣門下鄙心固不自安然亦幸有以見亮也向晚
恭惟起居佳勝偶昨日飲酒過多醒思支持不得特荷
遣誨尋失具謝慙悚滋甚少頃上謁不勝拳拳
又
往来亦屢矣尚未得一詣館下於是方欲事間稍慰鄙
念首辱遣問繼聞枉頋感佩繾綣尤知盛意為難堪也
日来履况復何似比以所事未就緒未欲入城更數日
乃克申致蹭蹬固非得已想蒙深亮
又
微服到此初不計許久然不敢輙通問日来伏惟起居
佳勝不圖惠顧特先翰墨欽諭不忘感服何已無衣冠
以見門下但深傾溯
又
雨溽伏惟起居佳勝尤以齒纇乘間憤恚未伸密阻瞻
承不忘傾溯適聞督獄九江戒行有日度還轅猶在一
月後而北歸之期近在旦暮恐不獲少待仰奉緒餘可
量依邑今遠千萬加愛俟息肩别圖上問
又
為别昜久蹭蹬不果具書日来伏惟動履佳勝忽披手
示仰佩不忘因循修報後時汩沒目前事不覺荏苒想
未訝也咫尺未即瞻承倍希加愛
又
與君略同里閈於過從瀕四十年異鄉流落得遂相見
為喜亦既從容官守固無以累故人然常情所吝者可
勝道哉非意乘之幾成秦人視越人肥瘠而彼善於此
有之矣方時亦足為高義也老日尚可激昂庶幾倦途
猶能束胸以見臨筆姑奉一笑
又
久不通問伏惟動履清勝莊居咫尺門仞既不入州中
遂不得一瞻見傾向固無已也初計野外可以苟閒少
日比益紛擾殊不知其况為時所棄固無恨而私害亦
倍費力豈艱生不容少貸而然耶可歎可歎尚冀投間
或奉一面
又
霜冷伏惟動履清勝往来治下忽忽累月但日與田夫
樵老相與低佪盎然不知身世之為累則仁者不擾之
政何以上之數欲一見面贊其然竟爾未暇可量傾屬
来問猥及欽佩至意事固有不得而已者無間巨細亦
知恤隠有加乃爾僣冒無他冀姑借威明以牽其来盖
私力已竭矣可媿可笑他佇異時請叩
與成德餘
薄有人事之窘未奉起居伏惟侍奉萬福辱簡誨惠繪
(闕)備仰精製感歎不已其如窮日力以盡巧思良未
昜當也什物且留續令持納次餘俟旦夕占謝
又
相違昜久早時不得一具書固非懈怠特忽忽不少暇
爾眷言俛求之義鄙懷其可忘耶於是再奉手筆所以
相與之意甚數佩服至情可勝繾綣秋晚日来體况復
何如相望咫尺欲見杳未有期庶幾音驛之便時叩深
密兩日風雨作寒千萬以時增衛瞻跂瞻跂
又
相别幾一年来雖望第才百餘里於是方欵交馳既竊
自幸墮緒復振亦甚愧不逮也来貺懃懇尤佩深厚伏
審秋晚漸寒日来起居佳勝故都搖落之餘高低遠近
種種皆飽足人意但恐厭飫習熟不復知難得為有負
耳何時追逐笑詠以極登覽之勝遡風可量眷眷
又
累欲作書蹭蹬不果勝義難忘常在傾屬所示書幅諄
厚如奉周旋伏審涉冬以来體力佳健感佩愧仰可勝
鄙陋一報緣中種種皆是虚假一毫髮低昂六鑿便不
得休息且如德餘美才好義乃俛首人後綴綴恐有所
不逮則彼所以窘我者定將何以高之興言至此但有
歎息而惟知為虚假乃所以無入而不自得也何時參
承倍深耿耿
又
至節不敢修敬勤祝過煩敦諭慙負何已前履新正盛
義感格對時交慶亦别當展叙次衰晚於一報緣無幾
雖得君子於末路要是白首所期者不能旦莫周盡可
勝喟詠適有少冗作記不究所懷行圖後便次
又
比奉累書方知前日蹭蹬為可恨至於美詞妙翰資藉
相予之意則恨相得之晚古人所以深歎而不已者益
信其有味也日用有餘更當展轉紬繹以極超詣他時
將聽額望不及豈敢輙恨於世習而已自此當不乏交
馳介還遽索不能盡千萬加愛
又
日者速欲具謝作書極草略方圖繼之以訟不敏隨分
日前益撥益窘遂爾淹晩專委遽及愧佩眷勤滋負蹭
蹬為可責也冬深苦寒體况當復何似屏居意味無異
一日風霜翳路只得畫灰食火以寄餘息前所謂窘者
亦瀕於強勉耳早晩一笑周旋未間時寓音繹似不乏
於糟粕之得也如何如何只赤窮臘倍希保衛
又
元章跋尾過承錄示至荷至荷必多得其字盖數百年
無此作矣真可寳也鄙陋出於一時盛意所臨故輙狂
妄尚何足紀錄悚息悚息
又
比蒙手示乃在區區所負之前欽認眷勤可勝傾遡方
時故都盛麗想時有登覽追隨之適但以饜飫朝夕不
以難得為有恨也貶所褊陋略無與意等者但愧處邑
邑而已頗見懷否
又
頃蒙詔恩首被翰墨為禮勤縟欲作報非精意不能少
展也而將一過故都庶幾促膝可以布叙荏苒不契遂
滋淹晚愧負常若有所失方且圖之遽復委貺有加不
已讀之不覺汗下於是不腆之罪不知所文矣不審久
要尚或見存已否雨不止日来侍奉起居何似瞻望舍
館倍深約結
姑溪居士前集卷二十七
