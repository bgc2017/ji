姑溪居士前集别集類二(宋)
提要
(臣)等謹案姑溪居士前集五十卷後集二十
卷宋李之儀撰之儀字端叔宋史稱滄州無
棣人而吳芾作前集序乃曰景城人考元豐
九域志熙寧六年省景城入樂夀則當為樂
夀人史殆因滄州景城郡横海軍節度治平
九年嘗由清池徙治無棣遂誤以景城即無
棣也陳氏書錄解題據所題郡望稱為趙郡
人蓋失之矣之儀元豐中舉進士元祐初為
樞密院編修官通判原州元符中監内香藥
庫以嘗從蘇軾幕府為御史石豫劾罷崇寧
初提舉河東常平坐草范純仁遺表過於鯁
直忤蔡京意編管太平是編前集五十卷為
乾道丁亥吳芾所輯並為之序姑溪居士之
儀南遷後自號因以名其集也後集二十卷
不知誰編然文獻通攷巳著錄則亦出宋人
手矣之儀在元祐熙寧間文章與張耒秦觀
相上下王明清揮麈後錄稱其尺牘最工然
他作亦皆神鋒俊逸往往具蘇軾之一體蓋
氣類漸染與之化也其詩名稍不及黃陳論
者因蘇軾題其詩後有暫借好詩消永夜每
逄佳處輒參禪句遂以為諷其過於僻澁今
觀集中諸詩雖魄力雄厚不足敵軾然大抵
軒豁磊落實無郊島鉤棘艱苦之狀註蘇詩
者殆附會其詞非軾本意矣乾隆四十六年
五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
姑溪居士前集序
李公端叔以詞翰著名元祐間余始得其尺牘頗愛其
言思清婉有晉宋人風味恨未覩他製也乾道丁亥假
守當塗因訪古來文士居此邦而卓然有聲于世者惟
李太白郭功父與端叔三人郡舊有太白功父集而端
叔獨闕然求于其家而子孫往往散落無復遺稿間得
之邦人類而聚之命郡士戴翬訂正釐為五十卷鋟板
于學昔二蘇于文章少許可尤稱重端叔殆與黃魯直
晁無咎張文潛秦少游輩頡頏于時今觀其文信可知
已或謂端叔晩節銳于進取有所附麗雖若可疑然范
忠宣公遺奏極于鯁切詆斥不顧一時用事者欲寘忠
宣之子于理端叔慨然自列謂實出其手既而公所為
忠宣行狀復出由是得罪南遷廢錮終身曾不少悔其
勇于義若此詎可以微瑕掩之哉余固愛其文又表其
行誼之可嘉者并以詔于後云端叔名之儀其先景城
人既謫而南始居姑溪自號姑溪居士今以名其集天
台吳芾序
