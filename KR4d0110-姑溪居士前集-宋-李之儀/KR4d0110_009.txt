姑溪居士前集卷九
宋李之儀撰
絶句一
登山未還范景仁以詩見促次韻二首
撲面烟霞曉更嘉偶隨黎杖訪仙家斜陽不見登山屐
獨遶長溪折夜花
危牆烟際聳層城潮落沙頭眼更明不覺歸舟犯牛斗
天風吹下步虛聲
次韻景仁海次西還二首
留滯初春寂寞濱眼明歸路一番新何妨更作重來計
枝上微紅解惱人
二月春隂到水濱秋風重見玉蟾新無端擾擾來還去
只恐沙鷗解笑人
又次韻
尋春何惜駐征鞍只怕春歸不怕寒故國山川無限思
我來仍得雨中看
栢臺自述四首
窮日愔愔已死灰似沈習井念昭回一聲霹靂起平地
頓覺青天萬里開
鑽龜打瓦不曾休金注昏人豈自由誰謂純誠無感格
會逢公議報私讐
一夢揚州似隔生輕舟未往但貪程莫年觳觫兒童念
風物依稀媿此情
熬熬内火戰驕陽鶴淚風聲便着忙波浪翻天誰與渡
却應甘井是慈航
江西莊上久雨
去秋欲雨不得雨今春望晴還未晴螻蟻尚知為自便
強將私意與天爭
路西莊絶句
麥未登場已插秧更憂雨過水還傷一生能着幾量屐
白髮蕭蕭祇管忙
宿采石
江聲隱隱風前恨鴈陣喧喧枕畔愁更覺孤衾如潑水
始知今夜宿山頭
寄西莊梅道者
因緣時節本相期只恐蹉跎醉似泥洗盡捉前留意處
何憂金臂不提擕
偶書二首
元宵燈火閙遊人偶向忙中得此身淨几明窗塵不到
弄黃先見一枝春
通中玉冷夢偏長花影籠階月浸廊挽斷羅巾留不住
覺來猶有去時香
瑞竹即事三絶
芭蕉葉密柿隂濃散髮西窗到晩鐘霹靂一聲三尺水
旱天方信有真龍
纖絺不掛汗如傾一霎風來夢乍驚自是人心有涼思
強將庭葉作秋聲
鴨脚初成綠未齊芭蕉仍在柿隂西推遷節物均如此
眼界何須苦自迷
書扇
會稽陳迹久荒蕪流落江城墨未枯好向溪邊示行客
問人能出百錢無
立秋日書唐行成扇
自古逢秋悲寂寥我言秋日勝春朝晴空一鶚排雲上
便引詩情到碧霄
題郭熙畫扇
蹇驢破帽聳鳶肩石裏長松欲到天六月塵埃汗如洗
始知立意不徒然
嫋嫋涼風八月初試揮椽筆寫江湖還家預想迎門喜
爭問今年得意無
又書扇
幾年無事在江湖醉到黃公舊酒壚覺後不知新月上
滿身花影倩人扶
畫夫子扇
烟梢雲頂石藏根溪壓輿梁曉乍分車蓋定尋何處路
皇皇猶想為斯文
題畫扇
曾記終南雪裏山玉峯瓊岫聳巑岏風流轉入丹青手
畫作江城六月寒
落筆無因似退之每逢佳致却如癡孤高全露秋來骨
無復山紅澗碧時
莊上書事
柱礎猶蒸濕未休懸知雨意未全收只憂場上芽生稻
不厭田間水拍溝
訪僧不值
我來獨愛南天竺公去誰烹北苑茶賴有清風猶好客
掃門楊柳影交加
天寧衆寮即事
不看經也不參禪時去時來又一年秪願闍黎終有信
大家留取草鞋錢
宿吉先之學古堂
停驂假館雪初晴學古堂中氣象新多謝故人無棄我
一爐軟火煖如春
書于子高宅
兒童雞大語聲喧桑拓縈紆綠蔽川斗覺門庭蘭玉盛
更將蕭鼓樂豐年
書俞秀老詩卷後
荆公賓客晚多竒休歎攘侯見事遲雨過半山初睡足
何如蟁力負山時(荆公晚有佳客乃其自云魯直遂因為故事)
寫裙帶
輕裙碎摺曉風微弱柳腰肢穩稱衣更剪垂虹平窄地
雙鳬似恐見人飛
采石二首
雲山夾岸去層層來往扁舟恨未能更有尋常最佳處
無風一日到金陵
雞籠山下是和州隔岸聞呼見點頭不見東歸夜郎客
錦袍誰共醉扁舟
浴南寺園頭求詩
一重洗盡一重生塵垢昏人不自醒會得栽茄種瓜意
始知松竹本來青
源上人研
過嶺傳衣不傳鉢何事眼裏更着枻欲識黃梅半夜心
踏着稱鎚硬似鐵
訪采石臻山主不遇
入門不見主人公座具袈裟在眼中更有山童會人意
略無一事許相同
十年采石寄漂蓬廣濟雖名寺亦空將為新來有消息
依前山不結蓬籠
次韻湖隂韋深道五小詩
髭鬚瀟颯面嶙峋怪我多非舊日人百里挐舟誰復爾
却應情重故情親
書去書來又一年祇應提處是虛鞭相逢會得筆頭語
莫惜頻尋酒裏天
江頭風浪似重關幾許行人限往還不是多情過相與
肯將一葉犯銀山
三山磯雨列山風我亦頻年強自攻不負蛟龍竟何事
祇疑身世屬江東
新來句法宛如隂端與衰公伴陸沈未易偏師壯秦系
劉郎戈甲舊成林
次韻東坡梅花十絶
誰人月下奏雲和一夜繁枝向北多長笛未須論舊恨
且留幽思待隂何
奸雄投老戀層臺隨得分香散處開枝上休論歌舞舊
尊中且泛綠於苔
弄蘂攀條日幾回依稀長記雪中開塵埃滿袂家山遠
底事多情拂眼來
軟火明窗酒一尊餘杯未減日尤昏誰人為折東來閣
續得何郎日斷魂
黯黯危腸獨九迴故園誰對此時開撚來聊把倚孤枕
更擬慇懃入夢來
病餘憔悴拊空尊子細思量意却昏便覺陽和振枯槁
不須方士致幽魂
初見今年報信花定從清淺綴横斜無言對我應惆悵
不復當時處士家
玉作肌膚雪作衣剪裁風月綴寒枝上池可飲偶無路
空愧當年帶下醫
漏泄天工意不輕傍春依臘獨分明孤高不作繁紅伴
造化須知别有情
姑射山前舊卜家天香真色倚風斜不須薝蔔分高下
要是東皇第一花
贈呂焕
紅爐歡坐臘燈長豫借春風發艷粧流水落花無限好
却應雙鬢恨劉郎
姑溪居士前集卷九
