姑溪居士前集卷五十
宋李之儀撰
墓誌銘
姑溪居士妻胡氏文柔墓誌銘
文柔諱淑修字文柔姓胡氏世為常州晉陵著姓祖宿
歴位要顯其子孫族屬多能取美官還為大族父宗質
娶宣城施元長之女元長娶丹陽刁民約之妺約館閣
舊人樂善喜賓客名卿巨公多所親厚故相國習以風
範好事互為表發文柔當内外族盛時獨能于所闕見
擇而不隨一時翕然以為賢選所宜歸皆侈家達門文
柔辭焉于是先人蹭蹬禄仕敝車羸馬奉朝請余方從
學者遊有以合姓為言者先人難之文柔謂其親曰此
可托也乃歸於我事先人先妣能盡其所以事嫁方數
月先人當赴遠官余將從舉子試皆不欲令相遠文柔
曰君無以我為重而使君有新婚惜别之議凡晨昏致
養我之職也苐勉之後先人得疾文柔未嘗離其側藥
餌非親嘗不進甫屬纊謂文柔曰吾幼女及行而不及
見以是累爾文柔涕泣承命既佐先妣營葬事治家外
一意掇拾多取其自隨物為其用卒得佳配以行余既
出仕奉偏親禄不給于養文柔謹甘旨均有無脫粟不
自厭而門内無間言施夫人卒文柔即禠去服飾不茹
葷血先妣屢強其復常文柔每謝曰内失吾舅外失吾
母可復世間欣豔以相夸耶卒不回先妣棄孤遺于京
師余羸然在疚傍無一力之助文柔經理促辦迨護喪
歸葬無一事不至凡築穴封殖率與余分任每舉其哀
𥜗運土以從事而手實之其松檟灌溉則涕淚與水俱
無慮數十本後無一不榮者父感疾善醫者曰非灼艾
不能效固請不可文柔泣曰疾已至此得不為兒女念
輒炷香于廳曰願於一柱對一壯至十餘父始覺至噭
呼親以手撥去猶不已既喪摧毁幾不勝衣掖之乃能
行京師新闢禪刹召名師主之學者至奔走天下然一
方猶未全信文柔著壊色衣一飯不粥隨諸學者參問
而所謂明師者皆印其可上自宗室公御家往往化之
倫類中遂為領袖而名聞京師天下叢林至今稱之文
柔亦以是為己任崇寧二年余以撰故宰相范忠宣公
行狀逮繫御史獄方大暑文柔自穎昌兼程野宿追余
至京師就數椽地手自執㸑具獄中飯當烈日烟熖中
斯須不暫捨過者為流涕獄詞有所追詔而所追偶寄
一姻家其長雅不相習文柔曰彼若覺則不可取輒紿
曰久闊幸一相見先復賂其使令而得其處入門則相
與破鏁發篋得所追以出長大驚曰一何妙耶亦具以
是訴于人問者曰審有是乎已而曰豈古所謂烈女者
莫不首肯而嗟賞之不已余既南遷文柔相迎于御史
府顧余泣且喜曰囹圄中何所不有而君乃豐悅過于
常時豈不以之介然耶我當與君俱貶所未必惡也遂
同涉間關止旅邸其修途所次具已集矣或曰陸趨良
勞又方庚伏中且久雨奈何遂附運粮空舟以行而舟
敝上不能蔽果大霔至加雨衣相擁覆兼晝夜者六七
比舍舟而陸歴深山大澤夫婦形影相携暑每增熾率
達旦命途時藉草以休息之既即貶所異鄉人情齟齬
又以罪來上下觀望幾不相誰何蓬蓽蕭然惟薪水相
給而已文柔間謂余曰通塞自有其數苟不偶于今日
則合眼再開來必無佳處要須于向上事精進當能必
致其佳既到此尤甚自策一報緣中不昧者有幾遂一
意佛事朝暮禮觀音䜟不懈間邀余共之先是文柔三
弟各分俸為助忽語余曰日月易得食其所分汙二年
矣此時以我故分而元與之約遇赦恩或得免則還之
赦來而不及彼不能無所望余曰姑少待以成其義文
柔曰苐還之我亦欲履其約也家人輩竊疑其說一日
二三禪者相過處留飯饔滌舉饋文柔皆不以與人既
徹微覺疾作居兩日遂革輒自洮頮更衣屢舉身起欲
跏趺而行家人輩幸其生不為之掖乃兩手結彌陀印
而逝時四年二月四日也氣候已暄猶停七日以待其
子甫就木顔色光潤如笑嗚呼之儀不幸事先人之日
短文柔間關相保于窮約中與先妣不異親母子無頃
刻暫相捨比終養見遺像必出涕遇時享薦獻必親而
歴道其平生咨嗟感咽不自禁于仕不偶偶又仰禄為
生文柔能使不足為有餘既篤于其姑又不忘其父母
之愛周旋往來常恐有所不及二家中表矜式其所踐
而嚴憚之其二親之葬適在數千里外皆輕裝赴之孤
妹自襁褓撫育至及行又親為約製以待性高嚴喜風
節自許與甚重練達世故喜論事于人物取捨則毫髮
不假借上自六經司馬氏史及諸纂集多所綜識于佛
書則終一大藏作小詩歌詞禪頌皆有師法而尤精于
算數沈括存中余少相師友間有疑忘必邀余質于文
柔屢歎曰得為男子吾益友也余從辟蘇軾子瞻府文
柔屢語余曰子瞻名重一時讀其書使人有殺身成仁
之志君其善事之邂逅子瞻遇余方從容笑語忽有以
公事至前遂力為辦理以竟曲直文柔從屏間歎曰我
嘗謂蘇子瞻末能脫書生談士空文游說之蔽今見其
所臨不苟信一代豪傑也比通家則子瞻命其子婦尊
事之常以至言妙道屬其子婦持以論難呼為法喜上
人子瞻既貶手自製衣以贐曰我一女子得是等人知
我復何憾雅不耐事奉已甚常而待人御下必欲如己
自始蔬食迄老不少輟雖疾病亦不易食無鹽酪纔麄
糲屬饜爾隨禪者力行受圓炤宗本師記從其門弟子
别名守慧兩男子長未名而卒次堯行未葬前一年亦
已卒一女子嫁餘杭虞奕孝而義甚似其母而明爽疏
通不膠于事文字一過眼輒誦為文多魏晉間人語後
文柔數日卒内外孫兒女十三人李氏占籍滄州無棣
後徙楚州小陽今得卜于太平州當塗縣藏雲山之致
兩峰下遂遷先人妣以葬而以文柔從葬先人諱頎先
妣田氏享年五十八其葬以大觀四年十一月十八日
先以余通籍朝列封蓬萊縣君再以余加大夫階進封
南華後以余復官追封靜安嘉祐中嘗從其祖母至内
廷見于柔儀殿中宫拊之曰是乃胡氏有學能文之女
乎後因上元節御宣德門觀燈命婦皆在侍又顧胡夫
人曰能文之女何不來文柔適在後遂呼出而賜冠帔
文柔生平可紀之事固多惜非其地而終不能超見其
志宜能文詞者抑揚以信後世然與余四十年伉儷且
復所履歴皆人所不能堪亦人之所甚難又多緣我而
致加之閨門之外或不及徧知苟非親為直書其事則
九原之下所負深矣輒揮淚而銘之尚恨有所不盡也
銘曰生之非艱行之則難胡捨彼以即此蓋所遇之適
然違我行之必至庶古人之莫能先或謂此丈夫之事
也孔子不曰有婦人焉噫求仁而得仁矣亶吾銘之弗諼
李氏歸葬記
李氏世葬滄州無棣自先祖出仕從于楚州即卜以葬
至先人捐館舍以其地不可以從葬乃卜于州之西南
安樂鄉里先妣殁亦舉以祔地近河復以疏鑿變更間
為河逼議遷者久之而未果之儀得罪居太平州既許
自便北歸道金陵愛其江山勝麗遂有卜葬之意凡距
城百里内外求之殆徧而不可得邂逅復過太平得此
地為葬蓋當塗縣歸鄉尊宿社藏雲山之致兩峯下也
以大觀四年四月十八日奉先人先妣合未葬四喪而
葬焉于是先人以之儀陞朝累贈光禄大夫先妣追封
永嘉郡太夫人孫堯行以通仕郎江州軍事判官次堯
光方四歲曾孫德師郊社齋郎德孚尚幼先人之女長
嫁朝奉郎何景初封德安縣次嫁顯謨閣直學士大中
大夫林邵進封崇國夫人次嫁朝請大夫鄭億封同安縣
君之儀之女嫁承議郎河北西路提點刑獄虞奕封文
昌縣君次方二歲次生未滿月堯行之女亦嫁虞氏孫
徹一未行何氏孫釗儒林郎監秀州鹽場鑄將仕郎鎮
承議郎通判明州林氏孫攄正奉大夫中書侍郎鄭氏
孫耀將仕郎宣州司法參軍虞氏孫澈涭澐渚外孫女
三人已嫁皆士族七在室嗚呼先人先妣積累之厚其
德澤所鍾當有承之者而之儀無似深懼不克負荷然
報施不昧庶幾有待焉故詳書之以昭其成其諸具載
誌銘今并舊刻石移置壙中來者可以再見也朝奉大
夫管勾成都尉李之儀謹記
姑溪居士前集卷五十
