姑溪居士前集卷四十
宋李之儀撰
題跋
跋采石三亭詩(詩見第一卷)
王德循余見其初勝冠時如王良造父秼驥子而問途
氣已無萬里矣異時夭矯盤薄遂欲從八龍游于瑶池
之上信余所初見為不謬也瑞竹後堂當暑如在冰壺
間四五可人實相周旋而循携茶見飲因出此紙邀余
作此字方采石僧作三亭求名與詩乃用以報之或者
謂我詩之遂題破此寺矣故返其狂率而扶持之未知
果可以扶持否耶要之三亭既新陬迹炳然亦未易能
破也所謂四五可人者釋景祥惠日丁希韓釋之舉姑
溪居士書
跋吳師道詩
東坡常謂余曰凡造語貴成就成就則方能自名一家
如蠶作繭不留罅隙矣子華韓致光所以獨高于唐末
也吳君詩咄咄殊逼近時人未易接武余雖未識其面
呻吟所傳感嘆不已聊摘其警策以實來索姑溪李之
儀
又
文章要當先凌歴而後收歛正如坐而後立立而後走
也豈遂以得坐立間者便期于行走自下圖高固余所
病而嘉甫乃以是置定論于予不其虚哉師道近詩度
越唐人多矣豈融渥所能彷彿其妙處略無斧鑿痕而
字字皆有來歴論詩如舒王方可到劇摯之地編四家
詩從而命優劣兹可見也政和五年二月十四日之儀
書(張大亨字嘉甫)
跋吳師道小詞
長短句于遣詞中最為難工自有一種風格稍不如格
便覺齟齬唐人但以詩句而下用和聲抑揚以就之若
今之歌陽關是也至唐末遂因其詩之長短句而以意
填之始一變以成音律大抵以花間集中所載為宗然
多小闋至柳耆卿始鋪叙展衍備足無餘形容盛明千
載如逢當日較之花間所集韻終不勝由是知其為難
能也張子野獨矯拂而振起之雖刻意追逐要是才不
足而情有餘良可佳者晏元憲歐陽文忠宋景文則以
其餘力遊戲而風流閒雅超出意表又非其類也嚼味
研究字字皆有據而其妙見于卒章語盡而意不盡意
盡而情不盡豈平平可得彷彿哉師道殫思精詣專以
花間所集為準其自得處未易咫尺可論苟輔之以晏
歐陽宋而取舍于張柳其進也將不可得而禦矣
跋石曼卿二疎墓詩
曼卿疎蕩不羈劇飲尚氣節視天下無有難事不為小
廉曲謹以投瓦合非獨不為如已一有相值藐然不少
降意若此等輩終身不敢輒窺藩籬也方時天下無事
嘗感慨論列引物連類一切取力古人君相心竒之而
適以多事為戒故不果用雖在祕書不屑夜遊浮沉里
巷間見者如遇于雲烟中與所善飲酒其爵至無算竟
席不交一語引去至今指其地為神仙所降方大醉間
入省門卧大慶殿廡下衛士前呵問已而知為曼卿也
率辟易以手加額上嗟咨而去年纔五十餘竟死于小
官大鵬斥鷃九萬里而圖南與夫自决于搶榆枋者固
不可同日語横海之鱣睍睍于蹄涔杯杓之間欲求合
一轍蓋難矣安得不叢驚聚駭或譏且罵耶要亦如吾
所素而無愧焉可也文詞翰墨乃其餘事既不得用聊
復戔戔所好姑玩勝日而流傳相夸覽之亦足以彷彿
其平生爾崇寧三年八月初一日
跋曼卿帖
寳元康定間上方勵精政事招徠天下賢俊故得人之
盛超軼前古其遺風餘烈使後之人一歴耳一到眼莫
不頽然追誦聳然興起恨不得亟與之俱而隨上下也
曼卿用雖不盡其才然文詞筆墨炤映流輩人有得之
者不異南金大貝什襲珍藏以為子孫不朽之傳況其
先世遊從之舊迹同而情相好者哉宜其尺牘交馳委
曲展轉由是以見其傾盡而一時傳玩不獨其風流趣
尚可以互相表發且以知當時文物之勝信非前世所
能先後也
跋黃正叔帖
胡昭索靖韋誕俱學書于張伯英羊欣謂昭得其骨靖
得其肉誕得其筋蓋以肥瘠為定則肉不勝骨骨不勝
筋明矣鍾繇問蔡邕筆法于誕而誕不與以至搥胷嘔
血魏太祖以五靈丹救之得活誕死使人發其墓方得
之是知用筆之法正所謂如錐畫沙如印印泥乃為極
至余歴覽近日號能書者獨于正叔得之不惟得用筆
之妙其位置典刑于誕幾何而不相先後耶魯直輒以
聖美之評少之以余所見魯直乃自謂爾惜乎正叔今
已失明則此書不復可得亦如伯時右手之廢而畫冊
自絶也崇寧三年八月十日之儀題
又
正叔高標清致雖在烈日塵埃中見其字想見其人清
風颯然不召自至然其少所許可介潔不撓獨于魯直
委曲傾盡每見一語必手錄因而其字所流傳者多魯
直語正叔既病目廢而魯直死矣讀之慘然流涕
跋小重山詞
右六詩託長短句寄小重山是譜不傳久矣張先子野
始從梨園樂工花日新度之然卒無其詞異時秦觀少
游謂其詩有琹中韻將謂予寫其欲言者竟亦不逮崇
寧四年冬予遇故人賀鑄方回遂傳兩闋宛轉紬繹能
到人所不到處從而和者凡五六萹後得游酢定甫一
萹并予所繼者次苐之會沈瑞卿彦國六人于瑞竹方
丈彦國出此紙因以識之諸上善人隨喜作觀定似天
津橋上看弄猢猻不知忠國師見之如何下語
再跋小重山後
予與方回相别五六年邂逅江上未及見首折簡問勞
甚勤懇其末云比多長短句安得與君抑揚于尊爼間
以尋平日美況未幾遽以相及每為之呻吟紬繹未必
中律要將披寫倦滯如與之周旋時有彷彿其妙處輒
次第之庶幾知所警策也
題賀方回詞
右賀方回詞吳女宛轉有餘韻方回過而悅之遂將委
質焉其投懷固在所先也自方回南北垢面蓬首不復
與世故接卒歲注望雖傳記抑揚一意不遷者不是過
也方回每為吾語必悵然恨不即致之一日暮夜叩門
墜簡始輒異其來非時果以是見訃繼出二闋已嘗報
之曰已儲一升許淚以俟佳作于是呻吟不絶淚幾為
之墮睫尤物不奈久不獨今日所嘆予豈木石哉其與
我同者試一度之
跋凌歊引後
凌歊臺表見江左異時詞人墨客形容藻繪多發于詩
句而樂府之傳則未聞焉一日會稽賀方回登而賦之
借金人捧露盤以寄其聲于是昔之形容藻繪者奄奄
如九泉下人矣至其必待到而後知者皆因語以會其
境緣聲以同其感亦非深造而自得者不足以擊節方
回又以一時所遇固已超然絶詣獨無桓野王輩相與
周旋遂于卒章以申其不得自已者則方回之人物未
可量也
跋魯公帖
魯公墨蹟傳于今者惟此表帖予皆得而臨之後每見
每為之展轉凝注間以扣其佳處竟不能彷彿乃知古
人用意精微非今人所可到也
又
魯公以正書取重然不見其行亦不知其超然遠韻蓋
不如是不足為魯公也
跋魯公題記後
文詞書畫入人易深然于立身行已了不相干魯公忠
義皎如星日獨以字畫幾至蒙昧要之精于藝者不可
不謹也
跋瘞鶴銘
趙景修歸自金陵會于瑞竹藏院凡七人陳元俞楊元
發明叔張德夫覺夫李端叔覺夫出此書相示世以為
右軍書或謂其語不類晉人然卒不能辨也自歐陽文
忠公指華陽真逸乃顧況道號遂知為唐人書而後襲
前說者必相與排詆殆不復容是正其如知耳而不知
目天下之公患吾知為佳字耳何必紛紛于唐晉也
跋樂毅論
高伸為湖北轉運使道中聞砧聲清遠因得此本于其
覆(闕)而已斷裂矣遂載以歸完理緝綴櫝以木箱所可
辨者如此後世之傳布者至于海宇則其碎而不緝者
良可惜也
跋荆公金剛經書
骨多肉少則瘦肉多骨少則肥惟骨肉相稱然後為盡
善或謂荆公知骨而不知肉今見此經則知傳者不識
荆公書遽以常所見清勁為瘦也
跋李衛公書
予讀紅拂妓傳得衛公之為人蓋此書已落第二也
姑溪居士前集卷四十
