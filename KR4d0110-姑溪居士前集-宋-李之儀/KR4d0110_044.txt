姑溪居士前集卷四十四
宋李之儀撰
青詞
癸巳三月二十七日還醮
人無所知有急則禱天能必應惟意是從故禱應常為
低昂而天人實相表裏伏念臣男堯光比出瘡&KR2096;輒昧
療治勢甚綴旒遂兹叩請報如荅響竟獲痊安因其日
之受生謹乃心而致謝仰冀高明顯降衆聖普臨靡間
螻蟻之甚微俾享丘山之永固精誠昭格洪造難酬誓
以始終長依保佑
疏文
請悟老住隱靜
碧霄勝地杯渡道場乃東南第一叢林真佛祖第三境
界宜得毗耶之士重開薝蔔之花啐啄既同機緣斯在
悟公長老月涵衆水雨澤羣生爛然天下之名信矣僧
中之寶諸聖幾回推去高情惟務退藏雖巨浸明珠自
謂韜光之得便然疾風勁草因應有目之難逃法已在
兹理容必致何勞飛錫見成行道之區願副傾心同罄
後天之祝
請䛒老再住天寧
諸法各有因緣常情強自起倒況無住真人只于面門
上出入而好事君子却于眼界外尋求欲識今日主人
便是前時長老䛒公禪師了這個事得無碍才神通妙
用盡入鉗鎚世諦宗風有同水乳此地從來歸向其勢
再須住持方朝廷普極修崇於時節尤為際會祝聖人
壽既同在處焚修說祖師禪更為重新提掇
請祖燈禪師住崇寧
祝聖人壽無出上乘說祖師禪須歸作者惟賜額改新
未久而當人適值為難啐啄既已冥府建立自然相契
僉言斯允今譽是宜祖燈禪師負天下名如星中月南
北道靡不通達内外學悉能兼該大雄能仁若到今時
解空多聞俱膺上首可謂青天白日凡眼亦知其清明
無論翠竹黃花有時畢資其運用雖長䄂難施于褊小
而慈航寔計于達通眷言向德之誠何異念家之客既
兹幸會似應宿緣虎步雲驤願赴羣心之拭目雲蒸雨
澤佇觀萬物之回春法鼓一聲潮音四徹
請祖燈禪師住院
大用現前因有投機時節圓融斯事須憑未分鉗鎚況
此政通人和已是風移俗易盡出吾君之賜不勝臣子
之心爰建法幢鼎延德器庶假一毫之善仰禆萬仞之
崇日月增輝龍天共證祖燈禪師四馳今譽三座道場
疑與歴陽之人同受靈山之記瓜爛蒂落緣熟可知蜜
就花存因成敢昧輒效觀音之勸請遂見彌勒之下生
願震雷音十方普應
請祖燈禪師住天乘
一性融和本無係着諸緣邂逅遂有去來方截斷當塗
要津又復作歴陽上首叢林雖云小大盛衰實係抑揚
聚散有時蓋非細事而勸請之主仍是作家幸垂難思
議心重據寶華王座祖燈禪師如日正午似地擎山初
不計其光明遽自成之孤峻聲名常在掩覆固難啐啄
已分飛勝斯契天高地厚既同祝于萬年川納海容願
均慈于一子
廣慈青山建庵
横挑拄杖幾年遍歴諸方高掛淨瓶今日却尋住處既
認得本來面目又不妨建立門庭珍重青山齒搖髮白
蕭疎生計囊乏鉢空維摩丈室未建修趙州繩牀無處
頓
又
道人活計志在林泉禪客生涯心棲雲水(闕)雖
無丹雘之勤草以為菴粗有茅茨之費中扃基址已憑
自已增工外境莊嚴須藉傍人着力
黃助教藏雲山齋僧
諸佛現前有感斯應至誠不昧觸處皆通既因勝踐以
自期實念長生而致禱輒依福地恭置堂羞庶資饒益
之仁同證圓明之果爍迦邏眼既由種種以普臨不退
轉心更冀重重而無盡
禪岳化修造山門鍾樓佛殿
兜率陀天雖一心之可到妙莊嚴品舍衆力以難圖眷
兹披榛莽以興崇亦既歴歲時之綿遠漸成保社尚缺
津梁如人之身面目最為大者是役之務殿閣豈宜緩
哉唯其費用之極多所以經營之反後轉憑不退轉之
誠懇慱謀無滯礙之檀那此日世緣暫爾破慳而見助
他時佛會莫云相識之未曾更俟焚修仰資報應
化度牒
祝聖人壽莫如度僧現比丘身是亦說法能體一時之
想即得三昧之門非昔日曾膺受記則今朝豈易發心
輒放巡門之求以答開壇之便跋遮那相果獲助緣兜
率陁天定須相見
路西政和圩共修青山中元水府行宫
俗諦自欺異同相党神工不宰正直是師眷盛德之威
明寔吾邦之依正每感必應無隱不周將有事于汙萊
復並受于侵冒庶格終始之吉嘗邀輔佑之仁果獲奏
成敢忘昭報非醪羞不足以答丕貺非象設不足以顯
至靈是用慱謀食利之財就啟來臨之館一則便圩農
之祠禱一則表福善于無窮竊圖錫禹之圭兼證吠堯
之犬
路西圩成修水陸答謝
大慈大悲則光明四徹無遮無碍則平等一如既能周
遍河沙最為利益功德上自諸佛菩薩下至餓鬼畜生
靡間幽微普同供養比舉大役時有異心輒歸命于上
緣冀恊謀于兹事果蒙明顯遂獲奏功謹揆日以修崇
用酬恩于成就衆生差别父子未免于交攻至道坦夷
胡越可回其弗類更祈佑獲相與始終
為畢悟宗求化為僧
昔自在王應物以化普為有情今畢悟宗順俗而行止
求得度念一佛出則是一時境界必千人緣者乃千處
津梁故資一以投誠俟滿千而示相妙高孤絶已知向
上之階梯千臂摩挲曾是本來之面目庶憑願力同結
正因
天寧寺翻瓦藏殿印千佛求化疏
風雨其除人事因為先務齋粥之寄禪林豈可後時況
龍宫海藏之所派通而檀那善友之所歸向既敝則安
能不作欲作則未免有求輒覬信心同圓妙果或專一
佛而布施或兼衆力以修崇庶資無盡光明共證當來
利益
還願水陸齋疏
吾佛之于衆生猶親之于愛子凡呻吟之所及必拯救
以無違是故作大醫王務欲酬諸願力然轉誦襯施則
未免于偏係而歌揚贊唄則僅足以莊嚴惟無遮無碍
平等之大齋乃盡善盡美極至之勝事普沾利樂靡間
幽微比發誠心仰投覺報冀兹功德之重遂蒙感應之
符果致危疑遽諧解釋謹奉阿難之教律備修天監之
科儀如接晦明悉依召請既荷降臨之不昧更期保佑
以相資永賴慈恩益綿世算
南禪推藏疏
仰禄而食悼既往之摶虚求田以歸庶將來之有托比
間路西之役適符令下之新經始之初潔誠以禱敢邀
佛力之助冀皆農事之成謂一大藏教備載三乘而十
轉地宫全收萬善果獲光明之報粗償種植之勞輒謹
素心奉酬夙願場圃方作尚懷薄厚之疑廩廥所儲更
冀圓滿之益餘自今日當保豐年旁及衆莊永無後患
采石修殿
叢林所居殿宇為之冠冕捨施之利香火乃其津梁一
瞻一禮必自是而精虔萬法萬緣湏乘此而發表比將
徹故而增葺不免有求設非篤信于莊嚴豈能見助惟
兹地最當衝要凡上士常所經行入口則多素願欲還
出江則望好風相送設誠良便舉眼有歸筆頭果遂標
題世路倍增饒益
為人作求三衣疏
既見比丘身當受甘露戒沙彌之相尚染於深黃如來
之衣須同于壊色雖正法王之子未沾施主之恩願捨
諸漏以發心使備三衣而得度今日絲毫之助他年狐
貉之居若更一念出塵便向三摩受記
修黃山廟疏
嶽鎮妥靈隨方顯祐嘉寧表異無地不歆眷黃山之崇
隆寔江國之依止禱祈雖遠而必至報應如響之答聲
有赫威明常在瞻仰廟貌儼存于雄峻棟宇良藉於莊嚴
歲月屢遷風雨乘間既有傾頽之慮可忘完葺之圖是
用徧謁于信心蓋欲共成于盛事至誠所格幸偕喜捨
之同降福是承式契冥符之騐
又
天無私親蓋委神而表著神則正直實代天而照臨恭
惟仁聖之司全分造化之寄故在在處處戴之如父母
而冥冥蠢蠢因之托死生既昭示以不誣於欽承而敢
後適瞻翳暗且復隳頽非徒邀福之未嚴是乃吾邦之
可恥謹投誠于信慤將丕顯于增完庶幾不日而成共
致如心之報
又
竭虔妥靈廟貌所以建立謀新改舊檀施所以修崇洪
惟德配于兩儀久矣福臨于兹地靡間幽微之側常如
俯仰之親凡念之興應期而答雖慈親一子之愛猶有
異同而神威萬變之酬略無厚薄豈位置之浸敝可營
造之不圖敢竭丹誠徧祈正信共致維心之感相成恊
力之恭毫髮苟輸丘山必報
采石廣濟院求化造塔
高顯所示來遠土之信心建立非難託正緣于衆力眷
兹勝地俯瞰大江寔中元水府之鎮臨而前世名流之
履歴舟楫之所輻輳人物之所追尋固宜表見以發明
況復祈禱而感應風濤不測脫性命于須臾名利是圖
携妻孥而來往方有求于佛力忽孤出于雲端何異父
母之再逢宛若迷途之有遇顧饒益之如是豈修奉之
可違輒募特達之檀那共成無盡之功德妙莊嚴品既
知步步階梯不退轉心當證重重樓閣
姑溪居士前集卷四十四
