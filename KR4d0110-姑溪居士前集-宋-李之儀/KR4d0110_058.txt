姑溪居士後集卷八
宋李之儀撰
律詩(七言)
讀東坡詩
邊州守禦謝沈機獨喜身閒是道師獄吏難堪非素料
病懷無計復何辭空慙南郡三家學頼有東坡一集詩
永日風埃惟惬睡到頭不比在家時
次韻見寄
矩不成方圓不規倦途誰與相多儀門深不擬睡教熟
舌強猶防語或知無事且尋黃面老關心休問碧雲姿
此身未必終如此長日猶吟十首詩
東坡流落坐多言我欲無言亦未全好辨懸知非獲已
力行到底信為賢抱琴有味無彭澤沽酒何妨問玉川
只擬飲呼出門去強麋置網豈當然
罷官後旋營居舍寄贈存之
常恨官居如傳舍愛君池館葺初成偶同罪垢歸無計
聊喜私巢得暫營闢戶開忩留晩日栽花引水趁心情
此身何處不可老況有吾人似弟兄
次韻見問
東西南北為誰忙蔡澤噤吟舊笑唐路斷不妨頻打睡
心清何必更燒香尋思有似黃州味潦倒休嗟白髮郎
近免竹筒拘月費主人時亦破慳囊
五月旦日
睡餘落莫肘難支節物依然我自衰已悟龍蛇終不爽
何須龜筴強稽疑孤懷佛語雖能遣歸路佳人已歎遲
共弔沉湘無數日却嗟輕負習家池
晚雨寄涇州劉晦叔
晩來又有數點雨聲入鄉人拭淚中漸喜濃雲初蔽日
只愁深夜却回風閔憐焦槁非無意祈禱精虔信有功
聞不茹葷幾兩月使君憂樂與民同
端午
綵絲百縷紉為佩艾葉千窠結作人散誕何妨兒女戲
漂流不覺歲時新清歌尚記書裙帶舊恨安能弔放臣
角黍粉團矜節物一樽聊與寄逡巡
曾約佳人端午歸又期僚友面南池誰知猶阻重門鎻
未擬輕為故國悲九節菖蒲應好在十圍樗木正相宜
微行細約寧忘我却話今朝會有期
傅子昌歸興州
嘉陵江水接天流州據江流最上游憶昔練衣隨䟦馬
而今白髮任虚舟慶門譽望聞來久塞路殷勤得暫酬
見說明朝却西去長亭揮手恨無由
余入院二十日相知往往寄聲相勞獨何德固
寂然無聞
何郎本是風塵外平日仍同般若因有底新來便如此
定緣無事不相親薰蕕何得同薝蔔簡潔安能别孟津
會借天河三級浪終須流出舊精神
留别子淵
等閒相見即相親冉冉風流一段春未論典刑思舊德
便知材業是當仁他年雞黍情無限此日詞章筆有神
落盡節旄氊未壓疾風勁草定何人
送馮子莊赴秦州將官述其督詩之語以廣篇
首
我詩易得君休嘆君節難攀我自知問會但嗟歸有日
奏功方看獨先時簫笳部曲催驕馬綿繡山川入綵旗
莫訝黃金偏滿手平生(闕)是男兒
重治寢榻更衣蔬食
五月相將又下旬依前深院度黃昏頻看嶺路占家信
旋兀簾旌作燕門抖擻衾禂防垢穢湔除蚤虱斷兒孫
不因肉食脾難磨且欲從今習菜根
周臣約過景裕第會飲先寄此詩卒章因以投
誠也
懸知昨過鄰家館更挽明璫間玉釵雖喜黃姑論隔歲
偶陪摩詰事長齋嘯歌未闋雲間接鶯燕難逃席上猜
預悵醒醒獨回馬何如為賦酒如淮
次韻題隱居巖
隱居何必在山巖境界全歸指顧間能把軒裳為外物
便應風月勝酡顔地連紫禁千重䆳石繞清泉五色斑
從此夢魂猶可到定知衰廢不容攀
次韻見懷
林泉廢疾固難除杳杳觚稜寄夢餘已到東山知不免
須由北海本來疎功名漫笑乘軒鶴事業終歸種樹書
聞道江樓巢已穏未應長鋏歎無魚
次韻病起
天時人事不相尋遽食蒸豚廢古吟誰感親顔前約短
常知聖日後緣深風雲亹亹天邊路霜露愔愔壁上琴
我亦臨風頻拭目看懸金印到山林
次韻子椿見寄
一逢佳節一消魂青徹江山綠滿園又把鋤犂聊自遣
却嗟身世獨難論三鍾切幸資三徑九奏時猶夢九門
勝處何能偏見憶便應佳思襲香蓀
次韻子椿同關聖源吳師道贈董無求有懷米
元章
海嶽仙人不我期碧雲幽恨獨心知坐間優孟已難别
筆下羊欣更出竒自是人才空立異當知臣叔本非癡
重輕到了存公議揮扇何勞強執葵
次韻師道子椿題仲強樗亭
王門平昔早相求幾向樗亭得趣幽從别風光應似舊
每懷勝麗只搔頭麈毛抗論傾終日玉指挼花泛晩秋
老盡鄒陽還憶否密移空自感藏舟
次韻子椿九日登高見懷兼呈君俞相約尋春
重陽曾記客京埃江國相逢又七回感舊只如春夢斷
登高未許壮心摧方嗟陳迹何時見底事新詩到眼來
便好扶擕披節物猶勝落木對空罍
次韻關聖源送董無求
何勞楚些為招魂是處春風似僻園可復京塵難共樂
却應江月要深論燈花昨夜占行館鵲語今朝報里門
想見慈顔問行李一樽浮蟻侑芳蓀
次韻聖源無求兼懷元章
羡門不見見安期流水高山獨我知門徑踏穿行復爾
靈丹捄活信能竒換雖得辨纔三紙借恐終還是兩癡
不用艱難成發塜紅樓親共賦烹葵
次韻師道送董無求兼寄師道
骯髒從來不易儔低徊身世亦悠悠離羣斷鴈雖難偶
得兩明珠豈待求強挹餘塵時琢句問尋陳迹自經丘
清時醉尉知何在似是人多識故侯
和人臘日
又聽村村臘鼓鳴年豐物阜慶清平星霜陡覺歲華晚
時序祇傷今古情裝景雪花飛點點催詩雲葉亂英英
自慚伏臘尤多誤和語煩公子細評
題夀椿軒
江左風流不乏人能將佳思洗埃塵坐中煒燁當時士
庭下扶疎上古椿日永清隂怒鵬翼月明翠影閙龍鱗
雲泥路絶無由到猶欲乘槎一問津
次韻米元章
蹭蹬生涯可否間強扶衰緒欲觀瀾蓬生雖託麻方直
器就寧嗟木是蟠晩寄鄉閭端有謂時容雞黍共論歡
連城未薦難為璞莫與堅珉一眼看
仲春季澤遠來相訪感往念今悵然有懷
異鄉流落十三年老日從誰寄往還久歎斷蓬飄世外
忽驚連璧下雲間生涯已約同他日詞筆端能慰暫顔
凖擬新秋便相見為君終日倚柴關
書王子重閒軒壁
經年問疾漫持想今日登軒念自空不能碌碌遽如許
定應剪剪將無同人喧渡口似瓜步木落沙頭疑渚宫
莫辭眼力徧沙界回首臘盡還春風
同子重望長蘆寺
窣堵波寒對水東坐來初報夕陽鐘回環桑柘疑無際
咫尺雲煙隔幾重聽講有心陪寂寞杖藜何日許從容
主人境界諸緣盡應笑規規着畫龍
陪子重游長蘆寺
行來思住覺城東粥飯隨緣早晩鐘安得心田荒萬有
便驚眼界失千重笑談喜接真摩詰衰病休嗟老曼容
餿飲殘羹應不惜聊分水墨為成龍
德山方老退院索詩送行即席口占
應供都城今幾春屢陪香火是前因偶來清瀵堤邊住
重見東林社裏人青眼略容談近事白頭同喜得閒身
自言此去尋思大便好乘時繼後塵
朱伯宣才英昆仲見過曲相慰藉因留飲得花
字
新春窮巷幾傷嗟聯璧俄來照蔀家意厚旋傾新釀酒
眼明初見未開花百尋自是松難老什襲終慙玉有瑕
便覺賦成無用處漫勞憔悴歎長沙
題僧道符天游齋
六鑿相攘不暫休超然誰復與天遊醯雞甕裡自歌舞
野馬牎間空贅疣妙境果從拈處得生涯須向箇中求
逢場作戲由來事可笑區區問髑髏
姑溪居士後集卷八
