姑溪居士前集卷三十八
宋李之儀撰
題跋
跋東坡四詩
近時以筆墨為事者無如唐彦猷其雅致自將故所錄
皆絶俗其子峒于筆無家法而近類蔡君謨然亦自可
喜家世相因所有多佳墨未嘗妄與人蓋非東坡不可
得孫莘老作字至不工每得佳墨必悵然見東坡方時
初入講筵例有所賜乃以為寄爾東坡捉筆近下時善
運筆而尤善墨遇作字必濃研幾如糊然後濡染蓄墨
最富多精品自海外歸至廣州失舡舉為水所壊良可
惜也
跋東坡大庾嶺所寄詩
予從東坡遊舊矣其所作字每别後所得即與相從時
小異蓋其氣愈老力愈勁也自海外歸至大庾嶺上作
二詩見寄其字政與後二帖相類臨卷慨然幾至流涕
又跋東坡與杜子師書
杜子師臨淮勝士予未嘗識其面顔聞其特立好義不
妄許可寄食于人門館與妻孥輩卒歲相保裕如也惟
東坡老人酬唱往來甚欵曲東坡謫儋耳遂欲盡鬻其
家所有擕妻以往相依未及行會東坡内徙乃已惜其
老矣意其已與世相忘也
此東坡自海外歸時所與書東坡尤喜淵明詩在揚州
因飲酒遂和淵明飲酒二十首序其和詩之因則曰將
盡和其詩而後已既留海外卒踐其志雖歸去來亦次
韻今别為一集子由作字
跋東坡書多心經
蘇少公嘗為其先公書是經與人以薦冥福長公則因
張安道述夢中事作楞伽經已鏤板矣今在金山其他
皆未嘗見也在中山時謂予曰早有意寫華嚴經不謂
因循今則眼力不逮矣良可惜者子能勉之否予亦僅
分黑白每有愧于斯言也後偈近似郭功甫家張長史
帖
為楊元發跋東坡所書蘭皋亭記
明窗淨几筆硯紙墨皆極精研是人間之至樂六一居
士嘗以是為自得至于一時勝流相與周旋隨時草木
榮悴參次則今日之遇惜乎六一不得而與焉然是樂
也正如朝菌與夏蟲爾尚何足為元發道耶因載所自
得者以系歲月
又跋東坡蘭亭園記
世傳蘭亭縱横運用皆非人意所到故于右軍書中為
第一然而能至此者特心手兩忘初未嘗經意是以僚
之于丸秋之于奕輪扁斵輪庖丁解牛直以神遇而不
以力致也自非出于一時乘興淋漓醉笑間亦不復能
爾故曰以瓦注者巧以鉤注者巧以黃金注之則昏東
坡此字其亦得之于是歟不然豈復度越常日之書遠
甚也
跋東坡玉盤盂詩後
東坡守東武得異花于芍藥品中既已名之又即席賦
二詩以誌其事異時聞其語并得其詩花則未之見也
崇寧四年冬至後七日陽翟人傅君仲訓偶出花圖相
示而東坡小楷二詩書其下蓋當日本也予得此花又
見其字泫然流涕和其韻
跋東坡帖
東坡從少至老所作字聚而觀之幾不出于一人之手
其于文章在場屋間與海外歸時略無增損豈書或學
而然文章非學而然耶
跋東坡觀音贊
余將卜葬亡妻愛金陵山水之勝覬得卜以成所志或
傳南城有其地遂訪焉早飯于崇因其長老欽余二十
年之舊也謂余曰子胡不禱于吾觀音大士余即如之
既作禮欽曰東坡南遷嘗禱而應遂頌之前人為刻石
後有詔所在東坡文皆毁棄前人不敢違余問石所在
曰幾碎矣索之力乃得于庫中米廩後塵土深數寸稍
曳出加湔洗而燦然如未嘗毁者蓋是石先刻馬祖龐
居士像用其餘刻頌像已斷裂而頌獨完相與贊嘆曰
大士妙智力其騐無所不見欽曰毁之人固在也呼出
問焉方毁時惟恐其不碎用巨斧擊數下應斧斷裂矣
因指示輒大驚曰今安得如是不覺禮十拜餘而復歸
故處恭惟大士之靈豈獨堅信心于人遂此示現殆與
吾東坡疇昔作大緣事故相感如是欽邀余記其事余
亦幸其有應于得卜於是乎書
跋蘇黃衆賢帖
東坡帖乃其子邁所作亦自可喜大抵蘇氏諸子源同
派異種種皆有過人處魯直成就諸甥之意可謂盡矣
故率然自如類不相遠蓋一本于舅氏也少游自以書
名行筆有秀氣无咎駸駸欲度驊騮要亦不凡睿達特立
不羣遂能名家雖未可入神蓋可入妙然未嘗以書經
意者未易窺籓籬也
跋蘇黃陳書
東坡嶺外歸所作字多他人詩文似是有所避就然也
魯直晩喜荆公行筆其得意處往往不能真贗此乃未
入川時所作瑩中作小楷有秀氣時拘窘自為羞澁或
未免墮羊欣域中是帖輒放肆有精神蓋與之相别六
七年豈所謂隔宿不問道歟
跋東坡先生書圓覺經十一偈後
諸佛菩薩以慈憫故發大誓願度脫一切有情隨所因
地而生見于世是以願力昭示不謀而同種種利益無一
毫髮自吝東坡老人以文學議論師表一代忠厚強果
獨立不懼蓋其尊主愛民之心篤于誠慤豈非願力昭
示隨其所因而出見者歟不然安得雍容純熟略無退
轉之如是也政和五年四月二十三日門人李之儀謹
題
跋戚氏
中山控北敵為天下重鎮異時選寄皆一時人物然輕
裘緩帶折衝樽爼韓忠獻宋景文公而已元祐末東坡
老人自禮部尚書以端明殿學士加翰林院侍讀學士
為定州安撫使開府延辟多取其氣類故之儀以門生
從辟而蜀人孫子發實相與俱于是海陵滕興公温陵
曾仲錫為定倅五人者每辨色會于公廳領所事竟按
前所約之地窮日力盡歡而罷或夜則以晩角動為期
方從容醉笑間多令官妓隨意歌于坐側各因其譜即
席賦詠一日歌者輒于老人之側作戚氏意將索老人
之才于倉卒以騐天下之所向慕者老人笑而頷之邂
逅方論穆天子事頗謫其虛誕遂資以應之隨聲隨寫
歌竟萹就纔點定五六字爾坐中隨聲擊節終席不間
他辭亦不容别進一語臨分曰足以為中山一時盛事
前固莫與比而後來者未必能繼也方圖刻石以表之
而謫去賓客皆分散政和壬辰八月二十日夜葛大川
出此詩于寧國莊姑溪居士李之儀書
姑溪居士前集卷三十八
