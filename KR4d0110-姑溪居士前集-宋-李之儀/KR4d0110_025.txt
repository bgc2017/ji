姑溪居士前集卷二十五
宋李之儀撰
手簡八
與趙仲強兄弟
小詩特為戲耳牽聯為用自是無可作做搜索往還豈
有他也元確兄弟曲相符同此正是措大家常茶飯過
蒙留念慙悚不勝所以得罪左右但日欲登門而未及
併俟旦夕負荆次
又
月餘不奉欵席思仰未始置懷抱氣候不定尊履當復
何似比苦脾疾極無聊加之親舊問病者相繼勢須且
徧省視故輟身不得深幸有以見亮也新庭必已歸後
圃陰合池面荷已離水圖書環遶筆墨吟歗參次而會
又復絶世獨立相與抑揚勝致方是時天下豈能彷彿
藩籬高明亦豈知有天下事耶欽跂欽跂尚阻周旋不
勝向往之深謹具上問
又
季秋霜冷恭惟台候萬福雍容朝路孰不腰金佩玉煌
煌交映然文章足以表見議論足以稽考蔚為本支典
刑而士大夫想望願親近而不可得則捨高明數公復
何人哉流俗何堪幾三十年為河間賓客矣詠懷疇昔
恨無術可以縮地尚覬聞望愈隆建旄分社永為帝室
賢輔
又
相别不覺許久書問曠三二年才一講初意門下之迹
已掃不謂記錄不替毫髮而書来亹亹有加風義久不
傳于世枯卉可復再榮惟風義不衰則乃有向榮之望
固知盛德所鍾亦自愧不振一至是爾高文麗句頃獲
成誦别後不得一歴眼是不足訓耶抑因循所玩也衰
苶或未見棄時丐筆吏傳為吳鄉警策實假寵於我為
重狂狷或時有之私居乏筆力未果求教徐圖上凂園
亭之勝幸一一疏示所因或得附名詠歌之後豈非至
願
又
荒瘁流擯終乃几案間一物不謂一别便爾懸阻窮荒
衰陋無聞見無商確無圖籍可考凡木枯株但未死耳
每懷從仲康仲強談笑緒餘之末劇飲狂笑間形吟賦
初不計尚得生今日緬懷一夢可勝感歎越寄缺甃間
但以目前為遣免異時縱得再奉餘亦無頃昔人矣向
風幾至酸鼻
又
薛夫人尊候萬福後来更有幾明珠平日嘗獲瞻望者
計獨蒙不棄青氊異時樂院想多列屋而閒居但見師
道子椿諸君云絲竹未嘗少輟德美才秀而福與之俱
可只尺輕有所彷彿哉子舍必多在官守令弟想各進
擢矣令壻學士恨未參識書局料不能久仲惇諸姪當
已出仕
又
衰莫淪落如在井中奄奄未絶時於缺甃間望見青天
白日心知其然而無一援之而出者故一得賜書未嘗
不感慨梗塞期尺索於可援而杳無與應終歸之於造
物亦未能果爾一决也歲云莫矣其懷抱可知比辱師
道處脚力所傳手筆惇諭亹亹固已不勝負荷而師道
子椿書中具道周旋記錄誠義有加而不已反覆翰墨
紬繹二君之傳但愕眙宛轉無地自控惟改易昔人詩
語以寫其憂云安得兩黃鵠攜之置其傍暑候已深日
来復不審台候起居何似不腆之於門下殆非苟然者
十年漂泊親戚朋友號疇昔之厚者或近在咫尺或便
道吾廬尺紙之不通與来略叙寒温既見而不情之語
如湧至掉臂而不顧者往往而然獨吾仲強瑩如冰玉
無一瑕可指而凜凜見圖如一片天成地貢以表表稽
之物理未易形容似是佛語所謂百千萬億劫相因以
至是也感激之深筆次不覺縷縷何時一奉促膝之欵
向往滋劇
又
清暑伏惟起居佳勝到此主於一拜見既不得從容遂
計餘日獲盡鄙意昨日已具馬將北去遽報東坡喪舟
来亟往郊外致奠愴猝不即為問似於豫約鉏鋙極不
惬所願也只今且歸無緣再欵門第欿焉繫戀若不容
自控到潁昌時得申致次欽詠欽詠
又
經宿恭惟尊候萬福少别思詠不暫忘於是得奉頃刻
固已甚慰而未獲傾盡尤不能已方圖脩記遽枉手筆
敦叙稠重感服無已朝夕再當祗造百冗具報草略皇
悚欽跂欽跂
又
去冬了葬事今年三月遂徙家太平早時欲隨援而出
今復再墜豈造物者終使瞷瞷於此無復可出之期耶
抑困之至極而訖有以副其必援也所冀無他姑欲一
至國門與平日所厚如吾仲強一二人傾倒數十日遂
别此生爾悵然未得之間可量繾綣方時炎酷拂雲之
樗皆有超世之趣歌舞醉笑之餘自倣於垂世立教興
亡治亂吟風詠月抑揚頓挫之際為河間東平所以為
樂則盡矣至於平臺賦就而鄒陽枚乘蕭颯傴僂欲進
而不可得則不審尚能嘆息以期之已否三月末纔捨
舟便為暴下所乘淹延四五十日至灼艾方小康今猶
目昏耳重不知所以為况故作書意不聯屬時有修改
處高明姑領其勤可也欽跂欽跂
與儲子椿
雨不止小居岑寂尤渴奉警策既難暫遠又不敢坐致
車馬可勝欽繫忽辱手示伏審乍冷侍奉起居佳勝今
日本欲入城以分付少幹未有人可托勢須一二日間
可遂瞻奉山陽遷改日過又凡百萃在一身念之如在
風浪中不知果能到岸已否良可懼也
又
節前奉專人賜教累紙稠重所以見求之義有加疇昔
方時與金陵諸老作緣欲作報不暇及展轉千許日纔
了此一段勝事以故留連鄙誠似已緩矣當在深照踰
月不雪氣候如初春多作上壅咳唾痞嗌赤目諸恙老
境極不自得不審履况當復何似傾馳欵悉甚於兹時
如欲插羽翰凌汗漫超出於形骸之外而不可得其所
以亹亹於高明者可勝况哉歲晚牢落江山滿前促膝
握手歴叙前人經行之舊可慕可慕遂將延挹相安得
亟逢此遡風倍增欵慰
又
新陽固當一舉酒為君子之慶咫尺不逮我勞如何里
閈正以兹時為勝遇盡醉過從輒交歲無虚日不審能
有此樂事否客寓無一如所念者姑杜門與佛乘作佳
好要是窮途究竟如是爾每想像物我亟欲即之常居
有以縶之亦意投懷深盡或有得處於我不間一毫髮
也未間時幸寄聲俯慰展轉之懷
又
暌奉忽忽踰月日有馳懷霜秋比想履中佳勝損書累
幅良愧見厚之意封畛非遠時聽聲聞為慰也餘惟事
外自將復謝疎略
又
少别瞻思不展到此首幸欵奉然兩路牽率玉趾極不
遑昨日又煩迂顧雖投分置此形迹其如仰懷未易堪
也方得紙筆作謝小童又出簡誨寓意太重遂欲據我
於爐炭之上耶皇悚皇悚晩米承動履清勝入城方得
就見拳拳之深當候面奉
又
高文讀之聳然豈出於誠意故爾條暢似是抑鬱既伸
詞源自然澎湃也欽歎而已某已令謄寫錯了又改故
差遲爾更有一端須相見熟議副本謹已什襲
又
自當塗歸初不得一食頃休息長倩之所目擊也所幸
形跡相忘故得以仰依誠照其如疎略一向不無可罪
亦庶幾有以自遣加之風波益可畏舉動来於不測本
圖歸保故棲因而卜一作蠒處今又鉏鋙不免聽其去
来姑了一日為一日計爾稟賦不厚投老境界乃如此
可嘆可嘆長倩美才既脱非横當益刻礪進修率履古
人不到之地是交遊之所懇測不妨屏他事粗進飦粥
以激志操仕宦固可指日為期要當自我知得為佳矢
於報效知已是亦為報奚其為為報哉千萬深亮無以
語直見罪
又
二月更欲再過當塗逐日事如蠶作繭愈練愈縛更須
入湯乃脱其何以堪耶故爾濡滯悶損悶損家居况味
如何七日不舉箸十年不製衣亦恐未為貧爾一笑一
笑他須欵致
又
近連奉書稠重累紙感佩無以為况伏審曲肱樂道與
時御宜慰忭何已老倦疲於應接數次惙於欲還莊居
因得展叙尚為事奪瞻跂瞻跂於是特枉專誨亹亹見
屬深畏不忘之寵自非誠義相求終當寓於可托之地
何以如此苶焉不類但劇負荷止候一二事免即圖造
請纔税鞅便造人咨候矣
姑溪居士前集卷二十五
