姑溪居士前集卷三十二
宋李之儀撰
手簡十五
與翟給事公遜
皇恐上啓知府給事台坐不獲瞻望踰二十年德業日
新譽望日隆而衰遲流落愈窘愈下勢地夐絶情雖欲
通其可得乎間承出膺藩服近在咫尺終不敢輙修記
室之問其如疇昔之念固不捨光明亦妄意氣類之猶
在也秋晚浸寒日来恭惟臺候起居萬福道義紬繹體
用宏博方時豈有居其右者抑揚消長自與造物者宜
契而僉允所期天人其遠哉日聳降制益邁伊周之藴
上符聖學永為斯文之助
又
皇恐上啓知府鈐轄給事台坐久欲申候記室彳亍不
自果衰晚淪廢詎敢晞光疇昔端恐有玷美玉末路狂
僣固知得度未遽擯絶故妄意一歎之及遂辱專委備
形懇惻醯鷄覆發未論大全為未始見道說展轉不能
自已霜候浸寒恭審台候起居萬福竊承前驅已戒一
代人物聳動所過即幸從邦人後瞻望道次分慰不昜
得之遇亦意破甑敝箒猶獲一顧之寵也
又
數承旦暮既已齚舌妄計便道參近猶幸桑榆之得加
之師幕鼎盛較舊鎮不遠一兩驛自是竊借光明時得
脩叙盖非苟然而然也但慮席未及暖宣命已在門矣
来使促歸甚迫殊愧疎略
又
每到田間邂逅地當舊鎮往来之側時能引睇如望星
日初計鋒車或尋吳中前日之路又竊覬幸舟行便道
于此乃心排進幾不知所堪已而聞淮西擇帥就煩開
府則遂有必得親近之幸賜教果如所期豈勝欣跂企
佇侍坐並叙繾綣
又
某欲為宣城之居者累年矣亦營得數椽地方議遷徙
而承被命遠近莫不見慶此特他人妄意爾亦未知門
下餘塵尚容擁篲已否久須聲問稍通乃期欵晤然後
俛慰依投之幸忽忽昜或蹭蹬竊謂素所欽挹遂委諸
草莽竟兹猶豫寔未嘗斯須忘念也近黃大臨元明出
所予書中獲奉批誨則不腆所昧盖剪剪之吝亦欿焉
追訟未知所以借况方圖問道遽聞被召殆似有以司
之終不得仰承旦暮其如一介之私詎應懷之沒齒故
輙低回筆下庶幾省察
又
伏蒙寵寄佳醖大府上樽豈寒鄉所應得祗服盛意倍
深榮感不敢别具公書上謝想荷矜照
又
太夫人恭惟尊候萬福貴聚均慶伯壽冗未及書已赴
官鎮江否英偉之姿宏遠之識欽嘆不已近見和韓子
蒼諸詩並評史六論筆勢縱横如洪河决九衢老憊慊
然知莫追也今幾孫矣僣昜及之
與楊晦叔明叔兄弟
别後累承書所以欽承歲晩固知冰雪不渝初不許慶
侍遽歸前此鄉人無有見告者久之方聞已媿申叙之
緩首蒙晦叔墜教乃審行李在青山有專人在此叩之
云已歸嗣圖上記竊恐未見而以書于禮為簡含糊至
今未始忘也晦叔簡中代承見及固不出于雅意然亦
感愧無喻雪寒伏惟侍奉萬福還家當叩門第不勝惓
惓輙有所違而致其曲亦投分有来不應小文自牿也
又
位中貴眷萬福郎娘今幾人想皆成立矣别後相遠書
不以時或聞已為蘄黃間居初亦竊疑比承捨舟乃信
所聞之妄里中每復往還如載發見之亦有時十三四
年居此日益退縮苟安似是老味自應爾也見仲既歸
可以復理故轍不審門庭之迹猶在否
又
去夏徂秋一向窘於異地涉冬寒甚雪至五六尺今猶
未減重裘頗于杜門為宜然春事不無所妨亦不知節
物之来去春懷慘倍之際只著意江梅至數十闋不已
醉笑扶攜幾無虚日今則如一斷夢時時卷軸間得之
未始不引數直視也日来交游惟有君俞爾元載數步
地累月不一相見元發往高郵未歸其諸藐如路人似
亦不足怪也筆次偶及之
又
脾氣作梗忽忽少况且去矣不應阻闊如是但有愧跋
獨處必甚寬凉幽寂頗得趣于白雲甌中否晚来復何
似頃借書數種已多時偶打疊方檢足謹歸書館因循
荷罪蒙見察甚幸
又
異鄉邂逅寔我雅契見似人而喜固已知所歸向而明
爽敏茂動輙與意等則拳拳相與之心宜如何哉方將
歲晚周旋不謂遽爾阻闊始則躊躇或未見其戚而别
後罔然殆不知其所况也累約明叔圖便作記竟先遣
問所以拊循之厚尤極感愧日来漸成安居計惟無入
而不自得又復寮宷多可人則况味日佳當過所期遠
甚何時少話離索方暑千萬加愛
又
前日不謂郊外少留甚恨不得與餞客之末尤為不足
日日暑雨不解上漏下濘宛轉數尺地生意從可知已
雖元載元發明叔相見動十許日其諸悉已阻絶老味
益衰可勝繾綣臺下涉吳中氣象風物飲食當不與此
同日語美才在事所倚宜應接少暇然亦不廢過從吟
嘯之適已否胡茂恭我輩人也閑居中必蒙頋恤更為
周盡甚幸
又
衰陋淪落寔得欽承于弛擔之初回旋淹久所以惇隆
資藉日盛一日晚節出處齟齬迹雖如是而拳拳不少
間斷然相從則當無曠日既别則音驛繼修此常情之
所必致其如理有適會事無偏吝故吾黨元不在形骸
之内是以論世尚友非﨑嶇尺寸之窘可據竊計疇昔
儻能見委而不腆敝志亦幸粗伸于今日也爾来家居
不異老蠶漸圖纏結以報作蠒顧一報緣中其得亦已
多惟溺惑者不謀其正而務進取是役定應究竟之謂
何邪何時促膝握手以快擊節向風倍深依慕
又
别後紛紜終冒寬典寔出至幸老境得安田畝飽食杜
門不廢圖史之奉更復何求但交游浸疎間欲披寫則
難其地以故平日之懷尤為繫吝中間或傳瑞鶴翔集
昭示美政前日三異與夫鳳凰来下乃表見於曠久聖
日所期想已上展將有不次之命矣積累之效因表見
於斯時也欽企欽企佇承騰布别圖馳慶次
又
蹄涔苟生僅知所得之况欲強分寸則勞甚于登天室
遠心存居常自歎且恨無術以縮地也申記不忘書問
過委豈冥有所符故是念雖數千萬里常如一堂之上
邪佩荷之深不講可諒歲晏凝冰日来侍奉起居萬福
如君尚爾殆不容一毫髮于寘力益勵壯圖行被超擢
又
頃每得書如奉更僕竊計歲月謂受代已多日始輙疑
其緩乃有傳者云結姻蘄黃間名族遂留家矣方圖審
諦修馳不虞舟御已届来者亦不乏略不及之其不敏
則殆不知所控也忽披手示大紙謹字推輩見嚴恭焉
何堪祗佩惟愧其惓惓所素遽落第二則幾若自據于
爐炭之上矣日来舍館已定否百懷非展晤莫究老懶
久廢裁削具報疎率皇恐滋甚
又
久别且相遠馳情固不忘而書問不能相襲于其中間
亦屢獲枉誨因而得以申叙自非委曲見末豈得交修
相盡欵承歲晚何以為控盛寒伏惟侍奉起居佳勝野
舍低徊輙累月缺甃僶俛姑以寂寞自康爾還家首幸
披展介還聊布其略
又
浸冷恭惟尊履萬福艱生不能他委殆類一日不作一
日不得食食之固無所得其如不得而棄之何自審營
奉極力正是交游任寔之時而獨窘于牽制慙負已不
貲曲蒙招延滋畏深厚二十日正在滚沸之際殆尺寸
不容稍遠恭候引緩以至前一日皆當趨詣臨川則素
志也想辱深亮
又
少别未及書問適無便故亦不虞還軒人遽也偶乍自
莊上歸目前如蝟毛然邂逅參承未遑繼修謁方切頌
之忽披手示欽認增感晦寒恭惟起居佳勝早晚再圖
瞻近介還草率皇恐
與俞秘校
自去冬南去即不與他事相接比歸亦不復可得不審
涉春有以自樂否成書杳不得期程已有序何日可西
上公所謂信道篤而自知明者淹回歲晚不失為揚子
雲更祈自厚以永終譽新詩寵及益見作者之高興坐
汨塵坌徒能諷詠之無窮也感服自餘頻寄聲問
與彦文侍禁
久别遂此瞻近恍然疇昔頓還舊觀流落異方警慰兹
可涯耶早来再候舟次竊承在禪比就展復相失快詠
尤不能已濕熱晚来伏惟起居佳勝曛夕具記竦赧姑
報重意之辱他佇躬致
與主簿秘校
早與君祥遊與承高明為可畏契闊淹久參近遂爾不
遠鄙懷常若有所負也于是獲奉餘庇三月矣尚未果
申致少叙疇昔来問遽臨滋愧其晚寒候恭惟尊體動
止萬福美才乃勃窣不耀要地不得為無罪行有知者徑
席顯用豈碌碌常格可限哉未間千萬加愛
又
鄙拙再依餘庇方謂未有參承之便遽兹邂逅慰忭可
知于其既别復欲作書申叙又蒙光枉翰墨慙負諄懃
益深不逮之責更書定何時可能知新正否區區止候
事稍就緒敬當公檄治下紛然滿前裁極草略千萬矜
察
姑溪居士前集卷三十二
