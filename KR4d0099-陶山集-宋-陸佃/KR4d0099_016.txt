陶山集卷十六
宋陸佃撰
誌銘
盛氏夫人墓誌銘
夫人姓盛氏和州人生數歲工部侍郎李公虚己育之
及長李公季女歸于山隂尚書屯田傅郎中瑩夫人往
媵焉夫人婉娩聽從不事華靡而居家忠能動其上恕
能化其下一家慕之李早世傅公再娶謝氏號永安縣
君夫人移所以事李者事之永安歸寧嘗與夫人偕而
陽夏公絳歎其詳淑至引其賢以訓飭左右且謂傅公
曰家有三美主君仁明而其妻良而娣又良也今之學
士大夫罕得而兼焉惟公得之全傅氏其殆興乎生二
男一女曰傅師傅中女適鎮江軍節度推官王淵孫男
四人廉卿温卿毅卿愿卿孫女一皆幼傅師傅中有文
行應進士更為舉首安貧樂義蕭然隘巷而弦歌之聲
弗輟也夫人恃之樂以忘憂嘗曰吾觀世人金多鼠壤
有餘肉而往往兄與弟鬩子與母鬨雖享三牲不下咽
矣以彼易此吾弗許也蓋其母子之賢如此後寝疾醫
來輒命遣之曰弗活矣靈丹不能起無命雖欲救曷濟
也享年七十有一以熙寧十年七月壬戌卒以元豐元
年七月壬午葬其墓在會稽五雲之鄉將葬傅師傅中
以施君渥狀請銘銘曰死其散耶生其聚耶夭夀其專
于數耶疇斡旋是疇佛仔肩而行是夢者為覺乎覺者
為夢乎夫人知哉杳難問歟嗚呼已矣燕此新居
鮑氏夫人墓誌銘
夫人温州永嘉人出鮑氏歸侯氏太常少卿諱軻之女
尚書屯田郎中諱正臣之妻天性警悟所習無不工早
失母而祖夫人春秋已高諸弟尚幼夫人事大母如母
處家事悉有倫少卿尤鍾愛既嫁事姑如大母雞鳴而
起率至夜分就寝姑意有所欲未及言夫人輒先意而
至平居于財無所愛吝以資奩嫁族中女數人晚年自
奉益簡儉視世味甚薄每晨興惟誦佛書雖久弗懈疾
且革合掌焚香稱諸佛名號乃卒寔元祐七年十月甲
子也享年六十有九累封仁夀縣太君將以明年十月
甲子即郎中墓而合葬之在杭南陽驍龍山子需早亡
臨右宣德郎開決二浙積水渙蘇州長洲縣丞觀舉進
士兩至禮部壻温州進士張存南劍州順昌縣令張拊
安州錄事參軍監杭州鹽官縣鹽監郭汝嘉右朝散郎
知隴州趙亢婺州觀察推官張伯昌孫男女十有四人
臨非夫人出而夫人撫視之如同生莫知其異出也臨
亦篤于孝敬事夫人與他子等每夫人疾病皆不出卧
内殆廢寝食母子之間慈孝兼至人莫不以為難夫人
獨曰慈孝相應之行爾此以慈往則彼以孝至亦報施
之道自然之理也臨當官強敏兼之威惠嘗為剡宰剡
人至今思之又嘗為信守信人思之如剡蓋良吏也二
弟亦佳士余為給事中嘗薦臨宜備朝廷器使今臨歴
任寖顯名卿巨人雖多知之然皆莫余先也銘曰嗚呼
仁夀而受斯邑仁則是矣夀止于斯耶
仁夀縣君鮑氏墓誌銘
夫人姓鮑氏開封人幼有至性五歲侍母病不解衣下
榻族人竒之及笄父從周以歸直翰林醫官院張君昭
式逮事舅姑其孝不衰焉為人恭儉衣服帷帟之具取
潔而已熙寧九年以慶夀殿推恩賜冠帔後四年封君
于仁夀縣及後五年二月戊寅以疾卒生五男三女子
二已嫁男曰應年早世其次博古好古信古知古好古
今為翰林院醫官以方術世其家博古為進士學有根
本屢試禮部能不以科舉為意從余遊蓋久嘗得遺金
輒訪遺者還之余每歎其行而今紫微蘇公亦以辭學
稱之曰是必能大其門者也信古娶竇氏亦有孝行方
夫人病刲股者再焉由子若婦觀之則夫人之母道及
其為姑可知矣故與為銘使概見後世且祔赤蒼其夫
之墓寔元祐元年五月二十八日也享年五十有一銘
曰得封以夫得銘以子匪耀其生亦光其死
夀昌縣君陸氏墓誌銘
夫人夀昌縣君吏部郎中直昭文館陸公諱軫之女右
諫議大夫集賢院學士楊公諱大雅之婦二公者信道
深篤為宋醇儒在真宗仁宗時逡巡内官有靜退君子
之風而其意嚮莫逆也于是遂為婚姻夫人習于兩家
之善女德婦道咸應禮法家人宜之方斯時舅没姑老
蓋内政屬焉而閨門諧嬉姑從婦聽薰然慈仁翕翕一
堂之上而使人之鬩也消可謂賢也已矣熙寧九年二
月初七日以疾卒于蘇州享年五十有一三男子曰上
卿信州上饒縣尉曰客卿舉進士曰列卿尚幼六女子
長適睦州桐廬縣主簿程容次適婺州永康縣主簿吳
師復次適試祕書省校書郎程宏餘在室卜以元豐元
年二月十六日葬于蘇州吳縣長洲鄉官山龍師塢祔
其夫虞部郎中諱沆之墓上卿以銘屬我夫人吾姑也
知其褘懿為詳莫某若者然則非某其孰宜銘銘曰以
所願乎下上以嬪乎姑以所治乎内外以媛其夫春秋
承祀蘋藻靜嘉芼之湘之薦徹不譁示我壼儀克堪厥
家猗歟夫人特女法耶
蒋氏夫人墓誌銘
金壇蒋氏者其父諱郢春秋七十又五元豐三年以季
夏癸丑卒以季冬庚申葬墓在登龍之鄉其夫潁川府
君積中之兆男四人孟曰獻臣次衮次亢次京孫男七
人孟曰廓次度次庶次賡獻臣早卒其三孫未名女五
人孫女五人曾孫男女五人夫人立德不驕不吝無所
專妒資于事父以事舅而舅曰尊我資于事母以事姑
而姑曰親我又能以義相其夫以仁道其子舅姑既沒
府君實賴夫人經理其家蓋事常豫立問奴以耕而非
春鳴之所驚問婢以織而非秋蛬之所促卒以積日累
勞殖陳氏之宗其後府君棄世夫人春秋高矣方兹時
亢耕兗學廓度庶賡亦舉進士已而廓度相躡登科朱
丹其門實游吾館廓頗樸茂度也翹俊可喜釋褐東歸
拜伏堂上夫人蓬然白髮玉雲可鑒視二孫之立青袍
凌草邑閭榮之熙寧歲在單閼勾吳大饑夫人令子為
食于路與里之飢者又壝其地以掩暴骼數千百人君
子聞之不多其子而多其母也廓今為江寧府句容縣
主簿度試秘書省校書郎齋戒授書以狀乞銘于予且
曰吾母生于遐方晦里無爵位名號光顯以死當得君
言以信于後余悲其意不得而違也銘曰婉娩玉女姤
我金夫嫓德合善以同而車克生孫子珠璣在庭勿憚
勿投慎垂之旌庶幾有傿以妥厥靈
孫氏夫人墓誌銘
夫人孫氏蓋淮之南賢女子擇對不嫁至年二十五而
歸喬氏嘉祐中卜鄰而處在高郵玉女鍊丹井少東數
十步御家有常德推以孝慈而百善備平居言行皆可
從迹自其為婦訖于為母家人欲指其過而不得又少
崇佛甚謹雖白首猶躬自滌濯具香火然非有所怖而
求福也皇考諱護子曰執中師中執中今為尚書吏部
郎中師中郊社齋郎吏部篤厚君子也郊社亦良士乃
予布衣時師友實聞夫人之行舊矣距今閱二紀而夫
人年八十有七見子有孫孫又有子醇德美道與年俱
尊其惠澤不獨成其子之賢而又以其餘善其宗族鄉
黨豈所謂河潤九里珠生淵而崖不枯者耶吏部既貴
夫人四受封邑元祐二年正月某日以夀安縣太君卒
于京師二月某日其孤泣血徒跣扶其柩歸葬于揚州
三月某日遂祔其夫光禄寺丞諱某之墓銘曰為女斯
女為婦斯婦有婦而姑如其為母誰畫之圖或書之史
曰求女法將在于此
陳留郡夫人邊氏墓誌銘
故觀文殿學士孫威敏公夫人邊氏者其先楚丘人祖
諱肅樞密直學士贈兵部侍郎考諱調兵部郎中贈開
府儀同三司夫人十有七歲歸威敏是時公為秘書丞
監高郵軍酒明道二年以南郊恩封金城縣君明年公
為監察御史裏行未幾以言事謫監永州酒夫人方歸
寧報至家人皆驚惻以航重湖為唁夫人獨慨然曰丈
夫為國以忠義得罪無所愧恨重湖雖險安之若命可
也慶歷八年公為龍圖閣直學士環慶路經略安撫使
知慶州以南郊恩進封仁夀郡君皇祐四年廣源蠻儂
智高反據邕州朝廷倚公討賊乃除廣南東西路經略
安撫使公以任重嘗退朝深念夫人輒請公曰曷念之
深也如聞河陜之間騎卒精銳宜若可使者適與公意
合遂請以從厥後破賊卒以騎勝公還上乃特賜夫人
冠帔明年公為樞密副使進封陳留郡夫人夫人曰公
在西樞我從公貴而吾母尚未命願以今恩施及幽竁
可乎公為言之于是追封温氏旌德縣太君後公謝事
居符離以真自適與世淡若無意家事無大小決于夫
人公自以不憂而内外之姻至所以應之皆顧禮公薨
未始少惰蓋十有六年如公之存一日也先是公考妣
葬蘭亭即其地置寺賜名資慶顯尊禪院因以私田二
千餘畝贍其僧及公從葬夫人又令葺其宇上歲益以
山隂之田四頃由是孫氏之阡長以完善夫人吾從母
也有才智持家頗嚴甚遇事以理取勝雖公不能無屈
亦天下竒女子也一男之敏承事郎年少耳見義輒為
善與人交重然諾有威敏之風實能祗事夫人諧之以
孝然其鞠養成就至于如此蓋夫人之德也三女子長
適朝散郎胡宗堯次適太子中舍蘇炳次適河東轉運
判官奉議郎莊公岳其適宗堯公岳者皆已亡夫人春
秋六十有五元豐四年六月六日以疾卒之敏將以某
月某日葬祔公之墓乃來速銘銘曰夫人之才威敏是
資惜也女子而止于斯克紹厥家一子而足彼雖多子
有不能續作此新銘載以吉玉
墓表
沈君墓表
居士諱銳字蓄之其先吳興人仕錢氏及俶納土遂遷
桐川因家焉曾大父某大父某父某皆不仕桐川之沈
分散扶疎至居士蓋四世矣居士少尚氣節博讀子史
百家之言雖星經卜志無所不習晚學佛書解其理喜
為詩文善飲酒與賓客燕私談笑每終日忘其力之憊
也出入閭巷里人目而敬之春秋六十有二卒于熙寧
六年十有二月丙戌以八年八月乙酉葬其墓在廣德
鄉義和里丹井山先塋之側未卒兩月嘗語人曰人生
一世如夜托逆旅方六七十則雞唱之時也睡餘飛夢
不旋頃而覺則又行而之彼矣因賦詩以道前意子三
人曰某曰憑曰某憑賜同進士出身女三人已嫁皆先
居士卒桐川之俗初不趨學讀書者輒笑之居士獨使
憑學憑有文行吾遊之賢者也治平三年今大丞相王
公守金陵以緒餘成學者而某也實竝羣英之遊方是
時初識憑面愛其平粹無礙與之交淡然已成故固已
卜知居士矣其後遂為同年之友憑遂起家而華其鄉
里然人不多憑之能慰其父而多居士之善教子也夫
人某氏亦有懿行孝于舅姑友于娣姒善相其夫而母
三男三女以慈後居士六月亦卒
貴谿縣丞程君天民墓表
尚書都官郎中程公諱迪有子曰天民字行可未冠舉
進士中甲科後二年始應銓格進所撰詩書論以洪州
司法參軍充相州州學教授遷瀛州防禦推官知衢州
西安縣事充饒州州學教授丁外艱服除調信州貴谿
縣丞以疾卒于智亭寔元豐九年正月十三日也享年
三十二葬以八月二十四日墓在其鄉三衢雲臺大澳
之原君幼則聰敏不好兒弄日誦數千言成童屬文操
紙立就及出仕宦恂恂一年少爾然為學官有師法為
縣有吏治熙寧中予暨行可嘗試開封進士是時神考
相王文公作成治法初以經術造士其被命攷校者至
數十人稱一時之選余于其間愛行可受才俊邁而造
行粹良竊謂異時當為國器即今雖未備成蓋詩所謂
金玉其相者也傳曰金錫鍊而精琮璧性有質此衛武
公得數九十有五更事閱理既老而益精故詩人歌之
道盛德至善民之不能忘也嗟乎行可雖受道之質可
謂美矣然閱世未久不幸短命以死誠使黃髮兒齒台
背如古之人其所至豈易量哉有文集若干卷亦可以
觀其志也夫人尚書左丞鄧公諱潤甫之女生男曰俱
今為假承務郎女二人適太廟齋郎樓彦升婺東陽縣
主簿朱耜俱能自樹立甚似行可其續大前人之光將
在于此故樂為之道使歸揭石焉
朝請大夫鄭公墓表
公姓鄭氏名惇忠字景孚其先陳留人今徙潤州丹徒
皇考諱向在真宗時試禮部賦政本于天為第一有露
洒慈愛霜嚴興彝之語都人至以書錦屛紈扇而四方
學者競傳誦之一時聲名藉甚及廷試遂中甲科家藏
書萬餘卷攷其平生趣操蓋清慎君子也官至尚書兵
部郎中職至龍圖閣直學士知杭州卒公天聖十年始
以皇考奏補守將作監主簿五遷太子中舍賜緋章服
又五遷尚書比部郎中會更官制改授朝請大夫賜紫
章服歴監潤州台州滁州三商稅務知明州奉化湖州
歸安洋州西鄉三縣通判衢州又通判沂州知筠州遂
致仕公為人有美質粹然天成見之使人愛慕殆詩所
謂温其如玉者也夫人何氏尚書職方郎中知止之女
亦有賢行初封孝義縣君再封仁和熙寧中佃娶夫人
長女居公之家久見公為政篤于惠愛如其名而夫人
孝義仁和如其號常譽嘆之不足已而宦學往來鶉居
無常處率五六年一相值迨今更數十寒暑蓋再見而
無夫人又一見而無公矣嗚呼生者逆旅也豈不信哉
夫人以元豐六年正月丁亥卒年五十七公以元祐二
年六月乙酉卒年六十一合葬黃州黃岡縣永安鄉之
原歲在大荒落月在丙日丙辰也二男子夷逸黃州司
理參軍夷道太廟齋郎四女子壻曰瀛州防禦推官周
夀歙州軍事判官沈竦右班殿直曹彦輔其一即佃也
孫男四人皆尚幼竊嘗聞之死而不亡者夀蓋非聲名
之觕事也然世之人才共以此為不泯故佃載公暨夫
人之迹使葬而揭之石且告後世焉亦得而已也
行狀
周氏夫人行狀
夫人周氏越州山隂人初事府君年二十有六矣天性
勤儉不務華飾奉嫡夫人孫氏能以禮不以府君之愛
輒懈也嫡夫人久而愛之屬以内事康定中傅氏之族
蕃衍日大而府君以不足于養為憂去城之東湖得童
山廢田百頃又得浪港廢陂數百畝府君以千金易之
曰田將種之粳稌而陂將養之芻葦也顧諸子尚幼又
欲令力學以世其家問誰可主者意在夫人而夫人承
其意府君喜曰汝才真可以此付也故常往來童山獨
為提其大要而以其節目任之凡所以更革而新之者
出于夫人之謀十三四也居久之生事就緒歲有餘入
而府君無内顧之憂者實夫人之助也慶歷中嫡夫人
卒皇祐中府君卒夫人尚居山中又十餘年迨族人析
生夫人已白首矣始歸于家謝去生事而誦浮圖之書
以永日生子二人長璟舉進士次珫早亡常謂二子曰
吾所以望汝者不在于應舉覓官在于力學以為善士
不為鄉人之所輕則吾志足矣二子就學夫人出奩中
物供其求無秋毫愛也將卒雖衣衾有所不完而未嘗
介意璟尚古喜學與其從兄稱于鄉里號諸傅云而今
右正言直集賢院孫公愛其文行以其子妻之則其母
之所存可知也享年六十有五卒于熙寧三年十二月
初六日
邊氏夫人行狀(原註借龔深之待制名撰)
夫人楚丘人兵部郎中樞密直學士贈兵部侍郎邊公
諱肅之孫兵部員外郎贈開府儀同三司諱調之女吏
部郎中直昭文館贈諫議大夫陸公諱軫之婦國子博
士贈正議大夫諱珪之妻初諫議在三司為鹽鐵判官
得疾危惙子弟幼家人惶擾不知所為儀同至誠惻怛
躬率國醫治之日三候門恩義甚篤吏部既愈以故願
通婚姻夫人十五而嫁十六而字子薰然孝慈族中老
婦壯母自以為不及平居自奉儉薄不服犀玉珠貝之
飾不好出入遊觀所至官舍未嘗臨御窗有池臺花木
之勝雖近不覿若汝隂所謂西湖南陽百花洲金陵小
金山皆天下名園去州宅纔跬步子孫強之為一至而
止日常焚香誦經持念諸佛名號數珠為屢絶其婉娩
聽從出于天性非有保阿傅姆珩璜琚瑀如古也而言
應詩禮行中圖史為諸女法人以為難生四男子佖右
朝奉郎通判楚州佃左朝奉大夫龍圖閣待制知江寧
府傳左奉議郎僉書鎮東軍節度判官廳公事倚杭州
餘杭縣尉孫十有三人表民長民一䕫師稷師契師益
舉進士宦字右承務郎守宰宲宥邃尚幼孫女十人四
人已嫁壻曰鄉貢進士王珙瀛州防禦推官知婺州浦
江縣吳孝能左宣德郎知開封府封丘縣周邦式池州
司理參軍李知剛曾孫男女四人景德中契丹犯澶淵
侍郎是時守邢州詔聽棄城以便宜從事侍郎匿詔書
閉門拒敵全活數十萬人河朔父老尚能言之今夫人
白首孫曾滿前有笄有冠亦有攜抱夀考光大克享備
福蓋邢州隂德積累之厚實在于此累封永嘉郡太君
元祐八年二月八日卒疾亟子孫涕泣問所欲言者夫
人曰吾平生方寸不昧神天雖使僕妾常加假借至于
貓狗未嘗妄叱也自視無罪悔又姊妹間吾夀最高子
孫最盛大豈復有所言哉矧今往生鄧氏矣亦樂處也
毋用修營佛事享年六十有九諸孤卜以十月二日合
葬寶峯山正議之墓原深之與夫人諸子遊(案此句原本脱深之)
(二字據此文係借龔深之名撰則此處應有此二字今增入)于待制嘗同寮尤相好
也審聞夫人家行之美姑次第之以俟當世法言之君
子誌焉而納之墓
陶山集卷十六
