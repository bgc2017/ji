陶山集别集類二(宋)
提要
(臣)等謹案陶山集十四卷宋陸佃撰佃有埤
雅已著錄此集據書錄解題本二十卷歲久
散佚今以永樂大典所載裒為十四卷盖僅
存十之七矣佃本受學於王安石故埤雅及
爾雅新義(案爾雅新義久佚今散見永樂大典中訛脱斷爛殆不可讀)多
宗字說然新法之義獨斷斷與安石争後竟
入元祐黨籍安石之沒佃在金陵為文祭之
推崇頗過然但叙師友淵源而無一字及國
政元祐初預修神宗實錄亦頗為安石諱數
與史官辨争是外補然徽宗初召還復用佃
仍欲參用元祐舊人復與時宰齟齬而罷盖
其初悮從安石遊故牽於舊恩文字之間不
能不有所假借至於事關國計則毅然不以
私廢公亦可謂剛直有守者矣佃既以新法
忤安石不復問以政事惟以經術任之神宗
命詳定郊廟禮文佃實主其義今集中所載
諸篇是也其他文字勘以史傳所紀亦皆相
符惟元豐大裘議集稱佃為集賢校理史乃
稱同列皆侍從佃獨以光禄丞居其間當為
宋史之訛又佃紹聖初落職知泰州亦為字
謝表有海陵善地淮甸近州語史乃稱知秦
州亦為字悮殆修宋史時其集已不甚顯歟
佃所著有禮象諸書當時以知禮名集中若
元豐大裘議諸篇大抵宗王而黜鄭理有可
通不妨各伸其說惟其中自出新意穿鑿附
會者如以特牲饋食禮饎㸑在西壁主婦視
饎㸑於西堂下為在廟外引爾雅門側之堂
謂之塾饎㸑在廟門外之堂堂下今以儀禮
考之燕禮曰小臣師一人在東堂下大射儀
曰賓之弓矢與中籌豐皆止於東堂下賓之
矢則以授矢人於西堂下公食大夫禮曰小
臣東堂下士喪禮曰饌於東堂下既夕禮曰
設棜於東堂下少年饋食禮曰司官溉豆籩
勺爵觚觶几洗於東堂下凡此諸條俱未有
以東西堂為東西塾之堂者士冠禮曰具饋
於西塾聘禮曰擯者退負東塾而立又曰擯
者退負東塾又曰出門西面於東塾南士喪
禮曰卜人及執燋者在塾西士虞禮曰七俎
在西塾之西特牲饋食禮曰筮人取俎於西
塾凡此諸條俱未有稱東西塾為東西堂者
又士冠禮曰適東壁士昏禮曰退適東壁亦
無以為在廟門外者佃之說殊為牽合佃又
謂北堂有北壁考大射儀工人士與梓人升
下自北階注曰位在北堂下既有北階明知
其無北壁佃弗及考詳而輕詆賈疏亦為未
允至謂禓襲之襲從龍龍衣為襲則又附和
字說而為之尤無足深詰矣方回瀛奎律髓
稱胡宿與佃詩格相似宿詩傳者稍多佃詩
則不槩見惟詩林萬選載其送人之潤州一
首瀛奎律髓載其贈别吳興太守中父學士
一首能改齋漫錄載其韓子華挽詩一聯而
已今考永樂大典所載篇什頗夥大抵與宿
並以七言近體見長故回云然厥後佃之孫
游以詩鳴為南宋與尤袤楊萬里范成大並
稱雖得法於茶山曾幾然亦喜作近體家學
淵源殆亦有所自来矣乾隆四十七年十一月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
陶山集目錄别集類二(宋)
卷一
五言古詩一首七言古詩三首
五言律詩十五首五言排律詩一首
七言律詩三十八首
卷二
七言律詩七十八首
卷三
七言律詩六十三首五言絶句四首
七言絶句二十一首
卷四
劄子十三首狀八首
卷五
議二首
卷六
議四首
卷七
表二十首
卷八
表二十二首
卷九
經解四首策一首
策問十二首
卷十
制二十六首
卷十一
叙論一首序四首
書後二首記四首
卷十二
書六首
卷十三
啓二十九首祝文十一首
祭文六首
卷十四
誌銘九首
卷十五
誌銘十六首
卷十六
誌銘七首墓表三首
行狀二首
