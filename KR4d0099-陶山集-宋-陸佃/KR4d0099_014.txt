陶山集卷十四
宋陸佃撰
誌銘
通直郎邊公墓誌銘
公諱珣字仲寶姓邊氏給事中贈工部侍郎諱肅之孫
兵部員外郎贈開府儀同三司諱調之子給事在真宗
時嘗守邢會契丹大入帝幸澶淵密詔若州不可守聽
以便宜南保給事匿詔書督丁壯乘城悉所部兵陳以
待之賊騎傅城不能下時鎮魏深趙磁洺六州閉壁不
出老幼皆趨邢所全活甚衆擢樞密直學士河朔之民
至今能道之兵部在仁宗時嘗更省府與韓忠獻公及
予祖諫議為僚友相好也有醇德美行終福建路轉運
使公以父蔭補太廟齋郎調越州餘姚縣尉又為尉會
稽進梓州監亭縣令書寫河東路經略安撫都總管司
機宜文字改平江軍節度推官邠州觀察支使揚州觀
察推官遂以宣德郎致仕賜五品服今上即位遷通直
郎紹聖二年三月甲子以疾卒于姑蘇採蓮涇之私第
享年七十有二疾革曰吾少時遇持戒僧以所誦佛書
置吾頂祝之曰願他日臨終無疾痛若將夢寐然是時
頗諱聞今思之真善頌也語訖奄然如寐其孤卜十有
一月甲子葬公吳縣蒸山之原公少孤能立事諸兄惟
謹宗族鄉黨稱其悌在官有能名威敏孫公頗稱之威
敏公姊之夫也帥并門辟公以自助不專為親居無何
威敏以治錢塘行事或越法度貶公亦傍緣被譴累或
勉之自明公曰孫公既不辯吾雖無言可也及英廟起
威敏經略陜西有司亦言公初無罪實朝廷乃復公官
始赴平江之任會崑山旱蝗公被檄督捕而瀕海萑葦
盤互蝗集其下不可得莫知為計者公使為連梃碎根
植于上而蝗悉斃諸郡取以為法又嘗直盜牛者之冤
今其家尚存言輒流涕公為人樂成人之美聞善抵掌
稱慕與人交有終始自初仕宦所與遊多豪英後多為
名卿重人而公蹭蹬終微遭遇然夀考康寧殆五十年
往來吳中極山水之勝扁舟乘興時過其子官舍所謂
名卿重人者未必如也豈五福難備罕得而兼歟將達
宦酣于富貴與處閒就曠薄滋味為適而已者其得失
自然不同歟夫人陸氏前卒二男子裕睦州團練推官
祁習進士三女子長適朝散大夫梁黃裳次為比丘尼
次適奉議郎陸傳孫五人知微知章知白知常一女子
也裕諸邊之秀喜學有志尚能似其先人公吾舅也吾
母葬會稽其地曰寶峯夢想慈顔抱終天之恨幸時見
公以慰渭陽無窮之思孰謂去越尚新而公已云亡矣
其尚忍為之銘乎噫憂患之餘逡巡夢境精思凋落如
老畫師非復昔時文彩雖欲盡公之彷彿不能也銘曰
我見舅氏如母之存舅氏見我其如子孫寶峯相望蒸
山之原今其已矣尚復何言
朝奉大夫陸公墓誌銘
佃之皇祖吏部郎公諱軫越人也逮真宗仁宗在館閣
最久華文質行粹美無疵為子若孫若其從子安承善
訓隨性之厚薄各有得焉蓋得其質素不為表襮以能
政事者公也公諱琮字寶之吏部再從子也幼孤吏部
自教養之公亦感憤為學甚力能如吏部意乃任公為
郊社齋郎為吉州龍泉縣主簿南康軍星子縣尉夀州
夀春縣令知虔州石城虔化兩縣又知江寧府上元縣
知連州通判潤州又知處州最後根括兩浙路鹽錢官
八遷至朝奉大夫勲四轉至上輕車都尉公為虔化令
少保趙公抃辟也邑號難治風俗壊久矣至于子輾父
足弟捩兄臂自其意為之者莫怪也無幾何有翁在庭
訴其子毆者問之眞是也使腰以石沈諸江若是者殺
三人焉于是一邑大驚俗驟變子為後以孝弟為下以
恭人或以比鄴令殺為河伯娶婦者在潤州也歲大饑
斗米錢三百疫繼作公方攝州事圖所以救卹之方備
至適有官舟溺米數萬石有司請曝之入州廩公盡使
貸民人用以濟餘所在大略亦如此而尤清慎蓋去夀
春嘗有以錢千緡粟千石半途贐者公不顧公為人尚
氣節對賓客不改越音言雖無華然意所造自有餘趣
老猶賦詩以公餘觀史以俸餘買書曰吾以此終身亦
以此遺子孫可矣娶楊氏封金華縣君光禄卿璵之女
五子俁早卒侁今為太廟齋郎俛傑僎舉進士皆勤孝
有立有公之風四女長以疾在室次適進士桑定國次
適盧州舒城縣主簿章劭次適奉國軍慈谿縣主簿劉
芹孫男五人女二人春秋六十有六元豐五年十月八
日以疾卒葬宣州清流鄉義安山之原其日元豐七年
十二月乙酉也公在上元時今王荆公為州多任之事
嘗臥疾幽屏一室有神人告曰汝夀盡此然隂有功在
物當延二八迨公之亡果十有六年也曾祖郇祖仁旺
贈太子中允父明贈朝奉大夫噫寓言十九重言十七
今諸孤不以公籍外論之而屬佃為若佃之言豈足以
重公也亦論次之如此銘曰猗歟大夫維政之優威在
為邑惠在為州威也如何子孝而磯牆無讒鬩室無勃
磎惠也如何爰衣爰食水無龜手路無莩踣亦有清白
化墨為廉子孫保之國人是瞻
黃君墓誌銘
君姓為黃名曰頤字謂之吉老剡人也南齊金紫光禄
大夫僧成之後今剡有寺號宣妙光禄之舊第也君為
人篤實善良讀書聞大略元豐中以恩補將仕郎試將
作監主簿調南康軍司戶參軍以重離親不復出仕宦
熙寧歲在單閼吳越大饑且疫病相漬死相枕籍者十
五六雖其妻孥往往走避君獨為粥藥救治之無所不
至至取家人首飾以貸之扶其病而起若死而葬祭之
者蓋不可勝數平居嘗曰治生焉用多求可焉可矣即
為善不可以不多也故其用意處能以不貪為寶以教
子為義賙人之急為仁居久之鄉人多信向有疑往謀
焉有急往求焉孱子弱女有嫁娶往投焉剡在東為地
最高一遇旱乾民輒拱手受斃君創水利溉田幾萬畝
嘗有為盜者君面以錢與之曰前日作此亮乏此物也
其人愧羞恨不死由是里中盜走他境誓不敢妄意黃
氏之藏有無也其宗族鄉里執友交遊多以佛稱之而
先生長者亦以為長者也曾王父某王父某父某娶王
氏生四子理中早卒特持時盡遣為學為塾門側有願
求學者皆給飲食筆札以成其志願後又請遷縣學而
新之剡自職方史公賜第釋褐縣大夫榮其歸揭其西
門曰繼錦以追買臣且以來其後自君遷學徐充求移
忠姚舜明皆相繼登科特亦其一也特持受學予所言
多時亦在太學特今為瀛州防禦推官知通州靜海縣
丞女三人適王奕周詡徐明遠明遠主杭州餘杭簿孫
八人端彦正彦假承務郎皆已卒濤習進士孫女十人
長適假承務郎龔節亨餘皆尚幼君享年五十有九紹
聖四年七月甲子卒里人初皆為君禱祠及卒皆奔走
赴哭至噎填門織路未捐館前忽語諸孤初七日吉日
也諸孤以為是日疾愈矣其日乃披衣起坐作句偈一
有委蛻塵垢之趣諸孤筮以十二月甲子葬來乞銘曰
日月有期矣請願先一言以慰存沒予閔君之亡又義
不得辭故作是銘彼滿苟得者以財得魘無一夕安枕
是亦可以少警矣元祐之末有陳誨者閩産也相陵阜
得其妙嘗曰剡多竒峯秀嶺然皆無如永安鄉所謂黃
山者又稱君多隂善其後將大後將有葬此者今君之
兆即陳所指也銘曰義有弗行行靡不到仁有弗為為
靡不報譬彼接花實因爾舊花變子移亦躋厥後花則
大矣自跗徂杪其或不培後將復小匪接之艱續則匪
易顧而孫曾尚引無替
諸暨黃君墓誌銘
諸暨為邑萬戶能力教子者三家朱氏諱瑩子名戩韓
氏諱彦昌子名羽黃氏諱舜卿子名彦熙寧中先皇帝
以德更化以道更法百度修而萬事舉始詔諸路置學
官方是時予為鄆州州學教授彦等裹糧走汶上有良
質美志不媿齊魯自兹從予遊蓋累年買鄰太學之東
衡門懸箔而容貌甚渥予固知其非長厄者也後羽登
科彦繼之戩又繼之鄉人莫不欣慕其父子甚可喜也
戩父卒予銘其墓矣羽父卒予又銘之今又銘君之墓
何其甚可哀也傳曰慶者在堂弔者在閭言禍福之相
尋如此羽雖不幸短命今彦及戩宦學方優異時烜赫
為世聞人殆未可量則予又將為之喜矣君字醇翁贈
衛尉少卿諱振之子守約而能以仁守豐而能以義施
其宗族鄉黨待君而後舉火且數十家以急難告者門
幾如市一邑稱其慈仁至號為佛元祐六年八月辛亥
卒卒時沐浴易衣冠危坐結印如高僧趨寂享年八十
可謂夀矣然人不以為多聞其卒多為之出涕初娶王
氏再娶李氏生五子雍賡彦侃革雍革嘗預計偕彦今
為興化軍錄事參軍二女適申屠琦蒋復禮孫男女二
十四人諸孤卜以十二月庚申葬君范公鄉任氏之野
銘曰觀流泉相隂陽卜云吉終允臧
李司理墓誌
作乂吾壻也名知剛世有令德為時聞家曾大父諱執
中累贈正議大夫大父諱審一父諱棫作乂五歲而孤
又十歲而母夫人侯氏卒伯父今寧陵縣大夫公權育
之所以長養成就恩義甚篤方為兒時不喜嬉弄顧有
文字書畫處往觀焉大父異之試使為詩語能動人既
長志尚特然嗜問學至忘飲食與兄知柔在太學久二
李名動京師作乂元祐五年舉進士為别試第一遂中
丙科又明年見予穰下如虎豹之駒犀象之犢豫章秠
秬之苗其精神氣格自然異也至其經術終日似不能
言者雖近在戶庭予累年而後知之由此以觀焉天下
之士潛光匿迹以遠不得而知者顧豈少哉居久之予
自南陽趣闕下沿汴絶淮訪吳市之異書探稽山之勝
穴切磋琢磨相將以道一日忽謂予曰春秋屬商其學
之不傳久矣公其為發明之願聞謦欬之餘也予曰聞
之先生長者仲尼以魯春秋為春秋魯春秋今亡則春
秋有不可讀者作乂應曰經一而足聖人以比貫類使
從可知耳雖無魯春秋猶著予異其言及得所謂繁露
之書作乂讀至春秋無傳而著引之魯則謂之外引之
夷狄則謂之内會同之事大者主小戰伐之事後者主
先易無達占詩無達詁春秋無達辭曰此等真竒語也
其他雖多亦或牴牾且在易到之域矣予以仲舒積精
此書至三年不窺園乘馬不知牝牡斯已勤矣而作乂
展卷疾讀初不經意便能摘玉杯之瑕造竹林之美若
指白黑而數一二何其敏也嘗謂予曰三傳傳經公羊
最精榖梁殆其後人其佳處拾公羊之遺耳先儒云公
羊不如榖梁之精似誤也予以其言攷之信然作乂從
予至數年矣始以經術知之每自以為不如也竊謂異
時當為國器斯文實有寄焉孰謂不幸短命死矣死時
召其僚吳君愿屬以後事愿去即盥手靧面揖吾女令
勿悲惱西向端坐而逝噫死生之際亦大矣其處之定
有名僧高道憚而愧之者也使老且死德義備成事業
著見闡前人而振後世雖使搢紳先生願學焉可也初
訃至予哭之慟絶有解予者曰此誠可痛然年未三十
文足以華國行可以儀世早成如此理自不得長也予
以為詣理然有不能割也尚忍為之誌耶作乂享年二
十有五為池州司理參軍以紹聖二年三月六日卒四
年正月三十日葬墓在其鄉龍舒祔春秋里之先塋二
女子皆尚幼
光禄寺丞陳君墓誌銘
光禄寺丞致仕鄱陽陳侯者少讀書慕段干木之為人
自名木其友李介字之曰子仁介秦産也往來五岳采
芝與侯善蓋亦有道者侯之曾大父嵩嵩生洪以力田
孝弟五世同居闔門千口洪生樞五舉而仕終臨江軍
清江縣主簿與故相國王公隨結交相好也相國以詩
遺之稱其學問行治侯有父風舉進士不中歎曰吾所
以學者將以修性求道之真而已豈與其黨汩汩應舉
角一日之勝哉于是返耕養親手寫五經以訓諸子有
宅一區植佳花美木曰此吾所以寄樂也當其風清月
明行吟坐嘯一觴一豆適然忘已不知世之榮利有以
悦而臞也然而好賢樂士其門多食客雖浮屠老子醫
卜修生學死之流無不禮以故博通衆說其鄉人問疑
以侯為蓍龜殆古所稱多聞之友也平居周人之急至
于解衣輟食無所愛吝宗族之窶不能嫁娶與死無以
葬者皆賴侯以集嘉祐中左目失明不藥久矣後十二
年一日晝臥讀書忽能覩物覽照視之瞳子瞭然江表
多云侯有隂德此其報也夫人夀安縣君周氏五男子
晞守太常博士侯與夀安皆以晞貴汝言同學究出身
繫守著作佐郎素絜皆舉進士四女子進士易濋彭諫
彭詵應城縣主簿杜坦侯壻也孫男十人女十七人曾
孫五人晞性和厚吾遊之賢者也善篆有古風與建安
章友直相上下以晞占之其弟之材可知矣然則侯之
隂德將在諸子陳氏之興未艾也其受成報豈一目之
明哉享年七十二元豐三年六月一日以疾卒于家明
年十有一月甲子葬其墓在林塘東南之岡昔侯所自
擇者銘曰樂哉林塘陳侯之宰我日征矣而風未改有
羣勿捕有樵勿採百世之下其人如在
許侯墓誌銘
侯氏許名拯字之曰康伯開封襄邑人累贈大中大夫
諱齊之子生數載賦桑詩有可惜松封五大夫之句大
中因大竒之景祐中以通三經登第調安州應山縣尉
鳳翔府麟遊縣令泉州錄事參軍黃州軍州潤州觀察
推官亳州觀察推官隨州支使主京西南路安撫使右
諫議大夫吕公晦等十七人致太子中允(案主京西南路安撫使至)
(太子中允二十五字文義不可解疑有脱誤)監亳州永城縣税又監應天府
南河商税知京兆府奉天縣賜五品服分司南京遂以
奉議郎致仕侯之為麟遊惡少張保者彝酒無賴為鄉
市患侯痛繩之以法由是改行後數年遇諸二崤之間
以壺漿拜侯馬前自囋曰張保也頃微公非復自好實
懷公惠無已侯慰勉之為酌一杯而去其在泉州也商
有白晝為盜所殺者尉探同行槖中得死商咽上之索
半驗治以為真盜上之州獄侯曰果為盜者索尚存乎
即屛囚一室佯為囚訊曰殺某人者有真刀某色在某
所若將取焉夜使人徵之得代置刀者問之乃應捕盜
者也以白州將將大驚既而果獲真盜奉天故治乾州
初廢為邑而州之事故在侯至遂大治作新市以便民
而民歡樂之號其街曰許公街平居清約不祈人知嘗
去官以家過函谷關惟故事敝衣數篋關吏歎曰清哉
是官也前夫人王氏後夫人陳氏陳封金華縣君金華
有七子皆力為學安世安國安期安石安行安雅安節
安國安期早卒安世尚書都官員外郎安石黃州麻城
縣令女四人進士董繼傑樂轂和州司理參軍陳石太
廟齋郎吳汝楫侯壻也孫男三人女四人春秋六十九
元豐六年八月甲子以疾卒有文集十卷嘗曰學者為
言不必是堯非桀亦不必詆盜跖毁孔子而後為知道
蓋其趣如此安世字少張吾友之賢者也舉進士第一
文足以華國才足以應世不幸短命灰晦不光以即大
夜在侯卒之後四十九日也其遺言以侯之誌屬予將
以明年十月乙酉葬侯于廣代鄉龜岡之原悲予友之
不復見也故為誌侯之墓銘曰皎皎許侯掩此幽宅孰
予其性而命之嗇乃生斯男維伯維亞伯邦之傑言從
之化亞曰嗟予有穹者昊胡轉予毒又續之蓼云誰不
猶以弗眉夀實虹我心無所歸其咎
傅府君墓誌銘
府君諱珏字仲温山隂人為人深厚温雅老謀壯決與
仁相資少失所怙事母兄甚孝悌兄早卒遂應門戶不
得一意于學然其操行有餘學者多不及也聞人寸長
片善樂稱道之使在虞庠夏校雖綴國老鄉先生可也
常勵諸子為學曰吾本搢紳儒家可自寂寥無聞耶諸
子承其意爭自樹立其門下客多相繼掇詞科而諸子
獨未能如志願府君嘗以問我對曰讀書必效譬如服
食仙丹今雖未功後當有證惟俟之而已府君以予之
言為然嘗夢異人授以術可化丹砂為黃金既覺尚識
其方按以求藥皆信然終不為也享年八十有一平居
安強德尊福備生日内外族姻舉觴為夀至溢出庭外
可為盛矣紹聖二年夏予被命守海陵府君洒涕與予
别曰我旦暮之人耳公他日晝錦來歸某定不復見矣
予亦為之嘻吁明年十二月甲子府君果卒其卒時如
客得歸欣然就駕何其達也嘗聞之自古聖賢死皆不
亡其智氣在上往往挾日月騎星辰傅說是也府君實
說之後今能死如此光靈不昧必有在矣宜不與卉木
同榮灰土共盡也曾大父光弼大父安遂皆終縣令父
宗翊有德鄉里夫人錢氏後夫人周氏嫓德合善中外
宜之五男子天秩天牧天啓天勤天敘孫九人汝亮汝
丹汝諧汝能汝賢汝為汝翼汝楫(案孫九人原本缺一人無别本校增姑仍)
(其舊)孫女十有二人適奉議郎褚理鄂州蒲圻縣主簿陳
處進士禇唐鄉張緯桂簡思張規褚交戚曄張&KR1967;陳師
臯餘尚處曾孫女六人天秩天敘與其孫女歸戚氏者
皆已卒府君之葬以五年四月甲子在紫洪澳周氏後
府君三十有五日亦卒遂以祔銘曰是封是樹于斯藏
亦于斯慕
將作監主簿蓋君墓誌銘
君諱淑字子美其先蓋公者善黃老言曹參避正堂師
之終以相漢民用寧壹至唐文達文懿又以儒術顯號
二蓋迨君之四世祖鐸始自信都家于曹故今為冤句
縣人父某大父某曾大父某君入孝出悌為學甚力以
書就鄉舉屢試禮部不中第歎曰得之不得有命也因
以緒餘教子已而士宣士安士宏相屬登科曹人榮之
于是里中教子者輒引蓋氏為法其兄之子士明瘻生
于頭膻惡不可親君方爞暑為之藥瘍扇蠅略無難色
周巨源鄉之善士也母死結廬墓次晝夜號哭不止君
率鄉人詣州乞旌其賢孝朝廷為之賜粟帛蓋其篤行
樂人之善如此熙寧六年以特奏名授曹州長史久之
調婺州義烏縣主簿州縣之勞非所好也乃以將作監
主簿致仕且將自肆于山水之間佳趣未伸不幸以疾
卒寔元豐三年八月八日也春秋六十有四初娶楊氏
再娶竇氏以子封夀安縣君四男子士宣興元府觀察
推官士安贊善大夫兩浙提刑司檢法官士宏蘇州司
理參軍士完舉進士二女子皆嫁東州士人張須劉先
君壻也孫男十有二人孫女十人諸孤卜以四年十月
葬君太平鄉小康里士安與予善曉吏事習刑名學而
能以公恕將之故為銘君之墓以告後世銘曰展也蓋
侯匪遊匪遨維善之嗜而忘其勞子孫紹之厥門用高
有朱有藍有笏有袍曰未艾只其來滔滔俔彼宛水尚
興于曹
陶山集卷十四
