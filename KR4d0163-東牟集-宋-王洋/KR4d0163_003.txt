東牟集卷三宋王洋撰
五言律
晚宿村居
早趁林鴉泊荒籬四面同田夫留古意野水識和風倦
僕欺予遠疲輿念汝功爾嫌冬日促吾興在寒空
自忻村被酒歸失方竹杖
我貧難致遠得此有夤緣弟為兄身老書來意巳傳扶
衰惟獻直入手不随圓偶向醉中别如何不黯然
夜聞賽神鼓
坎坎豐年鼓鱗鱗賽社人神寬陟降禮情取笑言真掩
豆豚肩薄分餘福斝頻靈壇本宜夜考鼓已䟽津
重九日至雲號
梯山七千丈接跡上清虛鐘雜鈞天奏僧参梵帝居攝
衣鵬展背灑墨鴈添書今日登高眼平生總不如(一云平日)
(登高計今朝獨不疎)
歲晏書事
打打鳴窗雨昏昏帶岫雲酒寒難作熱爐冷不成熏梅
頰夢中笑鴈聲愁處聞傷懷目前事細數費云云
樂飲
何意親杯杓初期樂性真若教狂勝德多被酒忘身談
笑交情密氤氲酒力醇勸酬如錯雜莫過两三廵
安眠
隨處便隨眠昏昏息萬緣魂如䨇翅蝶身在四禪天素
飾羅為幌芳茵錦作筵心如懷寵辱未必得安然
觀擊食
結習慕金僊西方省問禪時分四季社報積後生緣念
戀期無問辛勤已有年會緣如有約此理自誰傳
五老峰(案詩二首其一見七言絶句)
已作人間瑞飛空老尚豪勢分方岳重名列緯星高月
夜霜添髮花晨露染袍此翁無奈事占詠亦徒勞
遊吕庵偶題
結屋得勝處羣山簇畫屛春城花覆白(回顧遶城皆李花盛開)野
路麥鋪青趁暖鳩呼婦先時柳化萍年年寒食近心自
歎飃零
無盡齋詩(案集中有無盡齋記為清江韋子作此詩三首其一見七律)
造物本無盡貪求乃不公此能随量取彼亦一無窮水
底家家月窗前處處風要知真宰意不在有無中
潢潦集湏臾朝盈夕已除沛然随飽滿廓爾是清虛金
榖輸倉篋錙銖較簿書不知方寸地無計脫苞苴
題楊道人庵庵基舊縣邑有廢井存
空室寄空山柴門不用關虛心觀夢幻塵世獨清閒舊
井前村古新泉一勺慳蕭條齏粥外身世有無間
寄題韓勉夫枝巢
萬物各有性逍遥即自安均鳩得巢易躁蟹寄身難莫
羡高頭樹湏防静處丸如今洛陽第誰到子孫看
逍遥惟所適小大浪殊觀溟渤鯤鵬近藩籬燕雀寬宅
高非遠害藏密定成安不似南山樹枝間有弹丸
適時非履險足分不憂貧湏信人間世宜思物外身榮
柯堪歎蟻飽露可憐螓更謝東方朔能安一老臣
望山間西際寺
聞說林間寺攀蘿一徑斜有僧眠雪月無客賞風花丈
室虛名在方袍歲事賖空王無係著破屋便傳家
三峽橋
萬馬戰空山聲馳宇宙間窺高增徤大照勇怯孱顔洗
石無千古招僧過一關不知平去易何似倒流艱
此日湖源回展叔穎書頗及往歲經行暨諸同
志賞梅花之一笑急景相催又復幾年感而有
作因寄叔穎并呈子楚
憶昨越溪曲官梅正發時追隨連日飲酬唱幾篇詩淡
佇看人意清香許自知憑誰將恨寄為說鬢成絲
寄彦文
張子蕭條後空山十五年缾無粟遮眼門有客求錢折
補經綸手拘留褊短緣尋詩有情否旋送两三篇
寄夏孝叔
夏子賦分淺凄凉不喜看星星脫兵火歲歲獨饑寒世
若均如子人應不羡官如何閏月底怨淚亦闌干(以前所聞)
(事末章及之)
寄周表卿
不見秘書久經時失寄書交情猶繾綣遣訊問何如郡
籍藏崑府班行近玉除自憐無藉在不敢夢華胥
簿領正塵埃天邊驛使來姓名傳寳琰朋舊集蘭臺始
望豈及此故人安在哉曾陪丞相幕撫事勿驚猜(首尾裁十)
(年故舊雖有顯仕而亦多淪謝念之愴然也)
寄永新元老元書云已辭廣孝復歸禾山白雲
矣
已尚清高久湏教去住艱強分雲出岫終放鶴歸山煙
帶重嵐潤衣侵霧雨斑輕身如有藥猶恐費躋攀
寄熊叔雅
天上郎官宿人間又幾年莫思華轂貴好種錦溪田山
色青盈眼梅花雪滿川儻因魚鴈信時寄两三篇
寄陳元載
太丘傳祖道作邑興何如著意招風月随緣遣簿書吏
參名例外詩託笑談餘偏憶當樽酒論文意不疎
送谹父守光州
沉戟卧江臯詩人擁節旄便期犀結帶安事馬騰槽地
入淮源重霜随鴈信高命書催入覲應及薦香醪
送小劉解元赴試南宫
衰年稅蕭寺偶與鳳巢鄰萬里刷鮮羽一鳴驚衆人寒
催征騎急春接賜袍新折取如丹桂歸榮鶴髮親
寄伯氏
同占溪名邑還從佛借居懶便書眼暗静愛酒杯疎山
路閒供課僧房步當車地爐貪軟火未得賦歸歟
贈龜峰書記
本是三山侣閒為七澤游放寬千里目散遣一身愁詩
韻松來往經窗竹獻酬蒙頭一衲外萬事看浮漚
贈恭侍者
學有千門路恭為百行初謙和人愛重放傲腹空虛樹
大求斤斧皮柔易卷舒請君觀巨海萬水豈能如
寄題鄧成之粟庵(鄧吉州永新人七案詩二首其一首見言古)
一粟本非慳縱横透入關要知千種解不離一塵間透
徹通真境拘留即妄攀湏彌聊比喻未是最高山
崇夀印師以詩見惠次韻答之
客問王居士如何是半僧祛緣都未盡學道又無能身
世随忙業妻兒飽歲登時逢方外士陪奉說心燈
贈辨侍者
莫恨常無辨湏防辨有魔易生人我見恐為記持多弄
巧它生怨藏鋒性自和辨心休辨口方信是婁羅
郊行
曾問征夫路名山两日程能銷幾兩屐况値一川晴詩
欲謀於夜雲多不近城暮年塵事有逐處得心清
次韻曾吉父清明
暄晴猶苦促那更遇春霖花色存餘態春臺得重臨主
觴方意展客意已愁侵是底書生事時為洛下吟
吉父賦南池詩次韻吉父詩雖云紅蕖在眼而
獨與白鷺關情蓮上人何望輙戱呈
水府朝元路牙分女隊行神仙天外事風月世間情步
有凌波勢廊無響屧聲何妨沉醉後珠履小縱横
和曾谹父春半書懷
節物各自好春風獨太華装添山衣錦零落地鋪花趁
課蜂招侣幽吟鶴自嗟放開平望眼翠幕不湏遮
敲火開香焙書齋思漸清田翁新社長巢燕舊門生學
僻詩無味心開語見情不愁無樂事正與物俱榮
今日前溪好晴空事事明草長顔色重鳬煖去來輕游
女矜高髻書生厭短檠懸簞雖過午碧澗煑芹羹
和曾谹父雨中詩
案體無尊骨畦丁有賤蔬鳬鷖憑岸氾雲海占空虛婦
老能論舊兒癡尚帶吳旁人如見問老子即遷居
往年茅屋水痕過一由旬人論方宜夏心驚已畏春花
光如勸酒山色獨談真補拙供吟課聊開一笑頻
和谹父連雨快晴
十日雨易滿一鳩嗚更多開眉初對月生耳不憂禾兔
走無留跡輪空不受它乘風若歸去九虎莫誰何
官無三不遇身負四宜休無意花迷眼唯因月上樓役
車懸白地社鼓祭黃收何事關心切逢人說有秋
和春雨韻
客路元來促春情本自長送愁誰納欵遣癖又無方失
性陪飄雪凋顔自染霜吟君春雨句縈拂為牽腸
榮辱一時夢浮生百種心愚因難化穏懶為不治深分
退何湏卜貪高每自斟湏君說情話澤畔欲行吟
和曾谹父中秋前六日二詩
怪底暑風淺明珠照座寒鋪張平地錦峻激急流灘吟
諷千篇過更移一字難少留明艷句拂拭菊花間
誰將兔消長用卜月隂晴三穴由來暗中天本自明金
盆如未滿玉斝為誰傾處處随人去長空不送迎
和曾谹父促叢珍之集
布穀但催耕鳴鳩不喚晴風添前夜急花負去年盟老
去歡娛少茶多懷抱清論文一樽酒何日向人傾
和谹父留别
細雨關山路梅花識舊鄰擁旄紅額騎抺杖白頭民故
國悲王粲年光送李頻遥瞻解鞍馬正是小陽春
卧鼓開亭障斯人久晏然宣王思采芑羊祜保新邊妙
手傳干葉鰲頭控六連使君䨇眼闊塞草不供憐
和谹父問訊吉父
北園依梵庋東郭據梧桐鶴並千年骨詩傳一祖風有
愁添鬢白無藥駐顔紅臺上秋期句思君類渴虹
困臂知三折攻頑費七旬不聞覆杯水能救一輿薪俗
傲軒轅聖巫誇越女神百年勾漏術觸處白頭新
和鄭丈戱贈谹父
生疎僮僕賤顔色病妻同定有明人眼真煩夀乃翁仙
曺歌法曲詞伯綴秋風不是人間譜霓裳墮月中
和谹父答鄭丈
鄭圃潛仙客陳留繼阮生掄才俱道用昌譽得詩鳴未
解侯三接先歌玉六成篇篇多瘦骼疑似帶銅聲
和鄭貳卿别賦
病逐秋風至年隨塞草衰家如百年夢身入四愁詩北
焙聯圭璧南薰潤岳池齋房多勝事可但滑琉璃
又和新字
清秋移象緯皎月一更新巖桂陪賓席黃花似故人詩
參工部正道入醉鄉醇遥指靈山下長衫賽社神
和伯氏示兒姪
屋僻唯宜静櫳疎巧受寒衾光宵獻白爐火晝無丹潦
倒投僧梵依稀似宰官一錢不停蓄却喜布囊寬
和方簽判詩乞芭蕉於教官
緗帙文書展青衿懷抱空花前添翠幕句後捲詩筒雲
重能鄣暑身輕不礙風相期三伏日借此作寒叢
和酬鄭共老
萬事易瓦裂故人情未休慇懃一詩語辛苦百端求書
託峰頭雁人随海上鷗終期斷湖尾卜築共良謀
江如晦以詩送蕙一本以詩謝之
幽芳不弄姸人意自推先比德人間願同心事外賢香
因天力與名自楚詞傳桃李多顔色相逢不敢鮮
謝筠守趙從周寄黃蘖中洲茶
道院文書静傳籖報兩衙籠山疎藥圃祖寺摘春茶珍
品少為貴佳名遠更誇要知清白德盞面看浮花
李丞相挽章
名紀三朝重身居百辟師華夷占用否進退繋安危見
夢英靈在成功命數竒出師身巳老垂淚憶當時
風雲扶日月堯舜正衣裳壯烈周方叔從容漢子房鼎
彛酬鉅業典禮賁幽光悵望它山遠千年綠野堂
王侍郎挽章(案此詩二首其一見七律)
位列仙官籍名随海賈船前旌衝瘴雨拱木兆新阡玉
骨埋黃土金聲麗藻編兩行懷舊淚灑向菊花天
曾侍郎挽章
道盛當堯日名高嗣聖初人推金鼎望帝念玉樓居舊
典尊王迹傳家教孝書崇文華夏事澹泊寄情疎
未下蒲輪詔先驚栢府寒九州方鎮節萬里使華冠歲
晚一菴密風流百世寬永懷函丈訓泣涕自汍瀾
吕尚書挽章
古遠儒冠拙時忙壯士尊百年難保命萬里未歸魂身
後塞翁馬生前廷尉門悲笳咽遺恨行矣不湏論
載纉世基日羣公扈聖年伏蒲鳳岡上持節鴈峰邊外
閫風猷遠中臺出處全履聲傷易盡不得輔中天
四海詘伸勢安危俯仰殊犬戎蟠洛邑晉鄙握兵符楊
李生同烈高秦死異區誰如雙劔化義烈一門俱
挽向倅(案詩二首其一見七律)
襟量塵埃外功名慷慨中人懷不滿望身有未全功逸
氣猶驚眼馳光息轉蓬蕭條古原上松栢自號風
挽程伯禹
盛德師千古高名滿四方位登三品貴身任百夫防公
在衣冠重公歸遠近傷哀榮終始事褒典在徽章
待問盈朝日羣生解褐初太常方奏第儒舘下除書出
入勞忠藎襟懷自卷舒如何奪公早不得待懸車
挽焦適道寺丞
學有千箱富言無一字欺脊令慈孝地兄弟急難詩頌
美觀名士傳家付令兒平日磨玷缺此理上天知(前兵戈時)
(骨肉散失後與元昆相得於三衢慈孝坊人以為誠意有感又兩郡多令政時賢亦為賦詩今為两集)
亹亹談多緒諄諄意恐傷行孤違衆好誠盡是君長生
死人間異經營地上忙静中如有趣遺譽自芬芳
挽喬民瞻(案詩二首其一見七律)
世德書青史榮名在本朝如何元士葬不得大夫招惆
悵空蕭瑟秋風正泬寥遥看古原上松栢暮蕭蕭
臧夫人挽詩二首
奕世流芳遠傳家慶有餘簮荆蘋薦潔曳練寳粧疎載
德光門閥成名振里閭如何裁半日一旐向輀車
義有臧侯者寥寥幾百年豈唯君子貴亦有女郎賢寧
捨家藏富先歸宿貸錢自然難到處風烈是家傳
哭嘉彦
釋蹻淮西土平生質勝文形模笑婦女術業富丘墳客
路酒歡喜官曺名放紛銀章猶斷壠餘事付青雲
哭李清卿侍郎
薄壘氊車咽危臺斥候移孤忠萬夫望獨許寸心知義
動乾坤正生殘日月虧南山竹有限難盡泣君辭
金石雖云久精誠諒不移但期忠可仗誰謂敵難知籲
極天應泣難諶信有虧報君如不盡禍福定虛辭
皇澤淹時久人懷孝可移不應當後患端恨未前知國
破言猶壯身亡義不虧青編照千古昭代有芳辭
眼見盟城築俄聞鐘鼎移憶君還抆淚胡爾大無知名
擅千鈞重功無一簣虧殺身因主辱獨為實前辭
賦紅梅
為怯清宵短然膏約凭欄頰疑西子醉花誤北人看點
露燕支破啼粧風雨殘莫嫌翠袖薄猶得護春寒
初螢
腐草漸時澤翩然變化功分光衣作炫乘暗力排空自
表因存照雖多不暖風偶緣膏火盡得到兀窗中
病眼(案詩二首其一見七言古)
飛花無復數遇物輙成雙書畫疎幽閣屏幃戀北窗懶
開辭俗客寫望憶秋江椒菊供朝餌猶湏發酒缸
五言長律
和陳長卿五人同集韻
受廛均宅畝寸矩漸經營湖泛輕舟遁峰排老岫嶸牧
之推上第吏部絶心兵列爵分全服和聲奏大庭暫辭
侯馬貴聊撫帝絃清黍在穀為重雞緣德勝鯖無功湏
滿斗仲雅計全升顧我窮難送如公福正榮惠施書巳
富陵也句初鳴徑醉相逢樂亡聊一洗平
省題泰帝鼓瑟
雅樂聞琴瑟相因泰昊前朱絲疑雜奏素女減哀絃破
竹符終合分魚目不全所餘裁五五再續未綿綿損益
時皆有虧成理或然茫茫千古意漢帝自誰傳
