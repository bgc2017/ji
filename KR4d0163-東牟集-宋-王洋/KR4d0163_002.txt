東牟集卷二宋王洋撰
七言古詩
路居士山水歌
人年八十百慮昏丈人耳目方聰明他人到此筋力疲
丈人勝如年少時老中強健閒中忙經卷丹爐肘後方
金書千軸造理窟赤城七篇談坐忘我年三十始相識
丈人年已幾六十往來出處三十年體無作用神安然
靜窺了不見根底我謂君心秪如此那知能事有别腸
筆下風光窮妙理龜溪道人古衲師心辭聲利常無為
晨鐘粥鉢半爐火午日茶甌一局棋一朝共語小窗前
䄂出小卷含風煙為言老路手作此畫出王郎訪戴船
明朝見我微笑語漏泄丹青奈緇侣别有一叚壺中天
果若知音定分付輕輕一軸數尺長竒峯突兀烟茫茫
其間細屑千萬狀領略試為哦新章初畫寒林宿鳥驚
山蹊漸曉人漸行四僧趁飯分先後人立渡頭沙岸口
一舟閒泊石岸中一舟半渡凌雲空兩舟一釣一垂網
上有鴈落蘆花風兩橋近山轉清絶客携笻杖半卼臲
定是當年鶴氅翁神氣飄飄犯寒雪山腰佛寺樓閣明
下有茅店臨沙汀刹竿挺立照山影風幡髣髴聞談僧
紛然萬象爭竒怪縮地便移他境界才薄其如此畫何
強寫嬌容捧心態昔聞大令馳筆鋒天門未借西南風
衆工索錢陽好語吳起果被公叔沮翩然拂䄂返田廬
將軍妙手今為幾乃知胷中千頃碧來自傳家萬金直
丈人丈人有餘墨莫惜逢場時戱劇
明妃曲
漢宫沈沈凝紫煙妾身一入知幾年樓高秋月照清夜
亭暖春花熏醉眠憶初送我辭親戚便擬光華列旌戟
君門安得似人間咫尺千山萬山隔花月朝朝空暮暮
長戀朱顔不如故内家車子散金錢安得此身霑雨露
忽聞花宫選羅綺單于來朝漢天子但言妾欲嫁單于
萬一君王賞桃李大明宫内宴呼韓出水芙蓉鑑裏看
徘徊顧影花顔靚綽約豐容廣殿寒當日君王喜且驚
欲留失信去關情若教不殺毛延壽方信蛾眉畫不成
茫茫漢塞連沙漠柳色陽關斷腸處故鄕阡陌想依然
馬上琵琶向誰語命薄身存有重輕天山從此靜埃塵
山西徤將如君否此日安危託婦人人生景物疾如馳
翻覆由來萬事非莫笑巫山女麄醜朝尋楚宫暮柴扉
男兒莫厭欵叚馬女兒莫羡金縷衣君不見巫山歌舞
賽神罷野老至今懷秭歸
乙酉閏八月二十一日出南城遊峴山壁間讀
東坡詩感而有作
水晶宫名凡幾區此州絶景天下無寒溪十里出明鏡
峭壁千仞涵清虛平生邱壑胷次間長情自恨無時閒
干戈逐我出鄕曲散浪却不拘塵寰往時足徤輕追逐
吳會山川看未足行來恰値積雨餘萬疊峯巒發新綠
溪山長好人長閒不信此州翻地軸流落須論塞上翁
高唱慚無郢中曲千年陵谷多遷變高名長在唯稱賢
峴山上下碑在否見說父老猶澘然襄陽但記羊叔子
霅上風流亦如此壁間誰記萬瓦詩歎息前賢淚如洗
鄰僧以木龕養蜂一日墜地僧見蜜積燎煙薰
蜂蜂大駭散因割取幾盡適覩此事感而有作
採花供課能滿庾不自營巢庇風雨壘土削板非愛君
君自歸之若安堵一聲衙集律令嚴兩股挾持筋力苦
棟宇不牢偶墮地盡見室家窺積聚王緣積久頗厚實
招寇慢藏誰自取山僧平日恐物傷忍向么微施數罟
豈嫌嚼蠟味太薄一割未厭猶再鼓初猶忍戀縱追螫
俄困薰灼難力拒驚飛浪走觸藩籬往往散墮折肱股
害身即是養身人愛本為仇慈是虎嘗聞釋氏戒奪食
此道胡為今不數刀頭得蜜吾何有出力為君傍作主
勸僧切勿苦有情盍用慈悲銘肺腑且留餘食供歲事
庶得春風容慢舞丁寧更喻衆蜂王自此亦可寬祖簿
讀中興頌碑
峩峩蜀道艱難路萬里行人走征戍招搖夜發川谷驚
回首長安滿煙霧朔方日已催天明朱輝散射朝霞升
旌旗指顧豺虎靜風雨汛掃煙雲清臣能奸君子詐父
身有妖雛不知顧江中鹿死始悲嗟帳下豬驚猶躁怒
萬年枝上春風回明明九廟無風埃扶鞋綴組命書重
崇邑大縣華封開如何李父干天路禍未单誅已交惡
子儀不保墳土乾淮陽豈為幽燕懼太宗功業三代前
煌煌建立今古傳兩宫哀笳十五曲至今談者猶澘然
吳興苦雨
黃流渾渾彌川瀆此邦不求長自足人家蠶治怕桑寒
階下决明隨意綠朝來横急如少止忙亂車溝畎秧水
還君膏澤莫貪功放出扶桑照千里
病眼(謹案其一首見五律)
寄身雖閒念未除敵念頼有前賢書如何昏花接旬月
古史散落經耘耡我知禀賦分量淺費出稍泰尋空虛
衣服飲食悉若此耳目形體應相如此如用多隨困闕
不似緩節安虛徐解衾卧穩省開目細瑣悉悉分蟲魚
異時意氣尚掀舉欲取功烈規名譽從天且乞一雙眼
此外不敢求贏餘
憫旱
天心愛民非不勤民心有恨天必聞為嫌流水入城郭
指撝山澤收浮雲浮雲未肯便承命往來空中無定性
平時風伯䜛口多忍看雲師自奔横願得天公張網羅
要令滅跡須嚴科雷公傳聲澤靈死嗚呼奈爾風伯何
近冬至祭肉未給因叙其事
去年至日猶從俗今年至日曾無肉食無臠䏑情勿傷
祭不毛血貧太酷起與婦謀宜早計我典春衫君剪髻
但得豚肩略揜豆敢事三牲共日祭婦將捩髮猶忸怩
請君憑几聽致詞所聞奉祀貴誠潔誠果不立豐何為
自為君婦今有年君家儉德相流傳以其所養昔固爾
稱所豐儉今宜然况聞隆殺古有制禮貴視時成愷悌
順成八蜡乃得通聖治功成方饗帝方今大禮曾未充
倉廩不與昔日同無財無田不可祭子有籩豆那能豐
且求遠去酌行潦在野不應嫌薄少待得故鄕兵馬空
共買羔羊薦清醥
外屛不固婢有思逸者小兒作高柵限之
一從為客今五年囊中羞澁無一錢雖逢惡客如櫟社
匠石不顧斤斧全自矜尚可詫妻子不用戒謹長安眠
性慵外戶縱不閉竊類陳平佐刺船昨者小兒治藩落
堅不可拔高踰肩心疑過意使輟作瓦棺自免一坏穿
答云竈下不安室慵倦未終頻計日饑鷹在臂常掣韝
病鶴傷心懷舊匹有自而然爾莫慚無以聚人吾自黜
又思厨清固無餘以我養爾何怨疾忍饑只合且困眠
何為目眺思悠然爾今腸空尚圖逸藉飽安得同周旋
人生有命甘淡泊安貧聽我歌薰弦古來饑渴苐可忍
醉飽以德方稱賢
方春時羣兔食麥先生置罝焉終無所獲今者
原頭草枯無所隱遁乃得以投湯餅是兔得所
嗜以死而先生之憤亦快也既感斯語因繼前
韻(按題云繼前韻今集中七古無之)
吳山積雪不潤麥客子思鄕疑卜宅先生好客如聚書
豈料向來遭五厄㕙㕙自是安無虞爾身那計歸庖厨
遐方自此欲同軌書文正合求長鬚當時咀食應矜狡
湯餅于今得稱巧幸因所嗜同一烹吾鼎饒伊送肝腦
臘八日書齋早起南鄰方智善送粥方雪寒欣
然盡之因成小詩
臘月八日梁宋俗家家相傳侑僧粥栗桃棗柿雜甘香
蓤椇芝栭俱不錄金僊託言成道時不認饕饞借稱目
誰謂毗耶清淨身何有塵埃更須浴今晨雪屋梳白頭
南鄰與饋如素求未須怊悵思往昔坐變勁峭同春柔
鋪排短韻一作戱為君姑續歲時記
僊上人舉進士過三十不第作詩曰男兒三十
未有立人世百年徒自勞徑拂衣削髮為比丘
今二十年矣精力甚徤及將遊天台既羡師行
復自悔訟因其將行作詩紀之
春風只解吹春花靈根古木無生芽玲瓏拳石出萬樣
碧峰千仞藏煙霞世間百事總如此偶然感慨還興嗟
上人本是龍門客少小辭家來射策可憐竒物未化神
却與凡鱗同點額當時三十未為老急電抽身能覺早
一投空跡二十年留得詩腸至今好我始與君同業書
明瓊偶紀張雙魚強將野鶴落樊圃不與閒雲同卷舒
君將風䄂隨煙霞我獨塵緣著冠屨試問堂中老衲師
定見兩人優劣處天台風路埋雲根寒巖夜嘯鼪鼯羣
脱身也自不費力未疑此心長羡君他年邂逅雲門路
不止分君一片雲
賀生孫詩
紛紛郁郁煙結扉傳道老何孫子歸褓中不作嬰兒泣
芝蘭共見生庭闈于公决獄德莫比今日何公亦如此
掌中送此麒麟兒不是如來須孔子長兒本自長沙得
驥子生孫定竒特未論玉骨秋水神聞說已傳湯餅色
尤生說字
正名百物與神謀禍福無門亦自求君獨何心分象數
筆端無復見全牛探心取意陳前修一字或可談封侯
逆知喜怒容點頭攻君乃是操君矛謠書失脚似可笑
雜今雜古近同調乃知人事亦天然吾心或者司化權
昨日往候伯源承軒蓋未還苐見兩夫守舍面
目嚴冷有羽林貔貅勢一僕候門遇故客乃加
禮振聲折腰應對響答若騁駿足而未果者因
問主翁何在日晏何尚未歸僕從如汝輩凡幾
人三人者齊聲答曰主人旦暮出入結駟榮盛
奔走執事畢具間枉車騎過客它舍羣騶之外
尚餘三人我輩是也見其庭戶森然黃簾綠幕
朱戶扄固此三人者特外隸耳而勢已如此使
僕誤入帷帳深處又當何如僕時病起與羸夫
為三既不得見因招籃舁將還三人者自後指
而笑之意誚客太無堪態主人真可誇也俛首
興嗟不能自巳因成小詩且于卒章自見其志
併發一笑
洞中僊子丹藥成鬼神妬嫉喘且驚龍門虎踞工守視
始知異類窺僊靈先生本是玉京客藍橋邂逅邀雲英
是宜收藏此丹鼎貔貅呵禁門長扄亦如猛虎守厲禁
千山不許一鳥鳴主人日食大尉府都騎自合連輜軿
只嫌底事苦未足要有蘭玉羅階庭行人過者莫回面
牆東鞦韆不可見我有丹砂不似君待與葛洪評貴賤
寶覺師畫少陵像用筆甚簡伯氏稱賞之因戱
為長言寫之
破帽麻鞋肩傴僂回頭意若呼宗武行歌又似出關時
飯顆山前日當午公如冰玉天賦成玉為溫潤冰為清
廟中朱絃堂上曲一唱三嘆知遺聲平生但飽主人飯
身後空傳世上名蕭條冷炙殘杯氣寂寞千秋萬古情
吳僧筆端龍幻化幻出前賢世無價可憐見畫未見詩
更合愛詩方愛畫
曾谹父招客盛夏轉涼
火雲烈烈燒塵土八月炎風正三鼓使君傳教招近局
雨打紅塵風起舞人言神物戱慳人長為微情愛三暑
晴時得雨靜招風若飲清涼汗如雨了知人意通三界
達士揮金天不怪今朝賓客雜鄒枚想有筆端風雨快
季文作真率會遇大雪寒甚主人之居狹不容
散步為嫌作數語為解
一風一雨天醖雪溪上行人手吹裂主人掃巷作光華
滿注金罍喚賓客酒酣耳熱膽量寬容我口開非偪仄
天寒促膝政相宜共道興來連舉白人心好客天亦知
平時思雪不可期寒消内熱沃肺渴瑶花滿眼真瑰竒
一尺呈豐有成驗三白譴厲徵前為不辭秉燭達曙光
别思共醉今何辭此身對酒願長徤明年花發春遲遲
鄭吏部設川饌招客戱成長言呈諸丈
茫茫四海天宇高九州列貢分地毛江黃之區橘柚國
細腰宫衣無吳庖不得供刀匕(不得供刀匕句原脱二字)况走川珍
自岷水鄭翁幻戱不作難縮地分甘五千里老人種蔬
薑滿畦買薑留錢人不知丁寧使者市蜀錦恍惚異味
來如期乃知此事古亦有鄭老此戱誠瑰竒擣珍䐑臠
投巨鼎繚肝末肺分全犧南方搖落青未已梅蘂垂垂
照青泚雪消冰盡飽陽和更待春風轉沙尾穠華只說
錦官城匝地燒燈夜初起從翁已幸不齎粮期向城都
看藥市
題徐明叔海舟横笛圖
莫愛一掬水海闊觀狂瀾莫愛手中月空明海上山人
生適意貴如此前度徐郎在千里噴雲裂石天宇高夜
寒水冷魚龍起世間俗客貪昏睡波濤不識神靈意更
令疊奏數曲終鯨山會作玻璃翠畫工妙手今無幾可
惜徐卿今老矣醉中睡起百憂寬與君一笑西風裏
石澗(案此詩從上饒志抄出原本云寓屋故吏部侍郎徽猷閣直學士東徐鄭望之顧道)
(上饒之所居龍溪汪内翰為記所居又有石澗東牟王右史嘗和其詩)
帝令銀漢推餘澤不與人間較刀尺剪綃為練課天孫
濺溜成文照東壁我疑蒲城鬼神入脚踏飛車飜霹靂
怒當十倍縳王離瓦震三軍開許歴仙翁題詩詩有史
畫史紛紛俱屈膝至今盛事隨山中往往摩挲到金石
歸來滿口說江湖不學平生論感激乃知卷舒在虛懷
誰道今人不如昔有時坐我天姥下但覺清風生羽翼
長令淨洗五兵閒回看萬事皆塵跡
寄題永新鄧成之粟庵(案詩二首其一見五言律)
學詩學禮子已文種花種竹居不貧門閭正可務廣大
如何一粟容君身結庵名粟亦何寄口不盡言知有意
鵾鵬羽翼自垂天蜩鷽飛鳴有餘地短長小大爭長雄
舒卷不離方寸中小如一粟大江海萬形宇内寧非同
君如推此充寥廓回集塵端亦棲託放言切勿誚蒙莊
伯夷永名仲尼博更須談理勿談空此道根原由守約
凝雲堂
浮雲蹤跡真何處會若無心是同住此間我若解忘情
應與閒雲共來去面山結屋開虛明屈伸與我同太清
紅塵洗淡一飜手悠然適見雲平凝回看詩客時滿堂
雕刻品彙俱奔忙亦知泉石成膏肓與人裝取錦繡腸
寥廓萬里同翺翔唯有白雲來帝鄉
庚午歲伯氏生朝作樂府一章為壽
木公金母傳瑶爵九虎開門動魚鑰瑶池曼倩别煙霞
海上安期降喬嶽東牟先生德彌大靜課虛無明寂寞
背連海嶠三雙鼇手取西山一丸藥推先當戶培芳蘭
斗牛寶氣搖光寒光華章綬表竒格照耀廣陌馳花鞍
春風物色論長久柳拂腰支梅勸酒百篇聊復付西江
盛事會湏傳不朽天上老驥禾充腸一秣萬里瀆空蒼
年年歲歲身長健歲歲年年春草長
同劉仲忱舍人先生鄭武子餞伯氏賦兩篇得
聖歡二韻(案聖字韻見五古)
南州本非行路難年來行客多悲酸黃花白酒且今夕
驚風晩日催雙翰一杯交歡意方屬四座相顧顔不歡
如今守邊戍不遠政合勉力勸加餐
送周仲固運使之官湖北
梅花滿野春欲蘇漢家使者臨重湖使君作意不求異
解使愁歎成歡娛往年奉法佐廷尉縱遣狐兔誅封嵎
平生獄吏弄爪觜民不畏吏從君初即今持節下澤國
要令比屋歌唐虞父兄便飽倉有粟童子莫恨衣無𥜗
溫溫和氣徧封服坐運豈必勞傳呼桃花之源誠有無
吾恐誕幻成荒誣不如使君三聖書總括萬彙包堪輿
一編韋帶在掌握藏之懷抱時卷舒古今事物不外取
但用指訣開迷途斯民識路從變化履泰去否攣中孚
使君早訖外郎課歸奉天子陳王圖他年訪我當踟蹰
欲餉白飯陳青芻
偶得上饒芡實頗佳分薦同邑以詩送
明珠寶簿藏貝宫姮娥取置空明中神仙法施仗秘呪
一粒變化傳無窮水府仙人通妙訣擘破寒泉弄明月
左庚右甲養素胎珠勝醍醐色如雪鍊丹水底含太陽
世人錯比煎硫磺丹成不合戀凡殼雄鷄冠碎鴻頭傷
紫苞裂處呈芳髓火候溫溫闇香起青荷猶著舊衣裳
玉質可憐供軟美我家舊住長淮湄花開十丈芙蓉旗
年年割鮮喚同社徑醉忘却還家時何人縮地有幻巧
容我短棹追馮夷
借笠澤叢書于陳長卿以詩還之
親見子雲貎不颺遲以歲月名自彰松江笠澤幾多地
古今三作勝士場鴟夷已去乘海航季鷹撫事驚秋霜
五百年間天隨子汀洲杜若齊芬芳筆牀茶竈湖光裏
欸乃聲中弄清泚有厨無煙釡㸑空過午懸簞藜莧美
詩窮文怪兩竒絶造化别分閒日月一峯下嶺晚當門
四頰寒鱸夜飛雪甘同世上伏臘勤肯作人間觴豆客
辟書不為救口忙銜命終辭一官熱借書當借物外書
洗除塵坌觀浮虛異時曾此一過眼故人相遇誠歡娛
翩然好去追黃鵠酒無兩瓻歌一曲
聞何為孫作内集以長言戱之
門前春田澍膏雨門内春風動歌舞瑑為璋玉男子祥
起作繡鞋女兒舞阿翁吹簫兒獻旅粉面嬌孫侍家主
一門歡笑足戱樂盛事流傳百年語村歌社曲莫插手
定本風流教坊譜一家有喜百家同况是相逢淪落中
犀錢玉果大開說巳愧湯餅霑無功
周秀實書云裴竒卿好茶得病鍾熙仲酣醉任
真西林老逢場作戱同倚花下一時信筆作詩
為戱
閒來得病緋衣客著酒當茶桑苧翁誰知十室有二士
復得周叟同從容叟今行年餘七十七歲詩成鬼神泣
即今脗合主盟壇籍湜驚奔汗流急兩君置陣亦嚴整
未許行人私越境有時爭利逐輜車掉鞅安行發機穽
戰者方酣見者真走書取證石壁人石壁老人方睡起
巖前一笑桃花春遲君待我同徙倚共催短棹東風裏
方何二公回自郡所得不同作詩戱之
南鄰博士只破幃春來數日分春衣東風陌上催蒙茀
不許看花緩緩歸那知此理未可訴破費書厨走長路
靜思我咎安致然杳杳人情無問處歸來粉黛包亦結
安得衾禂更羅列嬌兒冬暖不須啼正恐當寒更無韈
命數從來有竒耦北里士師真好手一時歡笑父子同
箧載縑緗船載酒歸遺欣欣樂可期婦運金刀時哺飴
先憂後喜尊吉卜釃酒烹魚消百罹世間得失類如此
解使空腸作悲喜紅白紛紛一種花試向東風問桃李
戱鄭曾二老
兩編千片白雪繭六百二斗青銅錢不辭破費十日産
要向几上追前賢前賢已死不可慕世上流傳只佳句
不尋斷簡賞心符定自前賢無覓處鄭翁知我用意誠
云有甲乙分餘明盧仝書到孟郊富李老被酒張翁醒
當時儲館典讎校今日取送傳芳馨分多析少每如此
翁甑百金杯千羹北鄰老子苦好客懸簞過午湏賓食
昨朝喚客啖鵝炙十字浮光湯餅滑須臾碾畔百塵飛
語是奴童破珪璧此翁香串數百枚一一啖客當千回
啜香飽炙勘詩譜但度流年無所苦
以校正字學還方智善作詩贈之
惟古於文藏妙理自然之音見微旨唇舌齒喉母生子
清濁重輕毛髮比古者八歲方毁齒小學師承方肄此
時及春秋循一軌臺輿亦知窺閫壘齊人謀莒本祕詭
登樓密語不敢指兩脣含合不哆侈見者能知豈徒爾
後人學疎忽源委傳會流俗兼下里庚辰吳入記前史
郢永遂令齊亥豕少知長老習步跬紅綠誰能辨朱紫
縱有是師無是士聞者一笑或掩耳我年六十老書几
倣彿聲形多取似目前趨過或但已飜覆討論徒累累
方侯大梁舊冠履結髮儒衣長槐市發憤編摩貪寸晷
索摘真能窮骨髓持以告人遭詆毁方侯持心直如矢
尊吾所聞寧轉徙若不我從知已矣我留龜溪同𣑽庋
羶蕕偶幸親蘭芷時論古意自鞭箠不覺此心思奮起
乃知古學惟審是晚乃紛紜聽華綺攷永聲律究終始
縱不有疑心固喜要好誰云不傳紙革誤鉏疑云糠粃
欲障東流歸海水識路直須行不已靖節琴中有宫徵
聽琴贈遠師
世人傾耳聽繁音太音古淡難為聽有如廣庭題旌夏
或者驚遁疑有神當時舜牀調五絃薰風煽物無窮人
若言造化不愛翫安得感君回陽春遺音相繼嗣者誰
窮山緇侣黃冠師非干此意樂窮靜世路自與相参差
我今試聽清風操野鶴孤猿對殘照琅琊山下醉翁吟
分明撥向琴中調(時聽二曲)人言大絃如玉溫小絃廉折亮
以清春秋自是隔寒暑天地不得令偕行豈如七絃轉
十指勁節諧音同到耳乃知造化在指端豈但高山與
流水道人不肯長懷珍亦曾挾藝遊車塵高門八字驚
未見脱贈往往捐千純如今飄泊困長路更覺世味難
將迎應將感愴赴琴曲一聽萬慮羅心兵道人勿苦生
冰炭古道須信非人情哀音果要洗俗耳更去嬌絃三
兩聲
陳道士年十三骨氣有異弈碁得妙處鮮能對
者推此藝以他學何所不可因成短篇贈之
一枰局上無多歧世人到此懷自疑方圓動靜曾未識
生死眼前那得知長頭道士年十三眼如巖電光爛爛
已將雙脚落城市猶自面目藏烟嵐局中應答每閒暇
揮霍紛紜窮變化回頭却笑世人疎不認盈虛成取捨
我聞此藝在專攻莫起妄念思冥鴻冥鴻不至局巳敗
弓繳漫自存胷中我欲將君比弈秋專持此藝從君游
但期白黑得歸處一枰勝負吾無求又聞奕棋多仙侣
常向局中送寒暑世間利害疾轉頭妙手如今向誰語
昔時陶令曾鼓琴為嫌絃上多繁音七絃除去五音斷
却於此處知琴心我知此藝亦如此不似推枰休刻齒
請君長大具芒鞋共向鹿門尋石髓
贈向揚州
耐官丞相千載人傳家愛國不愛身兒孫當使風流在
已許絶代誇殊倫其間淮上禮樂帥氣象直出追芳塵
未論十世數眷屬况是雲幕椒房親揚州自昔鎮平野
東控七澤南甌閩肩摩轂擊接晝夜賓從雜沓朝天津
尊前芍藥照金翠堂下楊柳眠芳茵上中下地貢賦錯
二十四橋風月新百年人事有更變冥冥原隰桑麻春
中興天子撫方夏選用世德分憂勤劬勞鴻鴈事安集
藍縷篳路張羅閩(閩字韻重或疑作闉)即今施設如有神突兀壯
勢何逡廵高城樓觀插空碧畫橋舟艤浮奫淪黃童白
叟息愁嘆自言重見風俗淳野人本住蓬莱側寄籍淮
甸老阡陌飄流自分不重來重來翻欲謀安宅昨宵晚
渡長江來扁舟欲泊長河側送徒勉我但安行此地何
人名惡客元戎號令皆有時令行禁止湏臾期請君委
槖付大尹野宿山行良勿疑行行古埭弔謝公平堤一
笑逢老翁語多雜亂唯說尹但道還樂今年豐吳娘踏
歌兒起舞不須社日長聞鼓若令未即棄塵埃會見黃
金價如土野人詩句來林泉具書目見非妄傳請君雲
路驅長鞭黃覇龔遂皆世賢
贈鄒德年
短檠三尺照座隅眵昏兩目頭不梳丈夫功業務廣大
安用事此牛尾書多求舊聞助噐識欲駕萬里須舟輿
要堅志節在專苦積螢照夜真前車道鄉先生好門戶
髯季晚出充門閭昂昂鷄羣見野鶴烱烱虎視嗟黔驢
如何天公不着眼棄此異寶猶紛挐我知造物自有意
將騁徤駿先虛徐金須百鍊作鐘鼎玉試三火真璠璵
來年明光再射策聊取高第酬三餘古今人事自差别
見晚用速皆乘除他年雲路着鞭穩無忘過我中田廬
贈大猷
棲遲下國傷蹉跎更生父子交琢磨雀羅門外賓客省
三鱣堂中經史多菑川起奉太常策風雅先入光禄科
人間盛事有如此東平江夏今如何一㕓聊寄吳山曲
白柄長鑱斸黃獨飲從野老自有餘飯在先生長不足
人言功名難力取我意功名要勤苦分明經訓是菑畬
誰道今人不如古山陽隱士家傳饑長身季子今流離
聞君酬唱得此客牧兒販婦哦新詩我將六十筋骨羸
形骸行赴溝壑期如君名遂尚可見幅巾他日期追隨
古詩贈沈約之
蘇端薛復同黃土海内文章誰接武即今七字續長言
沈子揮豪照今古朝為百賦更賈勇暮作千詩猶奮怒
補天綵筆不費工捲地奔風隨插羽窮途得所喜入眼
口誦新篇身起舞已知奔逸逐驊騮况復逡廵蹈規矩
薦書指日登姓名藝圃方期富倉庾閻公色動瞻斗牛
處士當筵賦鸚鵡跨海鯨魚要力求翡翠蘭苕不湏數
不嫌投迹老龜溪看子聲名滿寰宇
贈丁執中
計子産餘身可足有子有妻難免俗平生食案好擇餘
今日虛倉不贏粟忍饑自是學道功萬事由來同轉燭
天生異寶世須求說是君衷自懷玉
懷范子以詩贈之
開正占晴符古語便謂春風徧花塢那知天意不可謀
纔告休期便風雨急追令節已難尋卧向空齋思勝侣
可憐十步五步寬似隔千山萬山阻今朝馮夷巧作便
翦刻天花散飛舞峭寒燠沐兩不同况是南箕正三鼓
若求此花勝彼花少霽威嚴無用武桑錢未出土未興
緩給豐膏亦無苦半分僧室依環堵滿目愁來不堪數
需公排日作好詩細破春愁看幾許
聞丁永安屋下疊山甚有佳趣恨未之見作詩
寄之
買山幾人真愛山束薪煮石凋朱顔老丁謀作久長
洗寒疊翠房櫳間簾通菴扉即洞戶人映山色多煙鬟
住山住菴似丁老脫棄妻子真愚頑
周秀實以近多讀書少對棋有詩及之因以寄
識情變易須臾期躁動未得安無為幽思傷神靜生苦
游藝且復招僧棋棋中趣味亦何有勝負紛紛飜覆手
分排事外雜窺圖得失坐中分好醜要須忘年在書史
不出空齋見千里昏塵積習要揩磨晚學未應談至理
終當謝遣惠子琴不挂一絃存五音日損其半思慮盡
此道孰知無古今
因與伯氏同一僧話武夷事作詩追寄之
直峯峭壁天半青高簷張燈疑挂星山川勢力有如此
擇地信可棲仙靈我前解官古樵戍志願本欲探珠庭
時當恢台積氛霧一日三雨時三停載舟撑石逆噴浪
自謂力可登青冥篙工榜岸遭急灑回宿荒宇依祠廳
二三道士謬告語云此潤澤來雲軿比聞輿人誦舊說
仙官下矚如明熒遊占晴爽惡昏滯官去此法當伶俜
果還近甸阻天路一官泛跡隨飄萍退之昔日徙南服
祝融騰擲開仙扄近時蘇翁失定武太行毛髮無餘形
一晴一雨告休咎晴者人樂隂天刑我意神官與人異
宜以行事分羶&KR2509;人如阨棄神亦厭世間利達真芳馨
窮通兼忘扶正直人知戒勸思常經有如神意本不爾
人意忘卜欺愚聽黃鐘大吕絶世韻扣擊距躍嗟短莛
心知得路適遠意願結茅廬當寒汀眞遊適遠未可必
遥寄此語通丁寧
答裴寄卿書因寄長篇
裴郎短身衣弊服衣長過身幾半幅高裙大袖領占肩
要是精神大於腹古書古字談古人洗盆滌盎供慈親
慈親居貧不道苦裴郎醉中頻起舞里中驚怪無此人
往往爭看立環堵妻兒醉時亦同醉未免醒時生竊議
裴郎裴郎切勿論錢錢有菜(裴郎裴郎下十一字有脫誤)我家伯氏
亦翛然得官去官俱醉眠裴郎有意縱短棹雪夜待君
明月邊
喜雨寄上饒守
東村叢祠聞伐鼓西村巫家女兒舞滿城半笑半悲啼
唯有使君心獨苦使君日日拜土龍尊彝淨潔籩豆豐
公厨彌月不御肉七十行老筋力充明明上天採民譽
先使千嶂雲朣朧知公不肯愛珠玉非玉非珠只雨粟
如今萬室動歌弦穩保千箱滿穜稑不須衮衮談政理
但持此事獻天子從來上瑞是豐年會有徵書封玉璽
有如不掩造物功盡付妙手歸長空長空冥冥不可名
請公便作喜雨亭
寄曹嘉父
廣陵隋家天子都背負巨海襟江湖江分青山湖獻白
梁宋千里傳膏腴朱坊瓊園翫月夜谷林九曲秋陽徂
竒辭巧語不可極盛事往往開天衢我家太傅官三載
文物方値開元初四并堂前木芍藥小金山下紋車璖
沸天哀笳律新婉照水粉面衣襜褕少年意盛不自屈
直欲赤手擒於莬翁云學等不可躐俾著逄掖勤詩書
泮宫得就弟子列親見士子衣諸于子時燕頷出頭角
衆中轉目窺陳吳(吳字韻重有誤)孤羆自爾事拱默嫫姆未免
爭妍姝夤緣傍石見光彩驚破塵匣開明珠同袍傳諷
梅花句知子名字湏氊毺分携两家止隔歲果見貢篚
先鄉書巍巍廣殿厭長策曄曄盛譽嗤諸儒蓬萊海徼
通外服坐戢巨浪張威弧超騰意子便得路亦復坎壈
游窮途我年二十始冠弁一門嬰禍奔淮隅辛勤往來
幾萬里壯志滅沒忘前圖再遊黨塾事商較齒髮已壯
頭須梳十年低徊不附奏閭閻婦子欣揶榆年將四十
偶占第朱顔已變無膚腴一官從此浪隨牒十生九死
羣鼪鼯祠官香火即係外考祥視履傷疲駑舊聞子官
向西蜀萍跡飄泊來東吳相望夐遠思會合安得插羽
先陽烏偶然婦家有近黨一官宰社依南都報言歸妹
得異士乃知子食江南魚我時方冬寓窮屋喜氣不覺
排寒區那知老乃並姻婭自此日覬參雙鳬人生會合
信難料短書先寄三年餘今朝得子歲前記指數舊事
談菑畬論情感恨共歲月談經造理分賢愚孔師已沒
道堙塞遥遥千載想盤盂百家搜唱互詭怪决意剪剔
隨榛蕪有如出門問長道敗溺壓覆無須臾子今識路
又鼓勇直到定處無紛如蓬萊季父已荒謝揚州舊士
多淪胥即今我年五十六四易寒暑君前驅兒雖已婚
女未嫁氣何與子相乘除寒窗何日共樽酒一取耳熱
同歌呼
寄何宣仲
同年進士同壇僧暫聯戢戢如浮萍一從仕版秪事役
往往牢落如明星假能作意篤恩好言語不過時芳馨
死生貴賤兩乖角黃鐘可扣非柔莛吾見何子取路别
秋霜皦日看鴻冥一言意合即定分咄嗟洞見無留停
慈親八十髮黃素稚子三歲眸青熒此翁貧苦不敢嘆
意欲歡笑娛親庭往年我官南武郡士有林子家伶俜
一兒得官走上國投銓中品書安寧忽去病死不得返
我亦憤泣傷飄零徐言中表有賢丈已收旅骨依林坰
是年我歸再通訊冬日已照堯階蓂書中報我方急擾
我意官下非常經鄱陽胡子遽客死此翁立為營輜軿
我時方卧生歎息不覺洒淚霑牀屛恩宜先施士固有
德不期報人誰聽貧猶務德幸今見死不背義聞前銘
又思此翁乃常履盛譽未足滋芳名有如此翁空試用
慕附始見真羶腥一官未用念鄉里九鼎自合尊朝廷
行看謦欬立事業下邦震動如雷霆淮田野人分屛置
雙鬢不復當年青乾愁道路阻會面恨酒不醉嗟長醒
短書一紙說情狀安得模寫無餘形何如未决待清暑
尚期一醉同壺缾
寄周秀實
天目之水停山椒滙為雙溪霅與苕先生苕上結鄰好
遠得徑山中洞霄浮圖道人支若永赤城黃冠陸修靜
前山後山松栢幃七盤九盤龍虎鼎山前籃舁過者誰
不是長鬚謝靈運此遊已恨失春期更待清和閒晝景
寄廉宣仲
繞淮邑屋緜千區畫簷綺棟吹笙竽冶金合範結樞紐
冰銷水釋無湏臾盗前乞死火中走幾人脫迹逃江湖
靜思朋舊若滿目不取神禍遭囚俘其間善類豈不有
安得變化歸同符平生宣子富心事先奉白髮携童孥
吳山越山好處所飯炊香稻歌吳歈我家盗焚先子業
每仗餘德寬天誅悲傷扶病别鄰里﨑嶇僅得來東吳
稻梁在世竟何物與子各隔天一隅近聞詩章不减舊
昔日徤筆爭華敷鵷鸞羽翼困州縣况事糟酒分錙銖
隔江遥想思會合安得兩脚生雙鳬溪邊樵風趁短棹
杖頭明月兼酒壺十漿饋我五漿少萬事一醉真良圖
寄何子楚
江如淨練山如幕人道老何得真樂寒溫語後再拜前
每得書來話寂寞米鹽細碎百慮寬自昔仁賢學道難
詩書可樂卷胷臆啼號不救如饑寒去年嘉興租不足
今年山田米炊玉稍湏酒肉療枯腸雪老凌霜不從欲
丈夫功名無後先請翁拭眼看前賢西湖處士竦吟骨
饑乞僧飯紓長年香山居士箕尾客東坡老子金鑾仙
生前千騎不招買身後一盞同寒泉我意何翁亦如此
高人不飲無錢水忍饑徹老守清臞它年配食赤松子
寄廉仲載
吾州阿載志尚古瓦豆鉶羹列尊爼存心淡泊自有餘
過眼浮華俱不與但知古人力可到不管今人棄如土
白頭老子舉嘆嗟黃口小兒方靳侮淮田平衍真樂所
地遠溪山老清苦天教置子一壑中句曲海東䟽藥圃
道中小吏三四家邑前傍海饒桑麻初疑一飯不可飽
那知歲久今為家别君十年勞肺腑遣問寒溫訪兒女
一書還我報何如志老益堅無軟語喜君書語談古人
身雖隔遠心相親扁舟何日載樽酒共泛清江千尺綸
和秀實寄詩
去年河南歸故地今年朔方兵又起血牲面埋曾幾時
無乃姦盟神不喜嗟爾萬人來遠荒豈無戰士傷金瘡
封疆萬里尚越境金帛露積猶多藏國家彌文今尚武
已碎銅山鑄銅虎勿矜突騎飲長河肅愼燕陲吾北土
且知成功俱自天天心可卜因豐年但令三錢博斗米
任爾自枕干戈眠
和鄭侍郎贈晁倅
昭德文公百孫子存者風流今尚幾封胡羯末定可人
往往高吟笑侯喜自期不解世俗書肯學持竿釣溫水
江國蕭條一郡丞萬事得君無不理窗間五老亦多情
點綴青天一張紙庾樓明月清宵起夜夜柴桑空故里
黃壚日日曲江頭曲聲日日關山裏使君勿厭簿書煩
解有哀猿醒俗耳詩中能事了幾人智有三公力任鄙
鄭翁老自愛詩情餘事紛紛不挂齒一篇長韻十四詞
付與鵾絃作桃李我於此事亦何有盛事與翁傳不朽
遥瞻小隊到柴桑采采黃花薦清酒
和張文潜輸麥行寄滁守魏彦成
琅琊山青讓泉白上計使君封瑞麥田家煮麥燒秸忙
一笑相煎何太迫醉翁亭上綠縹囊亭前庾積蟠蛇岡
家家輸送不掃場謂取我廩金斗量賸錢沽酒追良伴
使君莫數星霜換願君容我借三年他日萬錢供一飯
山頭飛雉鳴朝日哺我老翁張射畢誰言田舍漫蹉跎
輕裘年少每相過
和謝齊解元見惠
楚東六邑多秀民其間達者海内聞恨我眼闇不識真
客舍道傍初見君徵君當以文章顯照眼青錢充萬選
胡為過我誤淮揚山徑蹊荒費鉏剪龍鍾野老安用哉
偶隨江上浮鷗來簿書魚鳥少閒暇賦歛戶口煩徵催
君今蹉跎壯非少隴首棲遲雜長嘯上書自薦莫崢嶸
直氣如虹亦竒峭詩書滿腹燈火勤勿言此道非由人
雪霜不厭松骨老桃李自與春風新短書御䄂懷珍具
文字天成絶斤斧一鳴行即駕雷車萬卷它年勞電母
北窗紋簟清如水青蠅側翅如畏刑側身甘旨寢疾愈
負我此腹何由靈身世浮雲不留處書生白首談堯禹
書窗行几幸虛閒過我蕭蕭聽夜雨
和監丞去歲賦巖桂
南方火老不告疲秋物過半新凉時姮娥剪花趁時節
新月借色天風吹平生仰望婆娑影一日坐對連蜷枝
異時寒梅憶老伴過眼春物真羣兒人間著名終自疑
但取質幹稱文犀天清夜寂兩相對萬里不寄長相思
次韻周秀實見寄長篇
當年識君恨不早麗句清高人縹緲有如商律變初秋
慢綠夭紅俱一掃自親蘭社襲餘芳歸爇寒爐陋昏棗
乃知形骨縱龍鍾勝處精神不衰老我辭官下曾幾時
囊甑雖貧未空倒女兒索嫁金無餘錄過知難坐丘嫂
人言貴賤在天公饑飽更湏關富媪是事姑置無相聞
瓜蓏分區竹有孫暑風長養遠林密雨脚并合前溪渾
傷心事慮漸消省胡不俯仰隨欣欣有時放意枕書卧
亦復倚杖看荷翻慇懃不如偶相遇過我思同明月尊
世間明月向人好丞不負余余負君
陳長卿以詩見别依韻
朱弦之琴三人嘆此曲宜傳廣陵散要知太上乃忘情
山上嬰兒是雷電情鍾我軰才力中路傍野草年年豐
原頭火燒去不盡天外春意來無窮西方真人言可恃
愛斷有情如愛子暮年收足欲依僧一鉢一缾聊止止
西臺仙客傳風流細說閒情寬我愁此身已分松窗下
衲被無人自&KR1845;頭
次韻酬江如晦
命數竒窮誰與伍陋巷甘同一命僂怕寒長苦地多風
厭滯每遭星好雨命在天公難自由若知安命當無憂
三斟長得供卯醉米鹽不辨俱悠悠去年約子招佳客
貧不關心真達伯共貪靜適且過從追恨窮途昔暌隔
二月黃鸝初好音槐隂柳幄青羅衿杖頭挂錢只買酒
與子作意時登臨此鄕秀野多水石莫道雲遊不如昔
松栢相望泉下人試數幾人能滿百生前一飽復一眠
得失塵緣俱偶然長年無事頻相見此自前賢今古傳
冬雨不止鄭丈作詩次韻
海門山外天池雨來趁沱江打鼉鼓望夫臺上濕愁紅
玉斧壇邊沒沙渚貂裘公子思寒侣佩玉鳴鸞不成舞
慇懃舉爵祝雲師壯士端湏氣相許果然晴日照魚梁
鴻鴈高飛肅霜羽西清丈人詩眼高師友淵雲僕徐庾
興來弄筆起春風暖日桃花靜初吐且題紅藥寄長沙
不用短衣從猛虎
曾谹父再賦鼓字韻詩再賦一篇
頭如青山手如雨十日瓦溝鳴羯鼓南城病客偏作愁
魚遊淺釡蛙同渚去年曾困夏畦乾巫祝陳牲女師舞
淮南米賤隔關河漫道歸期久已許誰同著力破愁城
願備前行插飛羽那知物理自乘除原思五秉公西庾
暑雨祁寒人莫嗟潔籩滌豆神其吐茅簷生意滿晴川
方信虀腸能抵虎
谹父又賦鼓字一篇復次韻
魯人小信廉纖雨大國雷車起三鼓堂堂千里埶無前
安用渠彌設三渚使君賓客多英侣碧玉傾香細腰舞
浮花浪蘃爭取憐醉乞一言終不許有時斗酒詩百篇
猛將腰間掣金羽公家丞相在當年寒解衣裘饑發庾
風流世德今固存一沐三乾飯三吐生男何用金滿籯
傳家願學文中虎
陳長卿侍郎以玉友末利見餉并示長言已酬
再示一篇再此次韻
少常仙伯詞翰光天鵝綬帶連天香崆峒之人瞻北斗
假面不敢呈西凉浮名於我亦何有不愛熱官能炙手
詩參祖律品度高飲遇故人情分久夢中不踏肥馬塵
覺來驚看瓊樹新只愁三疊詩更好有如恩愛成煩惱
劉行簡以自題所畫墨竹詩見示依韻酬之
買花無謀謀買竹少陵未必甘同谷索酒缾空方索茶
陶水終慙錦茵宿我生絶意鶴背錢犯分猶貪竹間肉
穠華穩付桃李春寂寞頗疑松栢獨自逢劉叟用意好
錢不看囊不羞忸誤身冠在竹皮寬比酒葉宜衫色綠
如翁湏著第一流藝能飽勝三千秋少名數軰列青士
語放干雲封素侯詩成自寫真三絶筆下琅玕手中鐡
若湏推轂極清高有待朝天寒栗烈
又題琳師房劉行簡給事墨竹
黃門給事二千粟日割三牲亦應足劉翁食爼厭羶&KR2509;
千畆渭川期滿腹吳人束簡如束芻百錢可了三日厨
劉翁平生幾兩屐可能千畆無贏餘獨嫌納腹未可盡
更為揮毫寫清峻庭空月落千丈長老栢喬松未高勁
錦綳稚子置腹中鐡面老人凌遠風此君族類俱得所
多事索此霜髯翁腹饑眼飽徒倥偬只說饕饞疑作俑
何以先生日照盤更看嬋娟勢飛動琳師從此唯善看
時時更為通平安
酬政老見贈
君於取予無乃廉筆端自許能摧堅摧堅不是老僧事
賈用不售將誰還却收神觀反初視先種熟耨終有年
早知游息造溟漠不為耳目辭嚻喧新詩投我苦褒拂
豈但一讀頭風痊方今冠履尚錯總不到巨浸非長川
姦窮否極會一返快掃醜類論億千乾清坤夷龍妥帖
與師訪遠同留連
子楚以二酒合而為一且效洞庭春色以詩叙
其事因奉酬
世間百味俱有正偶失酸醎俱一病湏知論酒如論才
軟美悦人嚴太勁韓青居士貴調和田竇醉時籍福勝
寂然二物俱有光物外洞庭容借香共談已造名理窟
一鞭亟入亡何鄉了知此處有真趣再聽牖下鳴糟牀
又謝丁執中寄黃龍菜
吳山草長春暖時吳人髻中金卷箷家家饋薦作寒食
貧富豐儉要適宜富兼庶品助取醉貧得勝具兼哦詩
金缾玉筯固華麗雕章繢句眞瑰竒西溪友生居占野
不務結屋留園葵歲時供給不外索野花滿院蔬本肥
今朝懷我寄餘劑色照匕箸光陸離我慚此腹負此物
但用當肉無它辭舊聞書生飯不足朝暮虀鹽只充腹
勸餐齒頰雜宫商若比哥舒薦梁肉我歌短章持報辱
恐子詩成費追逐好音佳惠不敢虛寄以離騷三十六
謝章季萬寄新篘
面山堂上迎秋色使君舉酒當月白冰磁雪腕方取憐
看破妖嬈念羇客溪邊從騎何奔忙溪童疊厭爭窺牆
為公一洗窮愁腸與公草木同輝光
謝淮南徐巨源寄酒
淮南有酒誰人得分餉東吳無酒客應憐蔀屋寒氣多
倍費行厨春色力人道使君宜在朝我視使君宜逍遥
已聞財計免催索况是閭閻安教條增秩賜金古亦有
且留使君與淮叟玉隆香火幸留人年年要飲淮南酒
子楚持小甑中實以物餉予㗖之如芋而味勝
曰此黃獨也野人得之故以分遺因感少陵詩
率然有作
君不見野人謀食搜山谷不似輸錢買金粟䕷薇細𤨏
俱見情豈有靈根不收錄少陵饑走徧九州命寄長鑱
生事足早知雪盛又無苖擬欲誅求已皸瘃先生蔬食
亦易饑意感鄰夫荷斤斸僅同冠芋又隱藏遠勝鳬茈
適疎縟癡兒且食驚未見便欲負鋤自捃挶人生留滯
誠可憐坐使百憂寬濕束煩君轉寄與慇懃晚食何時
飽顔蠋
謝人寄茶
建溪珪璧能圓方萬錢一啜難輕償奔騰千里羞貢篚
天應不數金錢綱侯家錢如大國楚陵肉澠漿推大戶
早知煩滯厭膏粱貴此新香兩三數一朝百室困干戈
在十于今或去五老工既死無典刑髣髴兒孫追故步
誰令遠寄山澤仙來洗沈疴太華巔攻頑治癬恨無術
且共山頭玉井蓮慇懃更語抱琴客不用君歸人未眠
嘗新茶
僧催坐夏麥留寒吳人未御絺綌單溪雲谷雨作昏翳
思假快飲消沈煩商人遠處抱珪璧千里來從建溪側
報云蟄戶起驚雷鞭走龍蛇鬼神力色新茗嫩取相宜
留得一年春雪白先修天貢奉珍團次向人間散春色
僧窗虛白無埃塵碾寬羅細杯勺勻寒泉一種已清絶
况此靈品天香新人間富貴有除折靜中此味真殊絶
誰言僧飯獨蕭條勝處誰容較優劣
梅花林
甲子正月陪智善刪定叔遠寺丞約子濟别
乘共步溪濱扣院落委曲入梅花林連日晴
暖花已盛開地無落粉因成長言記事
横横直直迷人路誰知恰是藏春處減春一片亦何傷
切莫輕狂作飛絮開正盡數一至七無雨無風保休吉
此遊不記後難尋聊寫長言記時日
王亞之元夕招客庭下紅梅兩株相對盛開
君家不種通神錢只種春色留庭前庭前春色誰最妍
二女解珮來江邊沉沉華屋清夜起火樹銀花月如水
自然顔色變韶稚况乃新粧露初洗春初豔粉秋初蓮
綘綃廣袂羅羣仙華清池畔嬌無力赤鳳樓中困未眠
後來更許誰相擬海棠欲睡薰穠李亦知等級且追陪
格外風流不相似一枝乞得歸茅屋窗裏銅缾窗外竹
不禁清絶意蕭然大似佳人依草木閬苑花無世上緣
收香還入四禪天明朝風雨催歸去花月重圓又一年
神情邃美膚粗惡涇渭由來兩清濁要求繪筆盡芳妍
更問尊前老文學
詠蠟梅
江梅已勝猶非似此外餘芳更堪數信知風格忌太高
至此從前難著語世間初無字可誇且隨顔色稱蠟花
醉人香味解禪定捩眼靜佇辭紛華徐熙畫花只畫神
黃筌細𤨏皆逼真要湏别花如别畫只恐此心難付人
席上和鄭顧道燭下海棠
日長花困眠初熟故向花前張(去聲)燈燭要教未敢脱羅
裳玉頰長紅黛長綠生憐杏火發中林無奈桃顋倚修
竹爭如錦帳照佳人一笑嫣然春意足獨疑工部不題
詩端為風流欠芬馥
題范子濟雙頭芍藥
煙粘草露珠結窠淮上人疑春未多揚州東部紛芍藥
巳與天地分中和雙苞一色生同蒂不是花妖是和氣
恩霑雨露力偏饒來向人間自應貴欄邊鼓徹無奈何
欲留白日誰揮戈練緗聊記舊容質猶得勝士長吟哦
八姨不列真妃上大姨穩作昭儀樣無雙顔貌却成雙
背立無言似惆悵淮南通守别花眼曾向花前傾玉琖
左看右看俱可人欲選嬌娘倩誰柬
戱咏酴醿示邑宰
芳洲繞郭溪如練中有風光共流轉方今得尹日添長
化作河陽一花縣獨龍注雨澆桑麻芳菲總不爭紛華
陽州地遠牡丹少酴醿晚作留春花君家朱樓映池沼
高架瓊瑶覆花島欲求此花同一巵試勸春歸無草草
題長興陳朝檜
蒼髯石根皴皵膚夭矯枝榦中半枯有如老人自離立
亭亭不用兒孫扶六朝兵戈日相逼晩向陳隋生道側
不知何計脱鋒鋩三十六中居上策臨春結綺迷仙處
晉王只用陳船渡車書從此稍通津無乃培根偶堅固
百年巳長復百年邑人說自曾高傳即此兒孫作父祖
只應相對猶依然桃葉桃根即零落獨保長年應澹泊
老人果解復嬰兒分我一丸童子藥
聞鶯
階前芳草一尺齊黃鸝始向林間啼一聞傳聲人失喜
駑馬並立逢駃騠我思此鳥固妍好人喜亦緣來不早
若令春到便輕遷厭聽誰憐迹如掃正恐貪歸有近期
三月麗景方舒遲園林上下弄晴晝羡汝語默真知時
秃鳩黑鳥有何惡每到天隂自酬酢婦翁詛罵兒彈射
恨不身隨羽翰落戒汝一物莫嘆嗟金衣公子春為家
汝無禍福咎亦淺况異子鵩當日斜人間美惡有如許
且放黃鸝作嬌語
鵲巢
今年結巢不近地門戶人言解知歲了知積累功力勞
投伴鳲鳩無此智閭里爭如惡少年不持彈射操空拳
探巢取子盡居室旁觀禁止無由緣父翔母噪力不加
小雛在手鳴楂楂羣兒不逞至若此增巢不得安生涯
漢家春夏禁採捕詔書非止行三輔可憐科罪掛墻壁
國家禁絶非不預鶉居熙熙太古民就令闚巢不用嗔
同遊飲啄不相害海上鷗飛不避人
大笑鳥
夜聞慨欬如老翁若悲若嘯空山中老妻幼子疑問我
此名何物來何從我知此物不常有豈解招祥宜報咎
狐鳴梟噪殆所傳惟祝停聲聲轉久明朝問人此何鳥
僧言此鳥名大笑幸災樂禍撼主人僥倖前知非善告
我聞此語益悽然我從坎壈今有年若徒報禍未報死
子之告我何遷延異時白骨滿城郭此時子笑何人前
昔年長沙賈太傅鵩鳥飛鳴告其故滔滔宇宙鵩安知
應怪達人任來去窗前靈鵲人樂聞谷鸎上下長和鳴
汝曾不效乃效此汝性險遠知難更汝其更笑我自娛
取酒與爾同歌呼
