東牟集卷七宋王洋撰
制誥上
二廟封夫人制
神有功於民既受封爵而儷神作配者可不錫以美號
共膺廟食乎具某神妻英靈之跡載于祀典凡邑祈禱
影響感通既耦像以享乎一方宜䟽恩以昭其異數秩
以二字賁之小君尚期杳冥歆此嘉寵
巫伋進講尚書制
具官某講筵高三侍之選藏壁出四代之書堯舜之治
垂衣裳亶其稽古文武之政在方册可以驗今顧惟儒
宗宜備晝訪以爾多見守約資深逢源憲臺持紏察之
公諫省有彌縫之益入侍經幄詳聞起辭諒學術之該
通尤典謨之淹貫於五十八篇之定舉大義以敷陳若
十餘萬言之繁鑒空文之無補庶裨聖治日佇英猷
余堯弼兼崇政殿說書進講左氏傳制
具官某朕鍳古成憲求時多聞詳延鴻博之儒密輔緝
熙之學疇咨在列慎簡其人以爾羣書淹該衆士宗仰
著曲臺勾稽之譽肅副端彈紏之威望實具孚風采彌
卲廼眷素臣之傳深明約史之經有五體之可推於三
家而最備爾其發揮雅藴進陪帷幄之英辯析異端力
救膏盲之誚期有禆於至治庶無事於空言
成閔轉觀察使制
閩山多阻粤嶠旁連盗弄潢池之兵時煩羽林之遣靈
旗一出蒲澤掃清具官某抵掌功名搴旗果毅受命問
罪釋脅從而殱渠魁振旅凱還歸飲至以數軍實爰頒
寵典用陟廉車往祗恩光益厲忠勇
許世安除觀察使制
屬櫜鞬而密侍時謂信臣稽歲月以疇勞宜頒寵典具
官某受資沈勇許國精忠安邊而立功名牧馬而在坰
野入居左右久宣文陛之勤時既終更用陟廉車之秩
往祗異數益勵壯圖
除大理評事制
大理刑獄之原卿貳摠其綱丞正聽其成而言議根本
則始於廷評非通律令達民情者莫克在此爾等明習
三尺法試于有司咸中科目肆用推擇往參棘寺之屬
務悉厥心各揚廼職
詹公薦湖北常平茶鹽制
具官某操煮摘之利以佐經費擅斂散之權以稱低昂
合兹二使之華付以一方之略委寄至重推擇尤艱以
爾早議禮於奉常繼乘軺於右廣乃眷重湖之壮摠于
列郡之饒財用之餘不足得以周知官吏之賢不肖得
以徧察往任外臺之責勉勤振職之思祗予訓言用答
光寵
黃仁榮浙西提鹽秦昌時浙東提鹽劉伯英湖
南提鹽並兼常平制
山海天地之藏資用度以無窮開闔斂散之權欲低昂
而適稱委以重寄慎於擇人爾等才力強明識度閎達
咸有績用稔于朕聞顧兹二浙之間與夫重湖之右有
鬻摘之利足以佐國有帑廪之積足以裕民各專使指
之將往思職守之責務澄清於一道兼總覈於兩司其
懋美庸以副華遣
余賓興太府寺主簿制
具官某食貨出納各在外府簿書勾稽務於得人以爾
才資甚高事任彌著以字民則有豈弟之譽以守藏則
有彊明之稱肆疇廼勞往踐厥次宜精詳於凡目勉圖
報於恩休
史才國子監主簿制
橋門師表之官簿領勾稽之任參决監事慎擇時髦命
爾往居是為清選勉思厥職用荅所蒙
錢雲騤授官制
朕廣闢道山博搜逸典而爾以家藏之富悉上送官爵
秩之榮所宜錫寵往欽嘉奬益勵操修
鄭僑年江東運判趙令詪福建運判范寅秩湖
南轉運判官制
具官某等大江之東重湖之右皆總賦租於九郡復專
刺舉於列城如閩部之﨑嶇艱漕臣之飛輓擇兹數路之
寄同以安民為先爾等試績可觀治稱咸著徹于聞聽
付以將輸攬重任於外臺宜究心於一道劉晏之知取
予蘇章之明公私無俾前人得為專美往祗明訓各勵
良圖
史聿潼川府路轉運判官制
具官某一萬里坤維之遠重委寄於外臺十五州梓路
之饒擇將輸於漕計以爾材華自奮政術甚優安居臨
卭之民皆資撫字南充金水之郡並茂藩宣眷惟劔川
之東上直參宿之度去此端朝之邈統於所部之繁豈
惟轉餉以足國裕民蓋當刺舉而揚清激濁不輕責任
往勵猷為
郎官制
文昌之總衆務周官之分四司詳明莫重於議刑參贊
尤難於厥屬以爾禀資勤慎臨事䟽通繼丞正于理廷
有平反之課績擢從棘路列寘蘭闈顧天下奏讞之繁
與律書重輕之意往佐而長參酌其宜毋或不欽思所
責任
蔡縡太常博士制
具官某曲臺典司禮樂設屬參預討論自非通儒不副
華選以爾志尚自立詞彩蔚贍起從玉律刊定之所往
踐厥次汝能傳經質義折衷是否俾時典章侔古不盭
迺揚汝職懋哉
王瑀除閤門祗候免供職制
具官某朕以中闈之戚屬綴上閤之班聯所以示恩也
命爾而不責以職尤為異寵其思懋勉以稱所蒙
裴良琮轉秉義郎除閤門祗候制
具官某朕以東朝之戚屬綴上閤之班聯庸示眷恩俾嫻
儀矩往當祗肅思副寵嘉
大禮都虞候換給定本制
具官某朕以大報禮成均釐海㝢矧爾執戈之士可無
進秩之榮其祗寵光益勵忠績
士琯磨勘制
具官某朕惇九族以廣恩免從吏責必十年而進秩用
率國常爾宗姓之英材資之美屬司稽籍歲考應遷其
繇環衛之聯俾進遙團之任其思謙毖以副寵光
畢良史直敷文閣再任制
具官某朕睦鄰固圉擇守撫民惟已試之績可觀則疇
勞之恩宜厚以爾職稱博洽材擅敏彊自臨鎮於盱眙
能緝綏於淮服教條素著聲望久孚與其求代於終更
曷若責成於因任爰陞華於内閣用增重於邊城勉為
朕留益宣爾力
鄭益換官制
具官某朕不吝爵賞以旌戰多而爾效命行間列員虞
事稽之彛式秩以美階往祗官榮益盡忠力
韋訢換文官制
具官某朕躬郊拜貺浹㝢均休凡居官守之隆皆懋賞
延之渥矧吾元舅亞秩公台顧其嗣子之賢宜易文階
之品雖循彛典蓋出異恩益勵操修以圖報稱
任元等換官制
具官某朕賞恐踰時付便宜於帥閫功圖實效嚴考覈
於吏銓兹命為真益思報稱
横行換官制
朕賞恐踰時付便宜於帥閫功圖實效嚴考覈於吏銓
事廼率常爵無濫與具官某臨戎果毅勵志精忠援枹
鼓則忘身執干戈而衛社戰多累著命秩從權兹稽選
部之文用正遙團之秩往祗渥典益懋壯猷
李吉等為有戰功換官制
勅具官某吏士乘邊朕所優卹矧有功效法當序遷可
姚舜明復一官制
勅遇灾而懼修德所以應天強恕而行推恩期乎及物
既下再新之澤宜原一眚之辜眷予近臣可忘褒叙具
官某氣專以靜行正而和蹈履艱難久著輿人之誦講
調師旅居多長者之言昔大敵之深侵本嬰城而固拒
民知務戰方圖魏尚之功力已不支難罪常山之守既
陞榮於華貫復牽叙於崇階聊示徽章用增命數奪伯
氏之駢邑在朕何心取甘茂之十官於汝無愧益祗明
命嗣有寵光可
林安上復直龍圖閣制
勅具官某爾文學之富為時老成政事之優見於已試
自陪從列譽重本朝屬時艱虞靡究施設嘗稍從於貶
爵蓋自致於煩言屢沐殊休宜還舊服名已陞於延閣
禄尚寄於真祠勿替忠嘉嗣有褒寵可
吕源復直龍圖閣制
勅具官某爾濟世之美為時名家臨政之優所至稱治
殆洊更於煩使何屢致於謗書蓋嘗統三千之師曾無
發一矢之用稍從貶黜既易歲時念將邁於遠猷盍稍
還於舊物升華奎閣增賁星軺其上體於眷求益自期
於報稱可
葉煥復集英殿修撰制
勅具官某推恩宥罪務通四海之心含垢匿瑕是謂大
君之度矧守藩之良翰有持槖之舊臣原其一眚之辜
豈宜終棄霈此再新之澤用錫鴻依庶均蕩於仁風冀
共迎於善氣以爾蚤修文藝旋事試功出領州符鬱為
共治之最入參法從卓然進說之優嘗偶致於煩言俾
暫鐫於要職既淹歲月宜有甄收升秘殿之崇名假宣
垣之偉望昔周勃有重厚之器卒安邦家張敞被輕媠
之名不至師傅汝惟謹擇何媿古人可
胡舜陟復集英殿修撰制
勅具官某朕惟遇灾而懼修德所以應天強恕而行推
恩期乎及物矧兹夀俊時惟舊臣原其一眚之辜豈宜
終棄霈此再新之澤用錫鴻休庶均蕩於仁風冀共迎
於善氣以爾早緣才譽寖更要途入貳憲臺執剛果不
回之操外分閫服有從容治辦之稱跡其蹈履於艱難
知乃始終之勉勵殆未究其成績用稍致於人言既淹
歲時盍申優叙西清要職昔嘗褫於崇朝秘殿榮名今
匪頒於三錫惟功罪之必正見予奪之無心其體恩章
益思奮用可
李璆復集英殿修撰制
勅具官某大君之度貴在匿瑕有國之恩莫如宥過思
仰符於駿命肆大賚於多方眷予舊臣可忘申叙爾質
行素美術業甚優早以蓺文遂登禁從往從貶黜遂歴
歲時其躋祕殿之聯仍即真祠之奉念人言之可畏汝
勉自修承帝命而莫違予惟好德勿煩多訓益邁遠猷
可
趙子崧復集英殿修撰制
勅具官某(同上)爾質行之美著乎夙聞術業之優見于已試
自登要路益顯令猷河間大雅之風本由天性東平為
善之樂蓋自安行往遭寇攘有失綏御一從貶黜遂歴
歲時其躋祕閣之榮仍即真祠之奉可
衛仲逹祕閣修撰制
勅具官某(同上)爾質行素美術業甚優早以藝文遂登禁
從及事功之累試在名位為已隆殆覩時危率先干紀
念一從於貶黜既屢沐於恩休其升中秘之聯仍即真
祠之奉可
朝散郎直龍圖閣程昌禹復朝請郎制
勅具官某兵興已來人懷自謀其有奮不顧身以徇國
家之急者雖有小過固當宥之以勸能者爾前自淮蔡
徙于荆湖皆履涉艱危以身犯難斯亦勤矣比因赦宥
進叙舊階而有司謂爾尚在譴呵法未當得特從寬典
用視䟽恩夫極塗炭之民行勞徠之政因時施設固所
敢為然能不尚威名毋急功利則謗書滿篋亦何畏哉
其既乃心勿替朕訓可
何志同復徽猷閣待制制
勅具官某爾質行之美著於夙聞術業之優見於已試
自登要路益顯令猷多雍容長者之風具禮樂成人之
事念不見於三年之後常佇予懷想致意於一篇之中
可明汝志尚即真祠之奉言歸次對之班益保令名永
綏後祉可
季陵復徽猷閣待制制
勅大君之度貴在匿瑕有國之恩莫如宥過思仰符於
駿命肆大賚於多方眷兹近臣可忘申叙具官某恭和
而能斷質厚而有文列服儒官見推多士致身法從名
重本朝前膺舊德之求實謹佐時之選宜敷誠意用副
虚懷乃遽致於煩言謂有同於誤國一從貶削屢易歲
時既均被於洪休盍稍還於舊物姑即祠庭之奉言歸
次對之班益自奮於忠嘉其勿忘於協濟可
鄭望之復徽猷閣待制制
勅(上同)具官某柔以有力直而好謀臨難不回惟祗厥事
所居見紀克世其家曩從散秩之卑進貳銓曹之貴殆
有同於特起蓋以表其異材覬竭嘉謀共康庶務及覩
夫艱難而避事烏在乎顛沛以愛君俾即真祠仍鐫要
職念屢更於歲籥宜稍叙於官聯言陞延閣之華益對
茂時之寵其思論報勿替䟽恩可
趙子淔復徽猷閣待制制
勅(上同)具官某詩傳古錦學富巾箱不羣之材出乎天性
為善之樂見乎安行昔漢家規磐石之安大封同姓若
周室重維城之寄亦以宗強豈曰異時弗圖前烈矧治
功存乎已試而譽望得於舊聞雖尚寄於真祠宜遂躋
於華貫益思奮勵嗣有寵光可
張擴致仕復敷文閣待制制
懇据禮經力抗辭榮之奏閔勞官職爰䟽歸寵之恩眷
顧舊臣申頒渥典具官某才資雅健德性粹温頃擢自
於郡麾亟躋榮於郎省演綸詞掖時稱潤色之工持橐
從班日罄論思之益方即真祠之秩偶聞美疢之嬰勉
徇情於奉身用陞華於次對往祗邦渙增耀家居
端明殿學士左通議大夫提舉萬壽觀許翰復
資政殿學士制
勅朕遇灾而懼未明求衣推原其端罔燭厥理肆加霈
澤大賚多方雖極幽微靡有遐棄而况二三大臣散在
外服蓋朕所恃以為時望者也使或失職斯民何觀宜
錫恩章悉加命數具官某識高而器遠學博而聞多清
以有容澹乎自守剛而不犯意在愛君譽已高於一時
志獨追於千古昔靖康之初政起宣和之舊臣首預優
除旋登要路遂從憲府進陟樞庭士心徯望其謀猷天
下想聞其風采宜重持以自愛何輕譽以假人功雖勒
於燕然豈無慚德人既殊於有道寕免愧辭榮名因禠
於殿廬賦禄乃從於祠宇屢更歲月亦既甄收顧惟求
舊之思可緩再新之澤殆將應於同德宜先正其崇階
不替前恩用旌宿望其勿忘於奮用尚共濟於艱難可
端明殿學士左大中大夫提舉成都府玉局觀
馮澥復資政殿學士制
勅(同上)具官某智窮閫域識造淵微凛然君子之容冨有
昔人之學方議臣之進說挾邊將以開功萬口一辭不
期而合獨抗在庭之論允惟特立之賢釁跡既彰名言
具著知夙沙之塞隧蓋辱國師謂承璀之撫軍徒張賊
勢凶德既從於顯戮吉人宜得以彙征遂冠樞庭實參
政柄迨國家倉卒之際乃志士有為之時豈前智而後
愚何始勤而終怠無惑乎人言之屢至當念乎已力之
弗支念祖宗崇宥過之仁而憲典開自新之路豈於舊
弼反緩疏恩位已叙於故聯名復陞於祕殿鄉居既佚
仍從玉局之遊國步方艱應有日邊之夢尚惟耆德勿
替成言可
端明殿學士左光禄大夫提舉鳳翔府上清太
平宫宇文粹中復資政殿學士制
勅(同上)具官某智窮奥域識造淵微温然君子之容自得
先王之學剛而不犯縱横皆本於愛君清以有容造次
不忘乎自守初從蜀土來至上都聲譽藹如固已先於
多士文章卓爾寧復慕於古人旋賜對於大庭果陞華
於前列蘭臺詞掖歴踐要途畫省鑾坡幾更歲籥比參
機務之際適丁多故之時艱難可見於同心夷險不聞
於異論嗟國忠懷自謀之計卒蹈危機惟見素存憂國
之心終逃衆禍及出分於閫服恃作屏於要藩諒方憂
於虎狼固不虞於蜂蠆再剖符而均逸屢膺霈以圖新
稍易崇名初仍舊貫念四郊多壘之難莫若今朝成羣
材並進之功豈無異日尚益堅于汝志用勿替于我家
可
左中大夫提舉西京崇福宫張徵復端明殿學
士制
勅朕遇灾而懼未明求衣推原其端罔燭厥理肆加霈
澤大賚多方雖極幽微靡有遐棄而况二三大臣散在
外服蓋朕所恃以為時望者也使或失職斯民何觀宜
錫恩章悉加命數具官某識高器遠學博聞多言語足
以竦動羣情政事足以緝熙庶務烏臺正色已稱疾惡
之如仇螭陛記言自信直辭之寧辱自將使指進直詞
垣偉抗節之堅剛嘉訓詞之温厚會新田之方啟嗟舊
弼之寡謀執法不回諒汝丹衷之志去姦務速具存白
簡之辭固允協於師言亦大同於予志爰超從列遂贊
機衡出入累年備著忠勤之效始終一節曾無險易之
殊蓋惟本朝之光甚協當時之望迨一麾而出守據九
江之要衝休戚固同中外奚間猥煩言之屢至謂舊眚
之難逃遽解真符遂從貶爵俾下聯於中祕仍分務於
留司既積歲時累更優叙兹下再新之澤豈忘求舊之
思用還直於殿廬尚均休於祠宇永懷共濟期底丕平
可
趙岍復直秘閣制
勅具官某爾世濟之美為時名家臨政之優所至稱治
前帥烏合之衆會當蟻聚之師念久習於安平諒不虞
於倉卒官投散秩職禠崇階已歴歲時屢膺霈澤盍稍還
於舊服俾尚寄於真祠其念寵光益思報稱可
張士廉叙官制
持軍臨陣罪莫大於遷延積歲省愆恩亦昭於拂拭具
官某頃繇勇略擢任戎行寇至失掎角之方敵奔無追
躡之效辟從吏議名在刑書既閱日以滋多宜推仁而
更始悉還舊秩益勵新謀往當終身思鑒前轍
劉光輔叙官制
具官某朕躬郊拜貺浹㝢旉恩凡在譴呵悉皆甄叙以
爾頃繇臧獲從坐悔尤辟難吏議之逃名遂刑書之絓
屬當肆眚庸昭曠蕩之仁是用參稽稍還品秩之舊服
兹至宥尚念自懲
蔣璨叙官制
具官某决獄以麟經之義明大夫遂事之辜補過稽羲
易之文取君子宥罪之象爾頃任牧養弗思靖共以擅
收庫息而免官以侵用廪粟而鐫級雖經肆眚尚貶一
階既久閱於再期宜盡還於故秩往祗寬典益念自懲
王贇叙官制
具官某朕明罰以懲過舉䟽恩以許自新爾頃麗刑章
再更歲籥用從甄典盡復故官往體寬條毋忘檢已
向子忞叙官制
具官某朕明罰而欲其當罪示法之公宥過而許其自
新待人之恕爾頃從吏議遂絓刑書既閱歲時之多宜
還官秩之舊往祗渙渥毋怠省循
吳懋叙一官制
勅具官某朕念斯民離散之後當宁慨嘆檢身節用不忍
以一毫取于民庶幾力行以致仁壽郡二千石固宜仰觀
朕意布宣德澤以成厚下之政其或過計以謀足國豈朕
意哉爾在四明綏養疲瘵愛利之實亦既行矣而言者謂
爾藉府庫之餘供屝屨之乏財匪由於天降民不可以戶
曉則前日之譴固亦不可不行今者已更歲時再膺恩霈
而大農舉邦籍計之實縣官所藏汝初不敢私也進叙一
官稍還舊物汝之疑罰行自著明益既乃心以俟襃選可
王倫特轉朝奉大夫除右文殿修撰主管萬壽
觀誥
勅具官某朕惟古者交戰之國雖兵刃相接而攝飲獻
禽之使往來其間故得以分曲直定強弱宣導怒氣化
為和平此古人所以貴於使者也爾昔以氣節自信將
命出疆去國五年斯亦勤矣今其來歸不失使指庶幾
平國以靖吾民官爵利禄非所愛者昔西漢之世賞功
太輕故蘇武還朝位止屬國後世議者固多惜之朕今
待汝有加于前則汝之思報尚其勉之可
石邦哲大理寺丞制
具官某朕嘗取曹劌必情之言訓飭憲臣固期天下共
體至意况大理刑獄之總凡命官屬必加審擇爾評讞
廷中以詳慎聞肆庸叙遷往丞寺事其益既厥心思厥
職毋或枉濫欽哉
周埅除大理寺丞制
唐虞之世畫衣冠而民不犯及觀書典君臣相戒以刑
尚慎重如是朕鑒前代於理官尤嚴推擇以爾履歴之
久事多練逹其往丞寺使明允之譽稱於廷中則爾職
舉矣欽哉毋忽
章燾大理寺正制
具官某法令人之隄防刑罰治之藥石總在大理聽於
卿師務其公平慎乃推擇以爾持心明允涖事審詳初
直廷中曾無枉撓繼承寺事多所平反克宣再歲之勞
就陟三官之長惟寬仁而不至縱罪惟精密而不為深
文兹謂適中往思汝守
李宣收使功賞轉官制
具官某國嚴銓選制定彛章儻無格法之拘則有甄陞
之寵以爾舊功素著餘賞尚存用進厥官往欽茂渥
宋藻加官制
具官某閩有海寇煩遣王師轉輸雖委於漕臣倚辦亦
資於厥屬載疇爾力叙陟華階祗服恩光益思報稱
任文薦加官制
營卒結徒謀為不逞而爾密聞兇計開白守臣既鉏孽
萌宜有嘉奬循階一秩往服異恩
宋受等加官制
閩寇干常王師致討既策勲而飲至宜錫爵以第功爰
品戰多用頒賞典逓進武階之秩各欽寵命之承
劉冲等加官制
朕經帷講道記注前聞爾等庀職編摩積有歲月進官
一等用旌厥勤兹謂異恩勉思報稱
周三畏加官制
朕平賦蠲徭厚民生而講治因時制法酌古憲以垂文
載覽成書宜頒寵典具官某材猷練達請讞精明棘寺
平反揚歴十年之久秋卿詳决躋陞八座之聯凡有科
條預聞刊正方國備三登之蓄夫家無七尺之征參考
舊章著為定令嘉奏篇之來上爰增秩以䟽榮用賞積
勤往欽茂渥
韓順之加官制
止戈蓋設而弗用除戎則戒于不虞而爾庀職宣勞器
械精備用進美秩以旌厥勤
杜欽雲郭鎮加官制
具官某等屬者鼠竊為患海濱爾等或輸帥閫之謀或
擒寇黨之孽有嘉顯績用進厥官祗服恩光勉思職守
陳靖加官制
具官某朕閱武便朝第材禁旅以爾列屬嚴闉之職參
華上閤之班程其實能預有成績進陞一秩庸示異恩
孟愈孔奕蘇世能加官制
具官某等朕閱武便朝第能禁旅爾等或有總稽簿書
之號或有攷案法律之勞咸進厥官益思自勉
黎初加官制
謹備除戎畢功第賞既稽勞之有式宜錫寵以示公用
循文階勉思職業
王永肩秦亮世熊誠並與遥郡上轉一官制
具官某周以全失總在醫師唐於禁嚴入待君詔故有
稽事制食之政用為褒功勸能之科以爾習知方書察
見色脉供奉神扄之内備宣夙夜之勞疇功十全進官
一列遥制戎團之任時為爵秩之榮祇服寵光益思懋
勉
潘温卿加官制
朕御便朝而閱士校實藝以疏恩載疇宿練之勤宜靡
彛章之限具官某賢聞戚畹胄出慶閎司筦鑰於嚴闉
備宣忠績屬櫜鞬於文陛入綴清班攷周環訓厲之功
拘轉受賞延之制用踰常典峻陟華階進陞留務之聯
昭示外婣之寵往思刻志祗副眷懷
劉堯佐加官制
朕向以龍輴返國蜃炭修陵載疇卜兆之功宜錫進官
之寵用增厥秩益謹爾猷
陳章等轉官制
具官某閱武練師程能第賞藝既精而異等寵宜厚以
疏榮叙進武階以旌勇力
向子固轉官職制
具官某朕觀前漢循吏六人宣帝得其四而龔黃之政
首事盜賊逮治稱流聞則璽書增秩以褒勉之爾守維
揚兼分帥閫績譽休著既勝任矣屬者鼠竊為患海濱
乃能方略掩捕洗清蒲澤用陟文階之品兼陞延閣之
真其祇茂渥益思拊循以無愧西京之治迺副朕懷
薛璟轉官制
具官某朕信賞待功予心求當爾能權宜措事殱厥首
禍之人爰陞一階用旌爾伐益思自力以副殊恩
三節官屬轉官制(賀正旦生辰)
具官某朕率常遣使修好睦鄰凢從馳驅宜有甄奬叙
遷厥秩式寵其行往祗恩光毋憚勞勩
俊胙轉官制
具官某以爾克輸忠順久捍邊陲載疇歲月之勞參攷
典章之舊叙進厥秩用旌其能祗服恩光勉圖報稱
許制轉官制
具官某罪懼非辜故獲寇釋脅從之黨功疑惟重故旌
忠示褒勸之方進爾一官特為異數往思自力以答所
蒙
鄭抃推垜子轉一官制(係皇城使點檢文字)
具官某朕閱武便朝第能禁旅爾嚴闉庀職吏牘宣勞
庸進厥官以昭勸奬
邢元轉官制
具官某爾仗節奮忠死於王事朕嘉其義故賁以階秩
憫其孤故官及嗣子尚有英爽來歆榮之
樊璉轉官制
具官某朕崇東朝而備孝養品上藥以輔天和爾父供
奉有勞寵光宜錫既引年而致事爰及嗣以頒恩用陟
美階往祗異數
蔡申轉三官制
具官某頃者椒塗正位歸欵祖禰凡其戚屬悉霑恩渥
時爾服職遠外非朕爾遺今以名聞進秩三等特為異
寵母怠欽承
張頥老轉官制
王師殄寇軍不乏興財用足兵功為可錄爰頒賞典循
爾文階往服恩光益思砥礪
王挺之押天申節馬轉官制
具官某朕猗蘭慶旦職馬之臣以駿來貢而爾紀綱其
行策肥而逹進爵一級庸示勸能
賈讜致仕轉官制
朕優賢尚齒尤貴老成之人覽奏引年又嘉止足之義
遽開請謝爰用疏恩具官某策名於時施學於用早著
將輸之效屢宣牧養之勞凡其居官俱有顯績持甘泉
之槖方均佚仙真之祠掛神虎之冠乃列陳鐘漏之語
用頒寵典進陞峻階其安撫於精神以光華於鄉里家
居自適只以觀厲俗之規世賞相承當勿替教忠之訓
李朝正磨勘轉官制
朕觀大舜以三考黜陟致庶績之熙有唐以一曰獻替
為近侍之最顧階陞非拘於法從而章程蓋率於邦彛
具官某學稱儒宗材裕事幹入游郎省茂著握蘭之聲
擢貳民曹亟參持槖之例比因課績之故法應叙年之
稽循級而遷雖匪賢能而不次並行無廢庶幾爵禄之
為差往服恩光益勤猷告
陞加五斗力更轉一官制
徒營較藝膂力挽強載疇出類之能復進歴階之秩往
祗疊寵益勵壯圖
一石五斗弓各轉一官制
因秋閱武被甲控弦爰嘉七札之能用進一階之秩往
祗寵數以奮勇功
葉份致仕轉官制
朕敦風厲俗尚齒優賢觀以禮進退之人為識天盈虚
之道宜疏光寵用賁休歸具官某早以材猷屢更事任
文昌八座入聯紫橐之班竹使一麾出擁朱幡之寄暨
分祠禄多閱歲隂迺抗奏以据經欲引年而謝事重違
雅志良惜華顛爰躋三品之榮益介六身之壽往祗渥
命無怠教忠
羅汝楫郊祀轉官加食邑制
舜考三載以致庶績之熙唐分四善以參近侍之最朕
於法從之舊固有睠恩之隆至稽叙年必率彛典具官
某懷器凝遠操履剛方執法中司風采見栢臺之正總
綱八座銓衡况金鑑之清出守輔藩丐游真舘歲應選
曹之格時均禋祀之休用陞寄禄之階併衍爰田之賦
往祗渥典無怠告猷
張涓轉官制
具官某狂夫不率詭衆造言既明棄市之誅宜示發謀
之賞進官一級以旌厥忠往服寵章以圖報效
張致遠致仕轉官制
賢者於世分出處之二塗明君待臣唯始終之一道進
必由禮退而示恩具官某仕逄其時學見於用入居瑣
闥星郎高侍從之班出擁朱幡竹使撫雕題之俗聯榮
次對均佚真祠偶因嬰疾之微遂有引年之請重違雅
尚爰舉彛章用增階品之榮聽遂林泉之適
晁謙之磨勘轉官制
有虞考三載明庶績之熙成周以六計弊羣吏之治乃
眷法從之舊不廢叙年之稽蓋存大公用率彛典具官
某克紹世閥鬱為時材入參持橐之聯羽儀禁路出守
留司之任管鑰陪都課閱歲於吏銓屬均休於郊燎歴
階增益加地建侯式萃寵光用華藩翰不待次舉雖未
稱於賢能以是為差庶可班於爵禄往欽異數勉迪令
猷
胡深轉官制
具官某爾效命戎行執俘海寇用從賞格叙進武階往
服寵光毋忘報稱
雷進押駱駞轉官制
具官某帥四川之臣貢一封之獸而爾紀綱其至視護
無傷寵進品階用旌勞勩
沈該磨勘轉官制
考績於三載之間固先最課設官於六品之首迺有定
員惟吾侍從之臣靡限拘攣之法具官某學術淹貫吏
能優長擢從天府之浩繁進貳春卿之清近自服禁塗
之列就稽銓部之文庸陟美階詎縻彛式適被使華之
遣會兹寵數之頒勉迪厥猷往欽予命
梁揚祖磨勘轉官制
朕公爵禄以厲世慎名器之假人法舜之考三載以致
庶績之熙稽唐之參四善以第近侍之最顧玆條列亦
由次陞具官某世閥高華材猷強濟入奉禁塗之橐出
分名郡之麾寶閤通班真祠均佚雖積日之效非所以
責賢而序年之稽具應於陟典爰增美秩用率彛章往
宜欽承毋怠歸報
王瑋除四廂都指揮使知荆南府(改永州防禦使)
朕眷今南郡實古郢中接雲夢而通巫巴為一都之會
蔽潭衡而控襄漢分十國之連慎擇守臣兼資武略具
官某材稱果毅志守精忠提偏師以衛留司固嘗著效
總銳衆以臨湖外亦既宣勞來承召環入對便殿詳觀
敷奏宜任撫綏用更禦侮於零陵其往承流於荆土務
逹弛張之理勉圖牧養之勲宜副異恩將觀報政
王㬇致仕轉官制
守堅正之居官力思盡瘁積憂勤而成疾固欲遺榮方
勇退以奉身宜憫勞而疏寵具官某仕行其義知無不
為專一心以徇公靡衆訾之遑恤亟膺眷禮擢寘要途
京兆赭裾著威聲於彈壓甘泉紫橐參法從以論思屢
剖竹符丐游琳舘朕循名必責其實用人欲盡其材甫
賜召環遽聞上綬嬰沉疴而引第難扶病以造朝爰舉
恩章用增爵秩勉嗇精神之養往承渙渥之休
俞俟磨勘轉官制
朕更三載而考績大明黜陟之公操八柄以馭臣不輕
爵禄之予雖為法從亦率彛章具官某資禀疏通材猷
膚敏薦更事任咸有聲稱入持橐於甘泉備罄論思之
益稀鳴桴於京兆素高彈壓之威屢抗需章丐游真舘
方從銓選課年勞而陞寄禄之階屬布郊恩進伯爵而
衍爰田之賦特賜異渥榮增一時往祗渙命之優母怠
嘉猷之告
夏嗣忠轉官制
具官某朕優内宰解職之恩錫給役減年之寵用陞爾
秩思副所蒙
錢肅之轉官制
具官某䕫漕率職輸幣貢金而爾綱紀其行道塗修阻
宜旌勞勩寵進厥官往服恩光益思報稱
蘇楷許宦轉官制
爾等奮忠宣力獲寇執渠既更秩以躐七階之拘復轉
官以增三級之寵賞為至厚思稱所蒙
刁廱轉官制
具官某朕睦鄰遣使率屬在塗肆疇萬里之勞特懋三
官之賞一更華秩兩進美階兹謂異恩勉思報效
楊偰轉官制
具官某朕以爾父有屬鞬之勞未頒於寵典善教輕滿
籯之積能掇於賢科兹乃抗封欲其回授叙陞華秩用
表名門祇服恩光毋忘報稱
梅興祖轉一官制
具官某周官於醫以全失差次上下而稽事制食固不
輕授以爾明習方藥服勤滋久甄陞一階庸示勸奬益
祗厥職以答茂恩
李蹈循資制
具官某除姦盜安良民令之職也爾能洗清蒲澤保全
邑城寧惜一階之循因任百里之寄往祗寵渥益務撫
綏
張之德循資制
朕於軍賞固不踰時爾在吏銓初未理選今既效官之
久宜甄討賊之功用循文階勉思報稱可
廖供循資制
具官某詩至於頌盛德之事也朕不以位為樂而得奉
東朝之養爾職儒官形容孝道燦然歸美用循華階以
示嘉奬
張適道循資制
具官某朕於使命遣必疏恩爾在銓曹拘於理選今既
任官之正宜循舊賞之資往服恩光勉圖報稱
蒲榮循資制
具官某巴蜀貢金歲時率職而爾道途之遠紀綱其行
用循文階以旌勞勩
楊時發循資制
具官某海寇竊發官軍討平而爾奮其精忠與有勞效
用循厥秩思副所蒙
董諒循資制
具官某以爾職在字民功能禦寇保聚而境以固守給
餉而軍不乏興肆疇迺勞用循厥秩益思奮勵以副褒
嘉
曹霽循資制
具官某㩁酤擅利佐國餉軍既以羨聞是為職舉用攷
賞格式循文階祗服寵光勉圖報稱
方涇循資制
具官某朕通好殊鄰聘問歲遣凢庀職于其行者定為
彛典以賞其勞循爾文階時乃異數往思𢡟勉以副恩
光
陳伯疆循資制
具官某古者兵交而使在其間爾能奉命軍前用循文
階以正賞典往思懋勉期稱所蒙
宋藻循資制
具官某唐劉晏固能吏也然其屬皆敏銳故可促督倚
辦以成厥功日者王師討閩寇飛輓餉軍爾預有力焉
用循華階勉思副答
孫誼緣有去失將四官作四資制
具官某朕聞懋軍賞者曾不踰時立戰多者固將超級
爾顯效雖著闕文莫稽宜錫寵以從權俾歴階而進秩
得於已失思稱所蒙
