東牟集卷六宋王洋撰
五言絶句
得丁求安書云叠石境于溪心嵲然如江上之
磯作二詩戲之
心重吳山老天教閒許長事多因醉遣心半為山忙
立石標溪界䟽荷限水香此翁三十載看了幾人忙
梅
隔闊已經歲相逢不置辭情如淡交久處士合吟詩
勝韻難齊俗清流不受渾豈應踐期約獨自愛黃昏
六言絶句
和固道韻問谹父小疾
木落亭皋遠思疎簾清簟棋聲閉門十日知否風月愁
人敗盟
舊傳傳箭聊城海内羣工舊名况有文章老伴朱顔碧
落仙卿
惆悵休尋舊事酣歌且數前山待君蒼蘚重拂相逐寧
論興闌
七言絶句
幽園即事
屋頭積雨漲春雪舍北夭桃堆暮霞細雨斜風妨病起
窗間把玩數枝花
籬邊楊柳似羅敷裊裊娉娉十五餘無頼風光相料理
忽看柯葉可藏烏
殘梅依草遣愁盡細草緣階滿意生莫道中年春思少
每逢佳處眼偏明
曉窗晴哢丁寧語晚樹幽花委曲香散策尋春不知遠
片雲作雨度回塘
遣興
老如認老應無病貧要安貧可免憂貧病欺人須服弱
嗔拳笑面却應休
遷學
闕里荆榛一掃除文明猶是舊規模要令多士充庭賦
能識邦君此意無
聞詔下示兒姪
一封丹詔聘儒林裋褐書生競拂衿發憤正須先賈勇
莫教空望狀元心
焚黃誥
伶俜族緒不堪論兄弟相持老僅存方信有生同造化
君恩猶得賁丘園
徐氏幼婦以花獻几筵婦高甥也
前徐愛孝世相傳日薦珍嘗不計年便合一生成婦順
旅酬今始見初筵
近陋室以斗升釀家婦謂予未飲不以見告昨
夜偷兒入室挈二壺去自此室中又復索寞今
後酒熟便呼近隣痛飲遇夜守視庶大家着力
也呈諸兄兼簡士修思遠
斗米蒸炊入小罌未應消息到比隣靜思懷璧真成罪
恐是糟牀夜滴聲
寂寞茅齋晝掩扉著書還(原本缺)易招譏固知不解論竒
字惡客何須抱酒歸
吏部真堪上罰觥甕邊都不問公榮平明挈榼出門去
應笑童奴鼻息聲
再繼士修三絶
直造門來誠有意不持金去似全名端疑解習叔孫禮
竟酒曾無讙訟聲
一身何適非真盜淺識常虞世俗譏我欲似君專盜酒
常謀卜夜不謀歸
主獻賓酬卒舉觥禮成賓主不遺榮自慚館客殊無禮
終又不聞食器聲
兩小人相凌
負擔相随語笑同不分強弱便相攻若無三尺齊民律
曠野何人是長雄
問訊東霞李師
烘林日動雲霞雜繞坐香通蘭蕙分一局仙棋春院閉
不教聲利世間聞
四月二十九日迓伯氏時久渴得雨田父交賀
而行客病之戲成二絶
本是黃梅雨漲時沙痕褪落不成泥龍公不費絲毫力
收起鳴車水滿畦
盡是行人劵内愁鈎輈猿呌雜鵂鶹四時各有宜人處
只怕蕭蕭風雨秋
投宿震澤僧難之翌日戲成以解
老將病骨犯煙波厭聽蓬窗雨作魔一枕僧房得安夢
受恩真是不須多
王亞之見訪知谹父郎中得女戲作
春風翦綵花開臉秋水為神玉作肌解使門闌添喜色
宜來何必是男兒
紅旆欲隨巖桂發丹書應與菊花期功名信是前庭事
浴了珠娘也未遲
前詩似不盡意别成二小詩(案前詩題云德茂晨起折花花枝中)
(眼上横衝痛楚因詩戲之詩見七律)
得意中人嫌太雅眼胞上捧為多般從今邂逅逢花處
要似茱萸子細看
已分都將命乞花恩多成怨莫傷嗟玉容紅淚猶堪憶
纖手拳頭儘好誇
五老峯(謹按詩二首其一首見五言律)
小年那得此風流老子登臨興未休恨石尚分三敵國
仙翁合列五諸侯
遊龜峯
下徹靈根上太虚斑分碧落照塵區要知一覽龜峯境
不用重看鴈蕩圖
建炎八月乘家舟往來龜山
張侯無居寄岸上志和有意學浮家我今乘舟任來去
便應随處為生涯
予寓家龜溪賦廪郡故事郡將始至及其將行
皆一奉謁予非異人也不敢異衆故自壬戌三
月至癸亥暮春計裁一年往來三宿何山寺退
而自笑復自憐也質明將發縱觀殿蔵奥曲覩
慧樞二士經營成立之跡私有感焉因賦二絶
官供粥飯是官身一歲三逢陌上春應有得閒人笑我
苦因何事去來頻
房湢齋庖間翠鋪環山環水綠雲扶不知幾許中人産
支慧居前後阿樞
四面山田中獨出二並峯正如假山
黛色因依四面同田間獨並碧玲瓏兩家茅舍依山住
不在詩中在畫中
金山
突兀波心倚翠空他年金碧照魚龍火燒水轉休惆悵
且看中流樹蔭濃
登巖頂謁靖應祠
獨尋空翠到仙家夾路香傳數里花欲快平生無礙眼
煙霞頂上看煙霞
弋陽道中題丫頭巖
昭君村裏千年恨神女峯前一夢成不謂此州無美艷
只嫌名字太麤生(吳楚之人謂婢子為丫頭)
鄭吏部開山路成二巖對棋於上因成二詩
向來本為買山田饒得青松不費錢更向青冥斸峰頂
放教南斗照臞仙(夀松巖)
棋局隨空破碧雰上方剥啄下方聞方圓變化知多少
笑殺先生洞裏雲(白雲洞)
正月九日携兒姪遊寳慶寺
花川同色及春時不報人知也自知此日不須題歲月
一回來作一篇詩
過龍居寺偶題寺有新取華嚴方結閣貯之
取意竹依窗密促自開花照眼鮮明老僧踏遍諸方路
花竹相看世外情
千株松逐巖腰轉四面山如扇掌開不厭客成真實否
華嚴閣就約重來
九月二十日遊桃源寺
東溪繚繞黃花國西崦縱横白酒家誰道桃源解迷路
與君平步到煙霞
香爐寺
道邊遶廟占䟱凉郊遠山連草樹荒果有祖師傳印在
為予試爇一爐香
題源師小房源善畫
吾心閒欲省塵緣選得閒雲起處眼筆下自多寬宇宙
眼前猶樂少林泉
謁龍潭
路不傾欹即易開若添人跡便塵埃神龍豈為含幽阻
只要紅塵不到來
煮泉石
頑石連卷裹綠苔人傳桑苧手親開誰言天地無情物
却解慇懃喚客來
題山庵
桃花櫻花紅雨零桑錢榆錢草色青昌條脈脈煖烟路
膏壤輝輝寒食汀
題宓庵壁(九月十日凌季文約孔老人同游)
西風吹徹菊花黃喚我東籬泛一觴白髮插花休笑我
年年汝亦負重陽
宿臨江院
鄱水僧猶敬故侯為予解榻小淹留病餘尚覺山川健
興在煙霞故未休
楚王廟
提封猶是古方隅廟食何慚百世餘醴酒不陳賓客去
至今遺俗重詩書
題趙侯廟
途窮道盡勢倉皇猶守孤城結戰場遺廟丹青照今古
不慚張許在睢陽
紫極二仙翁祠(徐神翁張打魚)
方内人過方外游兩翁身世等浮漚何如添作三高士
為有平生一水丘
廣孝寺
前朝締結梵王宫祕呪長因乞歲豐隆報自惟追廣孝
修除真可效臣忠
題演法觀
國雖褊小亦封除䟽奉仙靈意氣餘猶有黃冠說前日
開元曾是下天書
遊梅竹
汗肩擔上碧參差陽脈初興趁嫩移山路莫辭行力遠
清風随步不相離
圓通至樂亭見月戲留
潑黛長空月正濃與師山路少從容莫貪豪侈牛心炙
來看孤圓馬耳峰
題會蠡亭(舊說范子曾經此山下故以名亭)
禦兒南望越王城相國勤勞幹國情料得功成身去後
扁舟猶憶此經行
昔人寄賞事何如遠借高名信有無試使當時未身遇
不知誰解别賢愚
趙康州徐節孝祠
康州義烈光千載徐老勤劬盡一身及到成名略相等
須知忠孝是同倫
治廳
邦君臨治意何如所重川流政化敷堂上諸侯貴如許
高明他日見雄圖
題沈氏小橋
能去塵埃幾里遥随香步步透蘭橈主人可是饒風月
分與游人倚小橋
再題棲賢橋
萬仞蒼崖走玉蚪急催詩句已難酬禪心不肯随波浪
猶道橋流水不流
問花塢
一年春又轉頭空前信花催後信風花塢老人詩力健
好留春住莫匆匆
故市
頻陽田宅就荒墟十室居人九室虚驃騎將軍無甲第
書名竹帛又何如
樵牧無人記故侯﨑﨑林壑水經邱道傍若問王承福
應歎人間萬事休
樂平道中朱門當道詩二首
門外車輪日往還忙中塵土靜中閒不栽松竹分遮帳
應要開門便見山
疇昔操戈列戰場人間無處避披攘門横官道長安堵
端為無心害虎狼
尋趙安道舊居趙與予為昭武隔政交承窗前
種竹尚存壁間有題字丁寧主僧愛竹因以有
感
曾憶山城政在前人傳遺事總依然重逢蘭若棲遲處
只有窗前竹似賢
周家卜政幾專城曾見長身掩重名但願常教劉向在
不應異姓敢爭盟
催老泉鑿井(案題中稱老泉詩曰全師二字必有一誤)
全師何日鑿新泉澆滌塵埃是勝緣恐為師無均濟力
長招官索欠租錢
何叔遠置酒約遊後山值雨
偶因斗煖重寒候得見籠煙帶霧花却恨經春長閉戶
等閒風雨不離家
屋初立木過安仁見之約再過不果聊寄二詩
以見意
小築青冥不厭勞松拖紫翠竹牽梢仙郎不憶青綾被
辛苦江頭一把茅
浪泊空成兩鬢華要須收拾老生涯近聞洗足祇園社
菴外無人管落花
送龔清太尉上虞
射策楓庭正妙年一官聊作地行仙雷門鳴處無枹鼓
勤勸春鉏種象田
陳粹中再約重陽之集既不果赴以詩寄之
酒熟招期勝士開錦溪詞伯是仙才衰顔野老無酬對
若有新詩却寄來
九月南州菊未黃年年長待飽經霜使君著意勤招客
催促籬間日夜忙
以詩問谹父病
舍南舍北逢秋雨十日相望不出門聞自新凉罷湯熨
秖今含哺弄兒孫
病為世上真良藥佛是人間大道師十八師兄齊飽後
却言無病可醫治
閒門歲滿常驅廹事外那容免剥膚為問赤城香火客
不知還欠藥錢無
滿目溪山醉復醒虚懷長羨少經營相如病起忘消渴
一任沱江過錦城
不與紅塵費夢思白雲流水有心期吟君細與鷗盟句
病起全勝未病時(郎中近詩云淺沙細與鷗盟)
冄賦前韻
魯公世取龜蒙地宜有田文出相門恰似夷吾起江左
封胡羯末盡蘭孫
子美才高不自期却言蘇李是吾師若人欲逞蘭苕句
試掣鯨魚與對治
衛玠神清玉不如非同杜乂鬭肌膚十篇冰玉傅青史
便是神清得似無
高卧江濱百慮清獨於詩思尚營營不勞刻楮三年力
攻破劉郎五字城
粉闈詞客伯牙子碧落老人鍾子期幸有園林窮勝事
不妨鐘鼓樂清時
晁升道將還旴江先以二詩見意
濟世儒先道不貧白袍古制搭烏巾塵埃陌上無閒地
信是山林好著身
口說歸期為底忙春風九奏奉花王芳菲莫管前驅盡
末後慇懃最久長
偶同季文刑部訪仲成祕校因韻
獨自開門自看山旋添花草滿柴關不須竹院尋僧話
只訪先生亦自閒
問訊吉父
南北相望恨日疎經時不見意何如喜聞高閣扶衰杖
竹院秋光漸破除
身世兼忘了幻因飽聞塵網不關身病根未解依誰住
試向毘耶問主人
偃仆跳梁太自粗從渠窮技逞揶揄會須聞見都忘盡
看打虚空得住無
晚雨蕭蕭只傍簷此身無病亦凄然若人心在悲歡外
却是清涼八月天
費盡工夫意未親團欒說處是天真不堪兒女來看病
生怕龐翁不度人
前言在耳不應忘秋向南坡歴上方九日籬邊花未透
中秋雨霽月新涼
聞秀實歸自臨安有新作戲以小詩寄之
永豐西角綠絲垂盡日無人可得知聞道棃園採新曲
長安十樣畫宫眉
宫粧十樣向眉頭傳道人間不解愁說與眉端向人意
元和才子舊風流
才子風流是當家曾傳舊語到天涯文章爛漫鋪紅錦
合向天邊弄彩霞
天邊五色彩霞新筆下應無筆外塵一曲奏時天一笑
光搖柳宿萬枝春
和寄錢稷臣(稷臣自謂遇呂公)
澹泊因緣亦破除風情心緒尚貪書越山不作功名債
硬忍飢寒計不疎
白酒東家一飯餘仙翁題字石榴書知君招飲先歌曲
莫道神仙世味疎
寄徐明叔郎中
雪釀寒漿凍結醅獨謠興懶自持杯聊憑書詰徐居士
許折梅花不寄來
上谹父郎中
堂前雙石瞻金印砌下孤峯記好詩春入甕醅誇麴糵
雪浮盞面壓槍旗
湘江又見承明客青嶂誰刊嶽麓詩雙旆到時鴻鴈少
洞庭春水照旌旗
大明老僧年七十五日誦法華一部
自憐雙目眯塵沙老欲依僧半在家世上何人銷永日
如君七軸妙蓮華
閒閒公為上清宫道士寫經并以所養鵝羣付
之諸公有詩某亦同作
會稽筆法老無塵今代閒閒是後身只有愛鵝緣已盡
舉羣還付向來人
憶送雙鵝懷玉作長生鵝
不費黃庭一卷經經年門外戲波輕慇懃送上孤峰頂
去伴天鵝雲外行
别雙鵝
綠水波浮雪羽光只今便住白雲鄉爭前故眼如相戀
莫是空高少稻梁
贈筆工周宣
靜聞孤卓漏聲遲午轉花隂晝景移能事莫憂身不足
人間不用石榴皮
吳使君
玉皇案吏去紛紛舟到三山有幾人西掖文章推獨步
早歸丹陛演經綸
化僧求詩往宣城
草鞋踏破世間塵乞飯因緣不為身一路春風好消息
不知此事付何人
僧求詩往平江
一瓶一鉢遠山寒野路梅花已向殘自古吳門十萬戶
莫疑開口告人難
送鄉僧證緣歸山陽
千家名滿百家村細說淮南欲斷䰟師到鄉關勤問訊
古人今有幾人存
贈廨院主僧
平生老信愛顛狂覺子而今繼道場坐斷前溪去來路
為誰辛苦為誰忙
下雲居至瑶田戲贈圓老
山在雲中人在山人居山與白雲閒也須認得瑤田路
方見青雲一望間
戲伸監院伸宣力甚勤圓老有傳衣之意
安樂窩前安樂僧一輪明月一枯藤與他整頓山林了
更上孤峯第一層
贈宣上人二首(四明昌國人)
海上孤峯一劒鋩從來匣裏自韜光如今直面相呈處
懷玉山頭春草長
袖被騰騰粥飯師無人曾見下山時相逢只道無能解
肯作紅樓應制詩
贈棲賢僧二首
錦心繡口絶鉛華白㲲銅缾古梵家宴坐無人問消息
有時敲板喚玄沙
暖風吹律百花新何處芳菲不動人到底雄丹有家法
風流不是一般春
老僧年八十五誦經度僧今五十八年一室翛
然日誦法華數過因題壁間
事随過眼塵常靜愁不關心夢更清八十五年香火社
殘經七卷席平生
酬伯氏冄用前韻(按題云再用前䪨今集中七絶無之)
自方國小難回袖不畏秦彊欲奏盆遙想調琴堂上日
仁風曾使滿千門
和賦秋聲
初傳巖谷聲猶靜乍轉松篁韻更清莫遣幽人破幽夢
夢中榮辱一般輕
次韻曾吉父食酥
色分姑射冰肌外味在金僊露掌中乞與佳人潤粧臉
兩家春色一般風
聞道金城煮&KR0008;䤙貢包長伴雨兒梨即今萬里風流在
浙水東頭又浙西
和曾吉父以詩謝鄭顧道送酒
文人運化得天然九醖香醪自日邊分與詩人澆舌本
不妨石澗一杯泉
南浦紅蕖色欲然北山僧枕夢無邊醉鄕境界無南北
不用移封向酒泉
和曾吉父求梅于谹父二章
沙觜冰消水上波春風初不奈梅何雪中猶恐迷真色
殘雪如今得似麽
春入茶山夢未回閒情獨愛一枝梅團圞要共鄰僧借
不怕銅缾帶月來
和吉父韻謝谹父煮菜
雲海堂前飯鼓忙頭陀巖下客船香長因筍蕨甜如蜜
引得遊山潘孟陽
手把長鑱斸白雲無苗黃獨不勝珍賜香堂上春風在
謝爾浮山識故人
次曾谹父韻
白玉堂中晝漏遲小姑新學竹枝詞中郎筆力高千丈
不稱詩情不作詩
鳳尾花牋白鳳新元和才子賦陽春茶山居士貪禪寂
悞却江頭解佩人
和曾谹父庚伏書懷
垣衣侵砌竹穿牆日日蕭條氣運凉急雨滿池鳴兩部
幽竒不獨水雲鄉
吳興水郭芰荷隄别後扁舟去岸迷莫訝道人新活計
亦看粉面照清溪
綠漪平漲小橋頭紅蓼花鮮杜若洲便喚畫師來貌取
不須雲夢澤南州
仙翁服食久遺年且作童兒戲眼前井上轆轤休軋軋
簷間風露自濺濺
皇家休符徹象緯河上五老飛人間即今三老不住世
賴有兩峯高玉山
申郎句法祖師意取玉鑿山開混茫疎簾清簟半雲雨
卧聽天籟生虚涼
和谹父樓字
共醉元龍百尺樓方知塵世已高秋舉頭把酒問明月
許我乘風歸去不
和曾谹父約八月十六日看月
海上羣仙錦旋襴舞餘擲出紫金盤人心自愛休分别
未必全輸昨夜看
以酒餉谹父蒙以絶句為謝因次韻并叙送行
之意時欲往吳中
旋坼金泥不滿杯明知不自酒泉來後房綵女弓鞋窄
持得金蓮案上開
詩滿花牋酒滿杯吳中應喜使君來馬蹄歸踏青霜滑
早趁江梅次第開
和谹父分洞庭柑
林屋仙丹色外妍清泉香霧總堪憐不知自落人間後
三寸黃金直幾錢
秀實監丞復寄二篇譏商彦不至亦微見及因
次韻酬謝(案此詩二首其一見七律)
東岡凖擬太丘來竹洗塵根石拂苔好客風廊俱有分
只愁高唱不容陪
秀實寄兩絶來招嘉彦嘉彦未回輙次韻
舊喜三周貪好客爭如一叟促歸程長亭日晚相望處
一片平湖泠浸星
長道相思苦不開故從百里泛舟來如何不見稽山老
却道心因興盡回
和張直可投詩
老覺浮雲念不萌君才豈合後諸生從教罪我春秋法
不受詩人月旦評
聲猶在耳鳥關關過眼庭隂作午班香篆靜中便細看
綠蘿新處得高攀
冨平學滿書三篋輔嗣功成易六爻聞說短檠書細字
不須燈火入涼郊
㕓音解作障耳霧佳客能開病眼明一軸收蔵比珍貺
不妨擲地亦金聲
牛衣泣卧傷君子華衮高名亦丈夫但使如雲雙翼在
它年九萬是鵬圖
小試成均書一封女媧五采不言功青雲事業期它日
觴豆規模是小忠
潤入圖書麥向辰如今此腹又孤人餘風更與留春在
時照紅英作醉裀
誤身人道是儒冠穏稱圓冠我媿難顔歜起居皆冨貴
惠施文字獨芝蘭
楚楚才名六尺身此間襟度有殊珍缾無餘粟難論冨
篋有風光不似貧
老去獨憐南澗竹閒來不費北山移年顔攻我真無賴
冨貴尋君好自持
戲和虞卿
君有輕舠恰稱身我家亦有嶺頭雲君雲容易能分我
亦有吾雲可寄君
和張平甫韻
寒谷由來不識春可憐金殿解宫軒哀王孫有秋來月
幾處愁人不掩門
和卓季萬寄示五絶宋德操為唱
一百五十節欲近二十四番風老時莫因舊雨與新雨
閒却十枝并五枝
靜無餘事可關情快讀新詩醉魄醒太守文章真衮衮
參軍衫鬢兩青青
失計長松習用剛一官纔得鬢毛蒼酒醪不入缾空腹
始信䲭夷智慮長(此篇戲宋紏)
南國餘寒有素期年年隆臘只浮澌還人春色九十日
紅紫從它少後時
紅旆朝天綵色新主人心在五湖春君王不鑄良金象
莫愛扁舟共載人
和子楚
黃粱未熟任推移堪笑年年一局棋說與山中老居士
從今櫻筍歲相期
我知黃卷能遮眼豈識紅襦解對棋且要此心無黑白
憐渠勝負自相期
和張文彦所寄二絶
家有千章教子經言無一字不堪行有人志業堅如此
那不流傳世上名
一枝一枝復一枝造物捷敏功不遲驥子熊兒誰得似
它年看誦少陵詩
和曾吉父酬鄭顧道韻
古澗久無軒冕夢茶山參遍古今詩江湖風月閒天地
不愛牙旗愛酒旗
和王仲高遺丁求安二詩
光禄文章寄小詩愛閒不是傲當時扁舟時過西溪曲
端為平居有所思
未扣玄關隠士居曾尋舊繡理天吳自從拭目來冰鑑
悔為兒啼拆海圖
裴子再寄詩酬之
裴郎四海一輕舠身寄浮家小動搖蝴蝶不來閒處舞
知随春夢到雲霄
次鄭丈韻又一小詩代簡
籬間殘菊舊令尹霜後古栢嚴諸侯梅花若不報春信
誰表東風第一流
溪山堂上有約束要待春日同暄妍小梅恃愛犯顔色
獨洗粉面當老拳
徐思遠招客
盍簮何啻得明龜醉裏呼曹自啟扉我保刳腸正藏六
到將無處得同歸
徐思遠趙大猷寄梅以詩謝之次韻
芳菲本自競年華人老空將命乞花分比鴈行長作客
盡饒蜂煖似還家(和思遠)
蒲團紙帳老生涯只看新詩勝看花遙解知君得詩處
竹籬茅舍兩三家(和大猷)
以假鱟豆豉送鄭顧道
黃巖貢篚魚爼赤浮玉僧盤豆醬寒走送似呈花下客
看花容易别花難
以豆豉送谹父
吳楚家山一水分金山僧飯飽知聞蓴絲煮菜無消息
鹽豉聊供舊使君
以紙衾寄叔飛代簡
我有江南素繭衣中宵造化解潜移隆冬必可獨不死
分向苕溪雪闇時
苦寒得酒
因雪成寒勢未收及時一醉比封侯陽功亭毒無人見
已有春光亦信不
鯤鵬蜩鷃子知不小大形殊各有儔取醉盡情師李白
放言極力問莊周
雨中以一壺酒送汪養真秀才
南枝未肯試瑶英客枕愁聞屋瓦鳴路斷往來泥滑滑
相思聊寄一壺情
以芋易酒于應求
㟭田到死無饑苦軟飽三杯醒又饑我忍空腸謀換酒
為嫌惶恨沒休時
以麵換祖孝酒
雪壓寒根麥未黃春催社甕麴初香若論本是同根物
好遣桄榔喚索郎
并寄季文以酒(案此題上似有脱句)
溪漲蒲萄新撥醅興添野水入金杯華嚴居士貪幽定
一線春絲喚起來
再用前韻酬明叔寄梅并酒
絳蠟融春扇欲開恐君池閣獨傳杯故將曼語招新句
望外春風作伴來
梅
凍思嚼蘂嗅寒芳隔月春非道路長作意開籬通野岸
等閒尋步到池塘
自縣圃得梅花因成五絶
天工施春不愛惜樂與枯槎借顔色歲寒日晚律候嚴
已遣南枝報消息
歲歲新花即舊花生緣感舊自興嗟先春莫憚傳消息
催促東君早轉車
春風欲轉非容易選取一枝作先使試看欲發未發時
似與東君說心事
我家阿大才名久老筆能旋萬斛舟竹外試題清淺句
莫教何遜獨風流
元酒初傳習駿奔鹽梅異用合先論須留鐵面攀墀力
莫為花開空斷魂
以前韻再繼五絶
夜發前村君莫惜曉與天花比真色爭先不是壓羣芳
秖恐羣芳心自息
老眼非慳不愛花慣逢開謝不須嗟君看桃李成隂後
也自能迴長者車
風流比擬談何易未省爾曹堪作吏曾聞一頌了劉伶
湖上七篇傳盛事
紅紫紛紛難共席芝蘭冉冉或同舟洛陽花譜今存否
借問誰居第一流
春風待看百花奔舊事知誰可共論顔色不曾追俗好
從他蜂蝶自勞魂
和向監廟紅梅
向來冰艷敵寒空直待春來試淺紅大抵一般標格在
兩般顔色不須同
已為春風一醉來不知粧鏡為誰開虙妃只解如飄雪
也費陳王八斗才
南人誤種桃李欄北人疑作杏花看更須結子成佳實
留到清和伴牡丹
再賦紅梅
比玉比冰俱未切恰是紅兒兼比雪東君主掌不堅牢
也作堪憐也堪折
鄭顧道惠臘梅
一種佳名兩字猜蜜脾融液臘中開雪花不敢迷真色
風格都緣不是梅
長垂月帔别天階翦作金鐘應律灰世上語言無入處
好從天上覓詩來
和賦千葉桃花
騶玉團香移寳綃凌風浥露勢驚飄從教不結千年實
且看尊前一味嬌(一云若教解結千年實金屋何緣貯阿嬌)
纔喜尋春又惜春尋春眉展惜春顰莫將顰笑為花用
處處平蕪是醉裀
鄰僧送桃花
性根本自白環宫分得天邊一種紅比似將花供金粟
何如乞米送盧仝
擕稚幼看桃花
人面看花花笑人春風吹絮絮催春韶華雖好多頭緒
何似秋空不受塵
賞瑞香催海棠
鄭人蘭佩不須誇自别團香擅國華客枕莫疑無好夢
年年同有瑞香花
生無飛頷老蒿萊慚愧君侯客燕開面帶凄凉無酒色
誰人信道賞花來
魯國諸儒走月題甘於聖學飽羹蔾不知荷篠人歸後
誰似張侯為割雞
刺繡窗前午夢驚驪駒堂上禮初成旁無粉黛燈籠錦
頓解飢寒瓠子羹
卜晝彌文卜夜遲前人明訓後人師海棠不守春秋法
高燭偏宜照睡時
和吉父賦海棠
畫手三川著色濃黃昏更在獨圍中佳期落日連雲合
艷采垂絲帶縷紅
我愧留髠花惱客君矜止廣尉貪公傳呼徑去孤風景
幸好看時不暫同
斫竹移松傍淺樊牡丹時節尚輕寒向家庭院花如錦
獨為窮忙未得看
題范子濟雙頭芍藥
春風隨律入花房三月淮南春晝長聞道傳呼催近侍
雙垂羅䄂引花王
趙家姊妹在椒房宫漏春遲午夢長淡拂蛾眉減脂粉
一般裝束奉君王
紅蓮
池塘雨漲暑風微弄水紅粧出水遲五日便當分六月
韶村道上見開時
題前寺中洲茶
中洲絶品舊聞名瀹以寒泉雪乳輕怪得道人長不睡
一甌喚醒夢魂清
隣園花成欲具旬會病未果二首
嬌春意謂已堅牢次第千林散錦袍恐有天魔妬妍好
遽連風雨作麄豪
年從脹脈冷侵肌強欲尋春怯自疑衰病固知無可奈
不須妨我看花時
明日沈幹送花二枝續一章
暖風吹得也輕狂連夜爭開有底忙困恨蘭宵留宿酒
笑濡曉露試新粧
問松
歲晚孤松輒自娛排行金朵映蒼鬚不知風雨摧殘後
曾有心情管領無
逢伯氏舊鶴代賦
引啄苔池浴素翎野田人遠見精神羽翰未到青霄路
料汝猶能憶故人
