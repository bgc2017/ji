東牟集卷五宋王洋撰
七言律詩
酒熟未酌鄕人次第固未及伯氏伯氏因失酒
以詩謫之謹繼韻解嘲
滿盎濃薰靄綠雲可憐珍韻不長存病妻功罷初嘗液
壯士酣餘更破樽千日留春傳古昔一宵遺愛有缾盆
明朝試榜揚雄宅恐有壺車忽到門
謙仲好古擕酒見過伯氏以詩謝之次韻
我生南北本殊津邂逅相逢若聚蘋故納破愁成一笑
應憐對影只三人居嫌共邑猶分袂醉覺同心只異身
送客溪邊一惆悵新歡過眼又前塵
次蘋字韻即事
飄零何處是通津陸有飛蓬水有蘋賦禀但隨升斗禄
姓名常後百千人趨炎未肯施先足耐冷何須便曲身
祗有鳴塤恐難繼此心端欲避芳塵
伯氏再以前韻即事復繼韻
問宅無成復問津青衫長是照青蘋生涯異日知何地
性命如今正屬人螻蟻命輕難報國蟲魚買絶拙謀身
五年湖海成何事只得冠纓不染塵
伯氏以詩投郭謙仲叙未相過之意次韻
相過何日買輕舠十里思君奈鬱陶莫謂遠煙迷野樹
且看飛絮舞江臯難追競病傳清晝且合亡何引濁醪
除却醉鄕岐路穩人間無處不風濤
高民瞻以前韻作詩因酬
釣叟生涯止一舠興來猶復醉陶陶知君自欲營新築
繼世那聞有舊臯野性素來便野趣春山唯恐欠春醪
果能過我論文字且擬張帆看怒濤
民瞻再作詩復以前韻酬之
報我新詩疾轉舠論文始信頼薰陶追風定見驥千里
鳴野今聞鶴九臯看劒為君傾薄酒張弓何日畏春醪
不煩更問珊瑚樹舊繡年來拆海濤
和伯氏德清道中
解組歸尋梵釋宫帆風舟轉疾飛蓬棠隂留付長江外
山色收來數筆中聞說笑談供燕席有時魚鳥襍籖筒
豈唯政譽歌𥜗袴文字由來繼古風
伯氏臨江使君寄薌林次韻
力盪橫空萬斛舟一函酬唱紀川遊篇篇秀潤東南竹
落落珠璣小大鄒人物百年同富壽客懷千里夢逡遒
主人合作鯨川楫無奈高情寄一邱
君王勸駕一輕舟賜履西江飽勝遊井邑詩書今化魯
春秋盟會不書鄒詩中侯印知無分筆下尊拳勿太遒
快讀新章與神會蠧關門掩夢經邱
和伯氏
松竹窗邊拂簡書芙蓉水伴戱龜魚鴈行千里時一往
蜂得一房聊共居千二百年形骨健三十六計米鹽䟱
齒牙缺落無衰病慚愧當年謝幼輿
又
眼見羣兒倦走書明瓊忽報漲雙魚造端萬緒自成室
迷路多岐要卜居談氏龜兒門相在微之道保曉星疎
願翁壽考貽孫子文有千箱德有輿
次曾吉父韻
憔悴非同十載前旅酬那復似初筵蜜房羽客非無課
木局枯棋亦任緣得酒且思陪笑語著詩終欲共林泉
北壇居士新登拜租得茶山又一年
曾吉父出示和鄭固道病中詩次韻
行藥蕭晨放步遲嘯臺秋色飽秋時樂天何意病為伴
樊素不收春自隨舊雨故人頻問疾茅君使者净窺棋
拂衣身徤丹楓路積壓風光剰費詩
吉父用晁恭道韻作詩謝同會次韻
蒲柳先衰祗自驚静思前事似前生力侔元氣推先覺
醉打愁城堪一行求援援暌緣富厚鼓宫宫動亦虧成
會當載酒論竒字日暮江天得細傾
曾吉父以詩招客次韻
醉吟居士桃李曲忠孝相家鸚鵡杯情隨蘭畹碧香注
詩送茶山煙雨來溪邊官柳意欲盡枝上海棠紅半開
不應物色相擕手驚喚南池春夢回
和吉父賦隨字韻
此生休戚已前期命薄天公不可移一飲且同今日醉
數篇曾見古人詩青山招我成長計白髮欺人亦太癡
莫與老翁疑甲子當年猶記會沙隨
和吉父示送别七言
景物隨人也解愁年來諼草不忘憂微官自縳敢辭冷
倦鳥縱歸何處投一歲又聞禾黍熟百年惟喜甲兵休
人生佳節眞難遇莫惜重陽菊滿頭
和吉父還谹父詩
病折丹心一寸灰猶憐花月照雲罍碧腴既許投交分
黃菊從教却放開上客醉時花婀娜綺筵歌罷月遲徊
(集韻徊通作回)白頭賀監頻三請好客從前招不來
和吉父贈谹父詩
瘧有黎邱競出竒操矛不報主人知問渠去處終無定
與我周旋便有期貧似淵明猶愛酒瘦如工部只緣詩
但教酒入無功社何用詩稱國士為
和曾谹父簡吉父伯南坡
柳徑桃蹊草色新一年春半又侵尋無情燕子疑巢冷
多怒鳴蛙互目禁滿眼為花留色艷轉頭遺我是清隂
莫愁艇子芙蓉檝且聽拏音作好音
和谹父小雨秋凉
時豐報祀拂黃收共說金穰更幾秋(來歲方在金)樹染烟濃
山着色月臨天迥水明樓盈囷黍答三時力七字詩銷
萬斛愁飽飯哦詩醉山月不妨歸老一扁舟
和谹父擕家南坡期以招客
日日尋春春未休高情可是愜風流詩如濯錦江波色
身在浣花流水頭行想袿裳分襞積晚因魚鳥得遲留
草堂費盡無人寄悵望前溪獨自愁
答秀實見招
此身初不敢圖安老去偏憂行路難欲調舟車難用法
偕行僕從只宜寬已持食節多虞病嫌重装囊少慮寒
且替疲兵充守宅詩成莫惜寄來看
秀實監丞復寄二篇譏商彦不至亦微見及因
次韻(案此詩二首其一見七絶)
折除官職是聲稱利達文章不易并聯句每容分短韻
五言今始見長城將軍莊畔傷沉甲處士廬邊笑盗名
我欲抱鋤歸問婦揶揄未許餉春耕
和嘉仲秀實九日詩
幸分微禄飬閒身杖策登高擬令辰貧愧减員招酒伴
閒多債數得詩人不辭眼見黃花舊却恐花驚白髮新
人道二䟽賢父子我疑文采是天倫
次二兄韻
短莛投迹類蓬麻何似差吟得當檛藏跡豈期今脫死
迎軍幾處早分髽池塘帶雪猶涵溟林谷先春已豁谺
莫謂寒荄更無分春來也解露雙芽
僕近還舍以一篇餉秀實蒙以兩篇見酢謹用
前韻再酬一篇
春行日日度芳林僧夢回看午轉隂閒喜林塘多静態
忙輸蜂蝶見花心三杯酒後逢人醉幾首詩多取意吟
慚愧孟郊三百首何人收拾薦薰琴
和周秀實用前韻
老知白髮媿花林望絶華筵繼晝隂病與物䟱鎖火性
貧知分薄更灰心春收紅紫如辭客風入松篁得伴吟
莫恨蔬盤欠何肉文園病渴只因琴
和周仲嘉再示三篇
舊日衣冠說武林風流曾不减山隂百年人物千山秀
萬里功名天下心族姓人人誇盛事溪山處處稱高吟
後生欲聽清商曲莫學無絃只撫琴
花有芳叢竹有林春來各競趁光隂妍媸等是目前事
冷淡方知異日心十二里山長隔面一帆風地每傳吟
高山流水人知否綠綺窗間自曉琴
長篇大軸勢如林慰我窮愁正結隂數首娛憂兼寓物
幾人對面便知心多求筆吏供濡墨剰買筠筒給浩吟
閒靜心情如此少能聽賀若是知琴
秀實再用前韻惠詩再答
身似鷦鷯寄遠林仍將病骨卜晴隂有情緣墮有情法
無處雲知無處心棋對僧窗時自縱詩傳人口不堪吟
感君裁鑒多清賞收拾焦桐㸑下琴(右答見贈)
聲馳南國秀千林逸氣終疑困華隂病任燒空不燒火
詩唯傳句不傳心當年宗魯江西夢異日睎顔洛下吟
直把風流付邱壑真如封鎻匣中琴(右答自述)
和知字韻二篇
春來秋去鎻煙扉此境人間不易知強遣憂愁湏藉酒
巧傳消息却因詩生緣有累難除藥性本無為不用醫
苦樂從來略相對乘車湏記飯牛時(右答解嘲)
全無客到掩庵扉冷煖心腸袛自知貧欠飯租難乞米
午虧睡課且裁詩已傷刃自驚逢敵多病人難更說醫
強半工夫付詩軸獨慚騎吏立門時(右答寄贈)
和秀實扉字韻
柴車朝出莫柴扉麋鹿情通麋鹿知寓目每因思舊約
破顔時幸讀新詩妻兒債負真冤境祖佛因緣即妙醫
救火抱薪還止火只嫌虛幻沒休時
奉酬秀實報章外以前韻示謔且聞灼艾次韻
早衝料峭别巖扉惜别音容意自知道上每因同客笑
篋中常恨少君詩飽参靜定推先覺苦炙虛空得下醫
菽韭盤空春睡起伯仁還遇火攻時
和仲嘉示秀實
去秋九日失歸期今度花前又過時喚客便宜傾鑿落
與誰同伴插酴醿新甘未厭松江鱠敏捷先酬季父詩
莫道野翁無食品葵羹爛煑亦偏宜
和秀實答仲嘉
未春先以約春期載酒如何却負時遥想醉狂哦舴艋
也知歸客趁&KR1616;醿阿瞞氣懾周瑜陣樊素心貪白傳詩
橫槊賦詩俱占却據鞍矍鑠正相宜
和秀實
十風九雨一春除散綠留紅證夏初心事自應隨念遠
年華未省向人疎欲開胷次猶湏酒泛若因緣却為書
飽滿盤天久無望良規真恐在汚渠
和秀實寄尹商老見訪
二千里外命車輪慰我言詞字字新自向江西逢隱吏
方知物外有高人頻將篇什收風月怠整形儀作搢紳
相對茅簷終日語從教人道是沉淪
再和答秀實
紅剥芳菲綠作叢遥知惆悵兩心同結交舊燕多情語
消病殘花無用紅獻計欲居塵境外投名且向酒壺中
新來但覺多新樣不道襟懷盡古風
老境看來亦悄然方知世味有無邊忙中受用非關我
静裏風光總是禪易(原缺)常參饑後眼酬有(案酬有二字疑誤)只
有飽時眠周翁百事多恬退詩律從來不受憐
和秀實别寄二篇
世德聯綿自漢朝元功當日說蕭曹營分細柳威名重
笑指飛煙量度高文挾素勲誰與敵詩推餘事尚稱豪
了知三阮逃名久恐被名牽未可逃
香火社閒棋度日溪山伴靜酒為年碧霄鶴唳詩情遠
湖院僧知茶夢圓(謂二閒叟)常喜春鉏行佚老每嫌棋路尚
爭先平湖草岸經行好後夜延緣刺釣船
秀實惠簡問閒居消息有滴水滴凍之語以詩
報之
氣血扶輿夢幻身用多補少不調勻如今滴水滴凍客
便是貪花貪酒人髮白容衰爭早晚官榮家富費精神
空花若解揩摩盡方識人間一笑春
晨鐘齋鼓住僧園縱不陪堂已一般恐為因緣略相似
若無消息自難安樂為苦本宜先戒病是良醫要好看
為問爐香經卷外有無塵妄更相干
得丁執中書和前韻依用韻一首
履堅抱節有誰如本為書窮更買書命欲問天何厚薄
貧多聞道是乘除倉箱粟帛常虧課庭戶芝蘭獨獻餘
氣味如君略相似只論詩律媿空疎
趙筠州惠書賀冬道予得宫觀訝久無書且勸
滿泛壽杯及問老妻安否
筠陽太守舊知聞筆力清新思不羣泰道自當隨紀歷
蹇塗何用慶書雲杯中旨酒衰難盡牀上愁妻病未分
故向琳宫同寂寞一爐香火伴清芬
杜倅再示前韻繼之
慚愧詩筒數往回自嫌局促困駑材塵蹤已挂舊官壁
妙語猶隨新雨來好客共謀良夜醉養花長得四時開
知君客裏猶行樂端為襟懷不染埃
不惜分餘為借光情同結客少年場誰知親拜六篇語
全勝遥聞十里香自嘆滿頭頻獻白敢言三爼欲懷黃
一缾一鉢煙波裏徑入苕溪向水央
再酬杜倅兩詩用前韻
報道春風莫便回少陵凖擬作詩材公然背我堂堂去
略不隨人得得來花占三春官已滿河專一壑幕初開
已知風物長流轉得舉朱絃且拂埃
昨朝珠玉已爭光再轉旌旗再擅場景物歲時俱婉娩
德人言語亦馨香歌風燕子初爭語藏柳鵶兒學畫黃
牽率賡酬無健句鸞聲只合聽央央
楊先寄安仁因簡熊叔雅趙令并次前韻
三年築冶困塵迷且拂塵埃下錦溪客子雲山無定宅
令君桃李已成蹊閒情聊賦籬邊菊快意湏分物外題
粉署仙郎卧江渚相逢莫惜醉如泥
葛祕校和予關字韻詩兩篇再以一篇奉酬
數州形勝共鄉關江浦淮堧一望間長恨﨑嶇千里隔
那知邂逅兩身閒稻粱要足幾時足閭井欲還何日還
猶勝拘牽名利客心無一事看春山
沈大虛以丁求安韻寄兩篇次韻(案題稱兩篇詩止一首或)
(沈所寄者兩篇同韻故止和一篇也)
長淮千里擁雙旌攬轡曾聞志已清槐市早年先走譽
橋門多士羡蜚聲山長靜默溪長綠人有豪華物有英
早趁官閒剰尋賞它年車騎不單行
子楚寄吏報章復用前韻再寄一篇
長湏晨送一函書語不周遮意有餘雨滿一犂知過望
草開三逕喜如初黃魚白酒江頭市綠竹青蒲隱士居
病後世緣多懶惰相逢詩酒未全疎
和趙倅兼善觀徐園詩
雨闇長亭去驛賖褰帷那免歎年華應緣問俗頒温詔
却得名園看好花晴入郊圻初浩蕩春隨杖屨得津涯
仙郎不解收珠玉别乘歸時載滿車
再次前韻
堆案文書不用嗟新詩字字說芳華題輿事省時眠草
綸閣文高合判花莫待春歸空悵望湏知醉裏有生涯
如何為向邦侯說整頓清明載酒車
厚載王君求僕賦寄閒齋詩又欲僕作晚實此
君二詩皆未果惠然枉佳篇甚厚非老鈍所及
聊次韻奉酬
布鼓何堪付阿香平生癡絶亦長康曲成下里安知宋
䟽就中郎不姓常(厚載詩及僕近奏封事然孤遠無援助非有常何為之先容也)未許
芳馨依杜若遥窺光怪識干將秋風一水空相望留滯
何時貢玉堂
和徐思遠韻
幾葉文章開一花布裘中句已名家無心於世苦亡頼
生子如郎定可誇行矣齋房思賈傳莫將高論詆王嘉
冥鴻一去自千里寂寞沙村只望涯
和滕宰與徐思遠(徐節孝先生之子)
故國愁來有所思那堪更讀四愁詩令君術業輝千古
處士才名冠一時醉後嘯歌爭氣燄閒來履屐共追隨
詩豪酒俠方推重野客何知但朵頥
和徐思遠歲除
節物催人莫自悲開顔且喜看君詩飯抛宿歲因輕棄
酒為迎年故重違照鏡不收寒鷺影藏鈎新與少年期
何湏直待東風醉紅燭花前且滿枝
徐思遠出示月夜登樓詩句法甚高不類平生
語幸少卑之在我軰中自不失為社頭且使時
見一斑也
幾處澄輝幾處秋好閒時上水明樓誰憐老子風前興
為遣中郎醉上舟一帶橫空長漠漠時看飛棟影悠悠
今宵踏月歸時節莫罵徐郎只暗遊
李尹叔知丞借華嚴于仙山子楚以詩道其事
李有和詩因以次韻
與君淮浦接鄉關聞道忙中也自閒身似浮花真客宅
心歸實地是家山窗明篤耨朝烟細榻靜籧篨午夢殘
更問前生李居士南行今到幾人間
和張中大
天作長綃玉作圖恍然身世在冰壺歲期共飽如頒粟
瑞要均行勝得珠未辦五湖揚短艇且謀雙鯉喚長鬚
清朝不要培芝菌正好稱觴頌正符
憶昔開元夜宴圖錦為方丈玉為壺但誇北里樓吹笛
誰問長安米勝珠事去牽連難雪耻愁來陪奉長霜鬚
兔園巖穴皆時彦一斗青精過刻符
楊仲承祕書蹉跎三年今得榮州文學冬日貽
書以詩答之
昔年曾嘆小差池官帶榮名自有時二火並光君有漸
一茅覆屋兩相宜心田自樂緣知足世路無求亦少思
好是一丘藏曲折也無鄰里共追隨
節日同兒女小集倅有詩見戱答之
白首相看一病妻也能舉桉與眉齊誨兒共織龐翁竹
飬氣多慚紀渻雞作惡不湏嗟室罄驚魂長幸脱征鼙
團欒欲說無生話試借先生刮眼鎞
和江如晦
蕭寺姑分一日光人生同調穩相當空齋夜語規前哲
帶酒論文恐老狂三獻三休真琬琰一前一却笑螳蜋
君家江左才名舊會向長塗一振驤
婦未生兒先製名人生適意但隨情有無何預它人事
輪奐當期異日成收拾功名湏義勇較量得失是心兵
鄙文不用量輕重久已無心羡世榮
和黃朝請
謀身學業愧淵雲急退還慚谷口真可是有生同冗長
真成無補費精神抽簮早覺宏圖遠側席時聞妙語新
共道徵君似顔子升堂今日見詩人
極目關山不斷雲嶺梅開處若為真沈迷簿領政無術
展拓詩章筆有神夜市鬻茶如訪舊曉粧吹頰自爭新
長溪西畔煙霞遠聞有風光屬主人
和方丞觀棋詩兼戱戎琳二僧
會得頭頭理趣微此如未會即傾欹試看一路爭先着
何異三乘占上機但使無心湏百勝多因弄巧䧟重圍
條條白黑分明路苦被旁觀指是非
和吕令見寄
莫話艱難徧九區門前咄咄尚堪沽眼中寒暑頻傷鴈
閒裏心情要憶鱸政似釣璜歸大老詩能引士愧非夫
暄風暖日明年事共樂烘春造化爐
和平甫
八節灘頭老醉吟年來愁也不勝禁湏知到處難忘酒
有意來時且抱琴欲與君游忘世慮若非吾事莫關心
相期早晚塵緣外共訪毗耶聽梵音
和謝方智善
瀟湘十畆弄柔猗獨染啼斑事已竒但愛波聲鳴犖确
不湏蠅翅避琉璃莫疑山路﨑嶇險解脱繩橋性命危
慚愧平生竹上座得相隨處每相持
和聖求
桃花人面共春風人去桃花自笑紅撩亂絮飛春物後
依稀雲散夢䰟中鶯遷是處皆良友蝶化知誰是主翁
莫訝求仙杳無信賣花人過小橋東
和叔穎楮衾
自顧生來骨相屯不容強覓綵衣輕榮華地位無多子
寂寞因緣已半生我擁素衾方自喜君貽組句遂兼榮
書窗對榻仍搖腹誰道挑燈夢不成
酬凌季文過楊仲誠
慢綠遲紅靜不爭小梯斜倚上空明日篩竹影花奴睡
人度禾場吠犬驚散帙未甘書效晚携笻獨喜病骸輕
排芳穿密多幽處後日相期子細行
和朱祕校惠詩
了了臞儒說舊章三鍾初試楚金良當年尚老君方壯
此道催人意已㤀懶逐肥塵規冷炙甘同貧女借餘光
誰家春草能終惠惆悵還同病乘黃
短檠燈火幾經秋古遠人疎道不侔可惜詩書架三萬
不如奴婢橘千頭顔回賦禄唯簞食林類當春亦破裘
見說老人懷舊事夢中吹笛更能不
和吳朝議(邵武)
小說風烟已自佳前峯矗矗為盤牙千重巖壑名卿宅
(本郡名公多居山谷)一簇樓臺刺史家自媿虛涼無物望難將術
業向人誇所聞政績刊金石刻畫無鹽學篆沙
自是天公亦厭艱十年戰士好休閒胡兒弓射燕陲月
漢將心馳海上山慶事頻聞輸帝府好音傳落到人間
丈人自是朝廷舊早趁鵷鸞入近班
謝運屬秘書惠詩
雪撲征鞍岸漲沙不辭天闕去程賖江梅笑處人為客
仙桂香時鴈到家秦地少年應辦酒江南詞客好酬花
錦衣綵仗還鄉路欲訪萍蹤問釣槎
謝邵武危秀才惠長牋
湏知秋日勝春朝一鶴凌空振羽毛滿軸文章慰衰病
十年燈火困英豪良醫先為肱三折合負終看釣六鼇
鄭老襟期幸同調新詩時與寄亭臯
以越箋與三四弟有詩次韻
無復花生拙筆頭一生長負剡藤羞過門多是陳驚坐
得句誰憐趙倚樓社友書來頻寄語山翁鬢已不禁秋
老干仙去吾宗冷有繼華星一字不
謝吕令子卿雪中遣人惠酒初令人置酒于祝
舜俞吕令以酒為惠云
也知謀醉勝謀閒戶小都忘滿腹慳晚得麴生投老伴
長邀玉友訪空山初貪雪裏香宜倍忽報缾中酒自還
全勝朱提雙飲盞親教從事送酡顔
王提幹送雲安春色以詩還酒尊
萬里關河未說長亡何鄉是醉中鄉客居江館當炎熱
春日雲安逸色香沽水童奴思給酒乞錢司業更傳觴
藍橋不用鴛鴦語只合壺中貯玉漿
陳長卿凌季文自弋陽寄酒麴以詩謝之
六十行年兩鬢蒼興來猶愛引杯長黃翁壚下山河遠
酒母車來驛傳香碧落侍郎燒鼎訣粉闈仙客駐顔方
三斟夘飲心無事一枕亡何是故鄉
曾法師嘗寄蒲萄追作一篇
自分蔬腸甘苜蓿那煩遠騎送蒲萄青條自有悠揚勢
甘液多因灌溉勞坐見滿盤堆馬乳全勝千里惠鵝毛
病來苦不勝杯杓今日思君飲濁醪
曾谹父惠黃龍菜
朝日團團上碧峰蔬盤牢饌四時同園供小摘添幽事
雨打寒菘帶晚濃可但拈香參玉版直湏進步禮黃龍
溪堂炊甑容千客不打闍黎飯後鐘
挽向伯恭
十里林花帶月蘿壠頭車馬斷經過可憐人物今如此
試問天公事若何籬下淵明惟酒菊舟中范子任煙波
璇題金榜垂霄漢千古榮名定不磨
絶代風流世所希如公真是命難推三辭令尹高前哲
兩挂儒冠當盛時丞相耐官天語貴左師習禮楚人知
試看流慶當何似滚滚長江不盡期
挽徐次翁
仁義功高澤子孫衣冠由是古王門位升五品鵷鸞貴
政在三州民社尊一旐豈期江漢遠千年惟有德風存
了知大末淵源在功業臯䕫付後昆
自想溫容耳誨詞他鄉已恨重分違送人作守乘軒去
結草為靈象俑歸會合只如風過燭花隂何異月澄輝
相門子壻諸侯服除却清名百事非
挽喬民瞻(案此詩二首其一見五律)
楚鄉槐市憶當年錦繡文章六藝先朱紱哀憐應有在
白頭故舊各淒然修文地下埋英骨遺愛江城付綵編
造化於公意良厚不教丹旐涉長川
挽向倅(案詩二首其一見五律)
耐官丞相山河業靖國簾帷社稷勲四姓風流傳學問
三朝潤澤慶來雲重車折軸人何力積閥傳家子有文
史筆它時汗青簡左師家譜紹清芬
王侍郎挽章(案詩二首其一見五律)
當年幕府拜英遊十載烏絲換白頭城郭俱非前日夢
關山如舊一天愁詩人已作潭移影往事休論江自流
物色佳城閉何許西山凝望不勝秋
挽玉山詹教授
鶴髮雙親歲月殘既霑三釜即心歡廣文未脱一官冷
范叔寧忘昔日寒文中八科名益重魂歸千里命尤難
後生它日思風範只向傳銘石上看
哭周秀實
餘英初約轉舡蓬二載廬陵郡課同官簿縱居時俊後
詩名舊列昔賢中三斟屢酌前溪月一瞬曾帆下渚風
千里音容從此絶夢隨江水遠朝東
翁來謂有世間情翁棄人寰一葉輕白玉樓成金闕峻
步虛章就紫霄清笑談烈燄懷飛壁寂寞空潮自打城
大筆如椽石似玉何人為與說平生
哭宋文淵
清懷凛凛古人風尚憶當年語意同開口劔鋒初論事
歸林弱羽已傷弓累朝因革襟懷内四海悲歡指顧中
寂寞門闌感恩客曾將頑質謝磨礱
藹藹聲華動帝宸一時車馬走芳塵文如屈宋才仍富
心似皋䕫道已醇身後功名因報主生前勛業為憂民
知公本意安劉氏不許身危更累親
哭沈行彦宫教
氣迥神清形骨立藍綬紆腰垂四十年侵運櫛髮蒙絲
日晩煮黎羹不粒教司胄子禄方來日薄西山風已急
平生失意固多端忽向幽泉猶飲泣
挽黃夫人(向奉使姻家陳長卿姑黃簿妻)
官棲枳棘莫消魂身託絲蘿在德門三后姻聯門戶重
貳卿閱閥德名尊傷心結蟻靈轜遠保室鳴鳩道化存
為問如何慰冥漠飽聞中外有蘭孫
挽楊承事并夫人詩二首
除却家傳教子經世間百事不營營自應藝學推前輩
故得風流勸後生疏傅揮金終足食徐卿有子自成名
後来若不流餘慶真享千鍾亦未榮
夢協幽蘭故可誇來從君子更宜家疏恩自合開新邑
比德還應副六珈解使威儀同詁訓聊隨輕薄事鉛華
自從瑶瑟初扄後檻外春風懶放花
哭孀嫂(徐仲貴先生女)
文章夫子才難盡孝弟人言報自賖四事先生俱擅世
一塗後裔不傳家歲當豐暖偏寒餒朝正歡娛獨歎嗟
報施若教長似此幾人守道不回邪
雙眼失明二十載一身病卧四週年俱生孤女眼前死
諸御四兒姑幸全徧歷人間真苦惱略無身後好因緣
靜思四十六年事一夢三生業夢圓
目疾
天公嗔我眼長白故著昏埃阿堵中不怪參軍談瞎馬
但妨中散送飛鴻著籬令惡誰能對損讀方竒定有功
九惱從來是佛種會如那律證圓通
和李商隱賦紅梅
公主簷間睡起時勻紅行繞大安池北人未識春迷眼
妃子偏憐酒入肌更若施朱疑太赤不須生女白如脂
由來風骨都相似豈為丹青别賦詩
梅蕊年年破臘時玉花飛舞集鸞池獨將艷色添真色
任爾冰肌映雪肌帶恨不妨紅作淚洗粧終見白凝脂
可憐渠有風流句只作歌詞不作詩
和方智善兩色梅
春到冬餘去住間玉樓無處不輕寒鮮鮮魏女履下履
粲粲真妃冠上冠眼亂互搖歌扇羽心驚添著粉闈幱
東君厚薄非無意一種馨香兩眼看
書忩梅花數枝病起再見缾中盛開因作
書堂籬落冷如灰十日相忘亦自猜初訝凍枝無艷脈
那知寒室自花開銅缾結實元非種蔀屋迎春似有媒
方信陽和滿天地不須人力費根栽
貴溪尉廳黃梅盛開濃香豐艷非凡品可及尉
坐此速招客因成小詩戲之
歌酬花意醉酬春笑口相逢可厭頻不飲正疑花怨客
典衣莫聽婦傷貧天生尤物非為福蚌有明珠亦累身
墻裏佳人墻外笑冶容招悔豈無因
觀瑞香杏花二首
陌上春風已半酣薰籠院靜怯輕寒織成花錦傳香密
養就嬌羞對客難山路不知清夢遠宫衣猶惜舊花殘
若將品第分高下湏向芝蘭格外看(瑞香)
絳萼紅顋帶露肥燒林長近禁烟期且容北郭通鄰徑
若比南枝較發遲曲水岸邊尋舊事賣花擔上揀繁枝
香韉一色垂楊路何似吳王宫裏時(杏花)
和陳長卿賦芭蕉
落落虚懷好自珍一番舒展一番新搖風捲起窗鋪月
滴雨驚回夢愴神荔子丹時陪獻豆丁香結處共愁塵
本無顔色爭韶艷野老由來不怨春
一幅青天世外珍詩人得句共清新書生几上側理紙
巫女廟中巴峽神長恐天寒憑日暮不將翠袖染緇塵
世間荷葉并蕉葉不與紅芳競占春
賦洞庭柑
兩潮船上别蘇台歲歷侵人鶴化胎霜實可憐今入眼
佳人何日問重來黃金丸逐驚飛肉白露團凝别恨腮
重待扁舟落吾手為君先報柳郎回
谹父得洞庭柑分送往往難遇賞者因成小詩
綠玉波心聳絳台丹霞道士日傳胎仙人不惜黃金貴
海蜃遥驚驛使來玉食光輝天著力主家春色雪融顋
手中三日香猶在不是吳姬乞打回
谹父出示趙倅木犀詩次韻
黃姑斸月種文犀落向三秋月滿時巖邑疏封兄弟國
銅缾分派子孫枝漢宫明艷塗嬌額仙鼎珍丹散漉籬
好趁燈花同報喜黃間金粟正相宜
趙倅兼善再用前韻賦木犀
物外家風本自竒人間獨步九秋時誰登月姊青霄露
折得郄詵丹桂枝韞玉巖扉通戶牖蕊珠花殿徹藩籬
淵明不共真香醉只與黃花作便宜
茶荈
蠧關草掩日蕭疎自汲寒缾煮澗蔬早愧空腸添雪乳
何須雜珮列瓊琚往陪雪繭千重貴顧試鉛刀一割如
風露滿樓人未散小窗應為賦歸歟
龍涎香
搴露紉荷楚澤舷未參南海素馨仙大門當得桂花酒
小樣時分寶月圓詩挾少陵看妙手犀通神物為垂涎
使君少住幽蘭曲時傍顰山照鬢邊
