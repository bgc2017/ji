東牟集卷十二宋王洋撰
啟
代人求宫祠啟
用之則行竊佩古人之訓不能者止敢忘今日之規欲
陳徇己之情宜叩受恩之地伏念某少無一藝長乃多
竒延襲簮纓祗奉七條之戒因緣門戶妄希五柳之風
不圖草芥之微幸遇明良之會屢更歲籥連領州符夙
效一官每積凌兢之懼晚當劇郡寧逃曠敗之誅諒非
造化之生成安得保全於終始自顧桑榆之晩難貪章
綬之榮政已三年請代葵丘之戍身踰七十願從黃石
之遊某官以道事君量才授任不遺疏遠曲逮寒微故
今焦㸑之餘尚中宫商之節顧筋骸之已莫在進取以
何能齒豁頭童難跂金閨之諸彦人微位下或堪廟内
之老人
代徐漕賀李漕啟
帝心簡在圖任舊人士論恊同願觀新政某官仁心恕
物直道由中華萼傳芳久冠北州之望旌麾繼世實繄
南國之光既自結于主知乃曲從于人欲眷全吳之樂
土實四海之上腴委粟腐於倉中已觀前效見錢流於
地上載邁遠圖顧兹孱瑣之愚遂獲依隨之幸夀王在
事置都尉以奚爲馬援居前何舊交之敢屈自惟欣慕
實倍等倫
代人謝漕使舉改官啟
去來亡補初自類於鳬飛得失若驚乃遽叨於鶚薦寵
踰望外愧與幸并竊以刺史之官本於往古輶軒之任
尤重本朝攬轡澄清實仰膺耳目之寄駐車决事豈徒
司金穀之繁兼一方進退之權總列城刺舉之任民惟
知於載德士乃願於承顔賢智效功盖有因而進者姦
回歛衽亦望風而避焉非得充實通敏之才曷膺聰明
特逹之舉如某者東州冷族下國陳人少思力於寸長
壯無取於片善佩父兄之餘訓敢不周旋稽聖賢之格
言粗加黽勉一從州縣屢閱歲時雖簿書獄訟之間謂
稍通於利病而朝野艱難之際曾何濟於事功撫長劔
以悲歌自傷壯志伏短轅而却顧誰諒微衷豈圖滂沛
之恩下逮根荄之細吹嘘一氣生寒谷之春風升斗餘
波激鮒轍之江水退惟僥倖乃有夤緣某官宅心至公
待物以恕與人不求其備故愚智在所兼收任事必惟
其能故孤寒得以自進古所重也今實見之以曲士進
而成人恩固踰於鮑叔由下土升於上國名不媿於周
昌某敢不更勵所長益鞭其後涓塵已細難酬廣大之
恩皮骨若存當盡糜捐之報
代韓侍郎謝胡待制啟
光膺綸綍榮進班聯侍從得賢搢紳交慶某官學知要
道義不苟從温温君子之儒蹇蹇王臣之節懷鉛抱槧
久養望於書林簮筆持荷嘗代言於西掖帝念甘盤之
舊美豈專商民懷子翼之恩心惟借寇是用特加異數
就寵分符願推魯俗之餘少借吳山之重某聞風惟舊
承見尚遲未修竿牘之勤遽辱緘幐之賜既懷頌願復
積兢惶
賀凌季文監丞啟
廣庭賜對已屈輿言崇陛傳臚果高衆俊國有得人之
實士多慕德之誠况在末交豈不先慶某官學本為己
譽久在人條陳時事之宜既會文而中理指切古人之
意知異世而同功豈惟育才之光是謂得人之盛
賀張子韶狀元啟
宗伯書名最先淡墨太常奏第首被濃恩光動宸樞慶
傳寰宇某官言無枝葉學有本根羣心推德行之尊獨
步擅文章之美時方艱棘道在扶持讀劉蕡誦言之辭
但知歎息覩公孫曲木之喻將見事功豈惟育材之光
是謂得人之盛某株愚鮮儷流落無堪嘗借辯於墨卿
獲縱觀於筆陣欲修竿牘慚冗憊而莫先過辱緘縢苐
兢惶而罔措
爲昌祖定婚啟
詩正人倫雅著得時之美禮諧民俗每彰合姓之文偶
幸結於齊盟敢自同於晉匹某姪孫初緣世賞獲齒仕
流慚無閥閱之傳粗習箕裘之緒伏承小娘子夙親姆
訓早正婦容素帛傳書已稟千金之諾白茅致幣爰羞
五兩之儀
賀程元籲生日啟
期三百六旬旬日遂周於堯歷凢四十九表表儀有類
於宣尼屬熊羆占夢之期沸龜鶴齊年之祝恭以某官
昴星孕秀嵩嶽儲神祥呈天上之麒麟譽掩人中之屈
軼擢科而巍登虎牓早擅雄名簮筆而儼立螭坳亟躋
要路鳳閣更代言之任露門膺勸講之崇雖為儒士之
極榮抑亦富貴之所自五百年出名一世捨其誰歟十
八歲當作三公今爲可矣某謬忝摳衣之列屬逢射矢
之辰稱觴有阻於鳬趨引領但深於燕賀如位列三槐
九棘可繼觀賢業之猷爲雖亥有二首六身未足計華
年之甲子其為祝頌曷具敷宣
答趙都監求解經序啟
華牋命介榮拜芳辭寳訓長編光先蔀屋窺老成之述
作得問學之淵源感殆無窮喜惟創見竊以建用同姓
本裕陵宏遠之良規恢廣學宫盖徽宗紹述之美政月
書季考兼寒士進選之科事舉言揚副清朝公正之選
王室有磐石之固公子歌麟趾之詩凡九族之重光皆
百世之盛典恭惟節使郡公宗室元老文章鉅公繼世
象賢畢公紹前人之美爲善最樂東平爲列國之師都
監團練不替前修存心古道上下經六十四卦三篋之
書偶亡道德經八十一章什襲之珍固在欲明舊學行
蕆新刊何求士於論餘俾題名於篇首蠅飛數步或附
驥而絶羣鶴唳九臯喜其子之相和
答陳倅啟
夙仰聲猷重依喜契阻交承於履舄失修好於緘幐敢
謂謙恭下收微賤某官被服儒雅操履靖共鏘鏘環珮
之容挺挺松筠之節若昔先帝推恩外家知傅喜之後
凋宜膺茂賞得野王之治行實冠明庭當臚命之初傳
見羣工之動色謂宜奮翼遂展摶風何黃卷之誤身致
青冥之垂翅雖夀王居都尉爲任重要沮授留治中爲
淹才行聞尺一之除元副萬夫之望其如欣頌曷罄敷
宣
答齊察院致政啟
竊以無適時之用舍偶佩魚符觀古人之典刑尚詢黃
髮矧襄陽之耆舊本大厦之棟梁念依德之非遙恨造
門之尚阻敢憑素牘用寫丹心某官清世名賢中華瑞
氣造道德之閫奥視仁義爲蘧廬正色霜臺更十年而
不調游心物外見晩歲之後凋某奏記云稽仰風惟舊
偶叨郡吏近瞻夫子之門墻繆玷儒鄉具見國人之矜
式顧鴻飛之何慕幸燕賀之有依矧拜瓊瑤錦繡之牋
教以撫循蘇息之術結王生之襪雖有意於周旋虚盖
公之堂諒未容於造次敢不心承名誨力先窮民庶不
墜於前規或免罪於巨室過此以往未知所裁
答江留臺致政啟
效官螺浦善狀蔑聞易地樵川濫聲彌著自滿小人之
腹偶觀君子之鄉推求何來夤緣有自某官中朝重望
南國宗工黽勉徒勞慚素書之未展推揚過實驚綵筆
之先頒穡人告功清霜在候敢祈茵鼎益重保調
見鄭監啟
斡山而排商賈久欽偃草之風行部而見生徒遂有披
雲之幸獲依輝潤深識楷模恭以某官廟璉凝珍天球
毓粹奕奕搢紳之表堂堂人物之英閥閱高華富貴所
自有也聲名烜赫將相豈無種哉儒門不獨於韋平世
德固歸於欒范首騰雋望亟踐華塗當平戎禦狄之時
懷足國裕民之術析秋毫而善心計志陋弘羊操贏資
而佐軍興識高劉晏如見錢流於地上豈令龜毁於櫝
中足食足兵知取知予雖山海天地之藏固號利源然
智慮朝廷之淵必資仁術佇賜召環於中禁諒無煖席
於外臺某也樗櫟散材邱樊幽介宸庭賜命聯科雖獲
於沾恩頖水效官待次未諧於試事浮沉里衎汨没歲
時昨還自於錢塘因道由於宛水迫親闈之甘旨從幕
府之攝員經月未幾以病告去方僅出城闉之外業已
言旋遽驚傳旌旆之來不遑伏謁未拜潭潭之府久懷
鞅鞅之心豈謂繡衣俯臨巖邑恭而安温而厲既獲覘
於威儀晦斯光窒斯通輒仰希於開發深期點礫敢憚
掃門况居桑梓之邦宜在鈞鎔之列龍鱗鳳翼儻諧攀
附之心馬勃牛溲願預收藏之數
問候孫尚書啟
武林較藝實承命以摳衣象郡驅車靡趨風而執靮雖
灑掃進退久闕事師之禮而文章性命彌勤望道之心
某官文冠一時道追千古殘膏賸馥散在人閒被髮騎
麟宜歸天上伏念某棲遲末路漂泊餘生昨自道山旋
更銓部曾未老於鶻突偶進直於螭坳西掖之缺員未
除四旬暫攝南容之玷言易錄三復奚追既緣香火之
相依復見簡編之可愛穿花度柳妄希徒步之拾遺問
舍求田未省謀身之一得惟此一麾而出守實同屢薦
而得官盖吳中名士或軫其饑寒而當軸上公有識其
面目幸預分符之列猥當授筆之風白粲連檣尚索積
年之紅腐赬衣緣路厭看十載之旌旗課最難攀曠&KR1986;
可必尚覬朝廷舊德載取青氊門下諸生加憐白首何
敢望長枝之棲鳥便欲希恩亦非同惡水之病鴟遽忘
報德
謝宫使黎尚書啟
效官螺浦曾善狀之蔑聞易守樵川宜濫聲之先播逡
廵自揣俯仰興慚竊以近民之官莫先守令分土而守
宜在賢能豈繄庸瑣之才誤玷使令之數眷七閩之奥
壤爲八郡之名邦溪山滿前輔弼間出内自惟於僥倖
豈無待於夤緣某官清以納汚粹而容雜事君以道固
巳著於大閑爲國求人每不忘於片善重念列曹之舊
嘗幸趨風敢期綰綬而來廼容染化其如懇款曷罄敷
陳
與孫仲益尚書啟
捧入戶之扄久違三沐衽在山之褐復把一麾事出幸
中榮居意外竊以張官置吏本以爲民宣化承流斯惟
報國歷考循良之效每先撫字之勤盖六七十之封疆
必期足食故二千石之能否或繫中興豈圖共理之求
乃及孤庸之陋才負江山之助坐媿賢規質非杞梓之
良終當匠斵某官道兼庶品力卸衆流堂堂柱石之材
浩浩古今之學不遺疎遠每賜甄收用則行而舍則藏
敢望夫子粟賦鍾而薪賦束猶恨支離某敢不勉勵疲
駑庶幾希驥少奉平生之誨感收旦暮之功匪圖赫赫
之名庶逃下下之考
與饒州外邑程尚書啟
祠庭代戍幸居無競之員社木分疆復冒有民之寄揣
疎庸而自媿希光範以知歸將期履幕之承倍益襟懷
之善某官德為行本道實世師如蒼生何獨飽家山之
樂惟吉士用方虚鼎席之求某百死餘生一時長物側
手但圖於障日書名非列於屏風儻非咳唾之餘曷借
筋骸之力遙瞻德宇但切心依
張尚書啟
勁氣衝斗直道從天當喉舌之司已著一朝之盛美賤
掌握之物永光三蜀之雄姱
迓林守侍郎啟
輟從禁闥分鎮侯邦履四序之開先爲一方之和氣里
閈胥慶父老聳觀某官直道持身正容悟物名魁多士
學貫九流禮儀追虞夏之文詞采擅常楊之譽暫勞外
服行觀五月之政成促上天階豈謂朞年之化遠某棲
遲晩景流落餘生坎止流行偶受一㕓之地鼎新革故
方觀夏屋之成喜幸之情敷宣奚既
李侍郎啟
知高流俗行配古人可與樂成憫斯民之未覺有如得
志洗萬馬以俱空
答貴溪毛尉啟
分職江邦初覩三年之政扁舟吳會偶渝一臂之交惠
記温然揣情祗若某官學窺古道行秀士林世本公清
實尚書之舊望人言仙去攬梅福之餘風履此亨辰益
熙純嘏即膺異選以副旁求祝頌之私敷宣罔既
答縣尉權務啟
聖神在御當圖共理之良駑怯何堪乃冒分符之寵方
懷章而失措固修牘之未遑敢期仁厚之私遠致緘幐
之貺青黃未試溝塍之斷奚觀粉飾過優糞土之墻有
望其如欣喜曷既敷宣
與信州章郎中啟
百里溪濱每嘆三秋之别一麾江上偶同十國之連將
觀大國之風願展小侯之禮某官胸蟠萬卷未付六丁
過目十行暗書三篋位保八傅之苗裔家承三相之風
流尚屈方州未諧輿論某漂沉末緒連蹇餘生雖頑鈍
之亡堪幸班聯之有素其如欣幸曷罄敷宣
答李宣教謝改官啟
光奉宸恩榮陞京秩凡在交游之末舉懷欣抃之私某
官中世名家南州望士材猷敏劭每遇事於有爲心術
精明殆無施而不可眷此策勲之始實為展業之規敢
期益輔於中和行奮冲霄之羽翮
答滁倅章朝散啟
望吳中之甲族邈若山河思君子之德音其人金玉得
珠函於望外奉寳唾以盈牋感懼交懷姓名恐誤竊以
題輿之寵示獨尊崇别駕之權實兼刺舉故國有善佐
則齊侯拜加一級之榮守難其人則夀王兼四千石之
重某官江山秀氣造化偉人發策决科蚤繼大門之業
崇論閎議素推烈士之風當大道之方行在外庸爲巳
晚矧一臺獨集於二妙而千金俱重於連城太守歸而
賓客從斯其時矣諸縣豐而公事少何樂如之惟政務
清於從容談笑之餘故舊章舉於廢置委靡之後壯千
里之形勢得九服之藩符崇墉嵯峨多士鼓舞念表豫
章之功業金石可磨當如杜牧之文章事辭乃稱傳之
衆口必謂咸宜某精力銷亡學殖衰落敢期過聽遠辱
旁求不識顔平原方知世有無妄近舍皇甫湜遙知縮
手就閒感仰之情敷陳奚既
答徐將仕啟
綸書初下榮繼高華藍綬載紆光生里閈某官學從家
得性盖天然文章居聖學之科杞梓乃匠石之用某偶
官仙里獲奉俊遊行觀騰翥於青霄以副披雲之素望
答李新恩啟
龍墀賜對色動冕旒龜里拜親光增門閥新恩先輩擷
芳書圃擢秀士林積學貫乎九流美才兼於數器根蟠
仙李攬敷錫之淵源譽振人寰擅芬芳於華萼某衰遲
晚景流落餘生仰飛鵬九萬之程徒增三歎借駑馬一
顧之價何啻千金
答饒州諸邑啟
已試無功尚叨任使載膺共理良懼曠瘝念非垂德之
依曷副蒙成之願雷音在邇方霑普潤之恩電騎載馳
遽辱餘光之賜其如愧感曷既敷宣
回王教授啟
題名雁塔讌想曲江授業鱣堂風移均浦念金蘭之投
分愧竿牘之積修恭惟教授學士年兄學海揚清儒林
擢秀文章典雅議論高明芹頖衣冠雖幸承於矜式芸
臺籖帙行有待於校讎仰德鴞林重勤記問春華苒苒
願精列鼎之調召節駸駸佇快景星之覩
回謝王參議啟
千里近畿莫課將輸之最三山藏室誤陞論譔之華恩
則過優受而增愧况復星輝東壁下臨圖籍之繁夜照
青藜來賞校讎之美廼以外臺之冗計進兼秘宇之清
聯度職不侔揆才非據兹盖某官提衡有素延譽實多
薛滕先長於宗盟孔懷甚力葑菲不遺於下體求備寧
聞尚稽尺牘之馳先拜朵雲之賜雖温造入河陽之幕
名播端朝想曹參趣舍人之裝日觀召節尚期來覿躬
致謝誠
答王教授啟
蓬飄易遠久疎奉於音容栢義後凋獨靡忘於繾綣華
緘敦好蔀屋增輝某官學苑名流清時望士辱久蟠於
泥跡亨合會於雲衢折成均俊造之鋒莫余毒也掇春
官科第之品自我得之郡博士固未免於左官儒先生
宜遂升乎右治某粗親規範莫究淵源觀相如成賦之
時恨驚珠玉拜齊侯投瓜之賜報匪瓊琚
答江教授啟
夙分邑社慚已試之無功祗奉賢游庶將來之可及驅
澤車而歷路望峻舘以搖旌某官學有宗師行依坊表
招諸生於館下已聞誨誘之方簉鵷鷺於天邊行見摶
扶之勢某棲遲末緒連蹇餘生避燥濕寒暑之憂當賴
帡幪之賜執禮樂射御之數行觀賢哲之風脩訥牘以
未遑辱華文而先貺其如媿佩曷罄敷宣
與黃倅直閣啟
綸恩疏制芸閣登賢論非曲取之私才本疇庸之選惟
吉人之得位乃直道之見容凡預聞知孰不欣快某官
世騰聞望夙著英聲秉一德以在躬自落姦諛之膽亘
萬世而不顧實興頑懦之風忠誠方抗於皂囊名姓遽
形於丹牒三君八俊初無意於求名四海九州殆不容
於措跡盖道大者自難於貶故才高者見嫉於庸仁人
一窒志士屢嘆孰謂賢愚素定緇白莫渝昔日是而今
日非小人之情可見用則行而舍則止君子之道宜然
豈徒收一旦之功遂可變百年之俗某向風惟舊覿德
尚遲喜善類之適時物無異議慶斯人之有望名不虚
行盍因衆正之求益為吾道之主一書不寄虛煩詹事
之詩萬戶難期願識荆州之面輙陳蕪頌少叙愉情
答許與權經略啟
無二千石之才敢圖共治得五十里之地孰曰非邦幸
仁賢之具依庶曠瘝之可逭某官忠孤許國性直侔天
推蔽遮江淮之功本神靈山嶽之裔威讋一方之虎旅
文當八面之鯨師是謂時流之老成方見賢人之德業
未應異數尚屈殊庭豈輿論之攸宜想公言之固在某
飄零末緒連蹇餘生辭五斗而強顔希三年之報政行
陪賓目良副客心
答樂平宰啟
效官亡狀尚脱刑書思免曠瘝宜求良友戒車徒而即
路望衡涉以馳心某官聖道同音儒林擢秀屈青松而
在底人謂伊何奮六翮而居前公言固在某偶分符節
獲奉規橅未遑竿牘之脩遽辱緘幐之貺其如欣頌曷
究敷宣
答貴溪玉宰啟
拜命天墀分符侯社儉於百里雖曰附庸報政三年行
觀課最某官中朝望族南國英游昆也玉而友也金久
擅塤箎之譽父則慈而子則孝稔聞詩禮之風尚屈試
於牛刀乃未諧於驥足某棲遲客路連蹇餘生願受一
㕓雖無與鳴絃之地不知肉味亦喜聞韶樂之音
迎高宰啟
被命中宸分臨近境搢紳贊美閭井交歡某官清世名
儒東州望族才兼數器學貫九流將命有光爭歎元昆
之忠藎承流著效行觀賢季之風猷節義萃於一門譽
望隆於率土人如此者士固貴之某流落餘生衰穨晚
景已自甘於屏跡何偶幸於親仁喜抃之情敷宣罔既
迓秦守殿撰啟
陞華祕殿分鎮侯邦朝廷進賢士夫相慶某官志通今
古行絶品倫温然三接之容卓爾萬夫之望念徒勞於
棘枳詎久困於藩籬賜千里之魚符此其漸耳騰九臯
之鶴唳行且見之某流落餘生棲遲晚景不謂孟生之
客路獲依蘇季之餘光欣幸之情敷宣罔既
與衢州張舍人啟
坐糜廩禄冒出守之一麾行拜威容敵封侯之萬戶省
愚才而知媿涉治境而得師某官量大容愚道隆覆物
詩律得江山之助典書追訓誥之文暫屈方州未諧輿
論某偶分小壘道出大邦洗十年之學場釋三秋於葛
圃其如欣幸難罄敷陳
與李舍人啟
盛時領袖清廟珪璋天外鳳凰風雅得詩人之髓壁中
科斗典謨追作者之風
與奉使啟
學自家傳性由天賦德既具矣盖有爲而必成天實相
之諒無施而不可
與著作啟
學有宗師行依坊表懷鉛東觀儼墨客之丈人賣劔南
州化潢池之赤子
與路分啟
學苑名流清朝望族暫持剡節鈐一路之兵符已促翰
音飛十行之丹詔
與樂平丞啟
某官學有淵源行無瑕玷賢科射策見林内之孤羆場
圃留賢歎棘中之棲鳳
招安福士人王丞民瞻啟
名高物表固遐想於清規識照幾先宜洞明於世務借
馬預觀於慣馭陳羔敢愧於非儀某官聖世逸才南州
望士安貧守節懷昔賢樂道之心勇退養恬躬幽人嘉
遯之操某濫分支郡適處名邦虚齊相之堂敢希蹤於
前哲結王生之韈覬少遂於初心
謝禮物接見啟
肅將使節遠會方朝偶修候館之儀獲奉華軒之寵更
勤幣好益賁笥光
謝土物啟
車書共道已喜暢於皇猷金蘭同心復幸承於仁契三
陳貺施訖荷雅懷
謝鄭監惠龍團茶啟
魚腹得書光動五雲之體龍芽出焙香浮十襲之緘拜
賜知榮撫躬增感竊以草魁稱瑞山谷呈祥方東君尚
困於寒威肇將迎氣而北苑已偷於春色助發喊山英
糵地靈範模天巧蟾背候清芬之裂鳳圑誇鬭品之高
故黃芽紫笋之嘉名竸標物産而赤印白泥之健足已
走京塵若其玳席綸闈瑣牎棐几猊炷篆沉煙之碧虬
簷暾朝日之紅揮玉麈而唾落珠璣灑錦牋而文摛組
綉是宜鏗鍧碾月颼䬃煎風石鼎煮蚯蚓方鳴磁甌焙
鷓鴣微暖漚花泛滿雲脚横斜研玉川七椀之清味顧
渚兩旗之號代酒聖者固非美事謂酪奴者尤非知音
念睿賜下頒唯富蓄於戚里侯家之第然餘波所及乃
下沾於蓽門圭竇之人某也才謝好蒙性非顛陸尚昧
候湯於魚目豈能品水於虎跑枕石眠雲未清神觀和
鉛䑛筆多滯冥搜今也啟篋分香揮輪碎璧瀹竒芬而
破悶潄浮浡以生春顧一榻清風不復昏迷於蝶夢雖
三杯軟飽未妨搜攪於蔬腸賜重兼金光生蔀屋兹盖
伏遇提舉殿撰功名餘事閥閱冠時韋平繼相種之芳
王謝振家聲之盛便蕃天錫久藏閩貢之珍璀璨德輝
轉及吳儂之賤蕞然瑣質泳乃深恩某遂得澡瀹精神
篆雕心府遺之孫子後世豈無傳焉味在齒牙流風猶
有存者其爲感愧曷易敷殫
回入館土物啟
飭徒蕆事偶玷司存汛館納車遽寬仰止少代陳羔之
荐用伸還贄之儀
再回入館土物啟
嚴車向闕方幸覿於清標整棹觀瀾已夙聞於戎御將
恐一辭而退姑成三問之勤
高麗入館人事啟
車徒即館方遲三積之靡充主獻未羞再辱旅酬之下
貺惠已逾於縞帶報尚乏於瓊琚
