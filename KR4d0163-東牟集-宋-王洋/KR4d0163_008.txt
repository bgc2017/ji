東牟集卷八宋王洋著
制誥下
皇叔右監門衛大將軍秀州防禦使士街磨勘
轉正任防禦使制
勅考績之法謹於有司近自同姓至于疏遠之臣小大
共之非可私也具官某久官環衛祗事有勞宗司計年
法應遷秩鎮防之任禄厚官尊惟忠惟勤乃稱厥服夫
兵戈未定勇夫宣力其有積功累勞以死勤事而僅獲
爵一級者則官至於此亦可貴矣勉思謹戒以為宗屬
之勸可
潘浹叙右武大夫濟州防禦使制
勅國家崇宥過之仁憲網開自新之路既施霈澤以賚
多方其於庶工豈忘甄叙具官某沈審善斷果毅有謀
自服官箴累更任使而乃逡巡詔命遂坐鐫官已屢休
於新恩宜悉還於舊物往祗懋渥更務恭勤可
邊順復萊州防禦使制
勅國家崇宥過之仁憲網開自新之路恩施浹洽下逮
幽微眷惟先後之臣可緩甄收之典具官邊順周旋軍
旅練習艱難出入禁庭小心無過在省方所底之地有
居民延燒之災曾畚缶之弗修致鬱攸之煽害嘗鎸舊
秩既沐新恩用復正於官聯其益祗于乃事可
趙公悦責官制
官吏之置本欲為民租税之輸適滋其擾聊鎸一級以
示薄懲往思厥愆尚體寬典
江少虞責官制
漢宣帝勤恤民隠故重二千石之選朕念赤子付之牧
守庶幾其安而爾領郡寄租税之輸宜檢弊奸乃庸吏
言惟務貲貨何以副朕之望哉聊鎸一階用懲失職
王淑責官制
三尺垂文百鍰示罰蓋因疑赦詎可擅行況有應言之
科聊從鎸秩之貶往祗寬典毋怠省愆
儲秉直責官制
士有常心莫先廉慎人無遠慮必堕悔尤爾於職事之
間每有擅私之累聊從鎸秩毋怠省愆可
趙不曲責官制
黥隸之人罪籍所繫失於閑檢遂致逋逃鎸秩兩階用
懲弛職
王中正种諤降官制
朕大興士衆屬爾等以伐羌固將舉其巢穴非徒卻虜
收並塞之地而巳兵西出則近而爾等東繇綏德回遠
之路以疲士馬費畜粟致功用不集中正議既不審又
約有分地當攻其左而不能奮擊以殱除醜類夫軍賞
吾必信而罰亦安得巳哉是用按爾之罪降秩有差其
體寬恩尚思報稱可
連環責官制
設官分職上下相維令而不從何以為治其鐫一級以
示薄懲
郭照責官制
弧矢之用唯在轅門忿厲而傷則麗憲網雖經肆宥尚
鐫一階往體寬恩毋忘有咎
苗靖責官制
具官某古者大夫有家臣欲盡心於所事爾典其計而
私其用可乎鐫秩一階尚為寬典
薛弼責官制
周官之於鄉刑重造言之罪漢制之於郡守先勤學之
方況朝命之宜遵而士風之欲振乎以爾職為師帥令
失稟承謂布韋有狂率之人俾庠序歸蔵修之地而乃
教之不素閑之失嚴致其越禁以自如復爾遂非而弗
頋爾訓下若此導民謂何聊鐫一階尚服寬典
林充等責官制
士夫修身俾從訓誨國有明命貴在稟承爾等視令故
違頽風不振致其輕率復爾自如各鐫一階用懲弛職
辛永宗劉綱責官制
朕念干戈衛社之重故垂賞以待功辨名器假人之非
斯明刑而當罪具官某等相濟同惡自營背公頃出命
以勸戰多姑從權而付軍帥既均休而已事宜列上以
聞朝迺因請託之間略無頋忌之意擅以王爵收為私
恩宜從鐫秩之科以示為臣之戒往祗寬典毋怠自懲
王俊民責官制
士有常心莫先廉慎人無遠慮必堕悔尤爾於持巳之
間每涉徇私之累法稽吏議爵貶文階尚服寬恩毋忘
懲艾
田安衡責官制
萃除戎器以戒不虞爾職搃弓人愆于成式聊從貶秩
用儆瘝官尚為寬恩毋怠省咎
徐大任責官制
尉職逐盜本欲安民濫及無辜適滋其擾聊從末減用
貶一階往體寬恩毋忘循省
孫彦責官制
朝廷搃機務郡縣分等級固有次第不可踰也爾不循
常制越序陳詞令甲昭垂鐫官一秩往祗寬典以聽攸
同
陳大猷責官制
鞫勘圜扉必期當罪故失出入律所不容爾議獄縱辜
法當鐫秩聊從寬典往省厥愆
陳淵責官制
會計當則為委吏出納吝則為有司爾為筦庫之官不
知簿書之謹既戾三尺用鐫一階往祗寬恩毋怠深省
何休降官制
具官某足兵先於足食所患違期守道貴於守官寧容
擅去爾給軍儲而失職假赦宥以脱身徇國伊何原情
莫恕聊鐫一級尚體寬恩
李隊降官制
具官某爾涖官行政規利暱私三尺垂文一官鐫秩往
祗寬典毋怠省愆
姚伸降官制
具官某爾檢身不謹至麗刑章明罰有常用鐫官秩往
祗寬典毋怠省愆
趙立之降官制
具官某策名仕版宜慎檢身投足賄場致輕犯憲吏議
三尺秩鐫一階往體寬恩毋忘省咎
戚寶等降官制
具官某朕兼愛南北之民俾還桑梓之地而爾懈於護
送致有過愆用貶一階以懲不職
侯璋降官制
具官某爾綱紀貢金來輸左帑恣為貸用因作販商邦
有常刑鐫官一級聊從末減往省厥愆
董季舒降兩官制
具官某士有常心在於廉職有常守在於謹否則辟也
爾居官而私其用聚劵而妄其給縱下而盜其帑罪將
何逭以經肆宥聊示薄懲鎸秩兩階益思循省
鄭知剛降官制
具官某朕於方郡設教官欲其以德行表士子而厲風
俗爾乃移書請託詭卒給廩是以盗訓也其鎸一級往
服寬恩毋忘循省
趙子儼降官制
具官某禄以致養宜修廉隅爾職兼税官既為賈售之
事又匿其征可無懲乎聊鐫一階尚服寬典
武安寧走失罪人降兩官制
具官某爾職在巡警被檄追逃縱下受賕獲而復縦獄
成來上鐫秩兩階尚為寬恩毋忘循省
王褒降官制
具官某禮辨等威律嚴誣告爾飾詞以偽越訴于朝鐫
秩兩階以懲誕率其歸營壘益務省懲
王國光降官制
具官某時啟閉以嚴公帑謹出納以檢吏奸此涖官行
政之所先也而爾馭下無威盗金失察將誰執咎聊禠
一階往體寬恩毋忘懲艾
葛善降官制
具官某尉以討賊為職會以合謀為名而爾怯懦違期
顧望逸寇以經肆𤯝聊禠一官尚為寬恩往宜循省
張皋押馬降官制
具官某君子以窒欲則無私喜以懲忿則無私怒可損
之善莫大于此爾容軍婦以出入于家而捶死其夫鎸
秩兩階尚為寬恩往省厥愆毋重悔尤
田瓘降官制
具官某律設大法明過與故所以原其情也爾初虞劵
歴之失而失之乃過爾既失而因以誣人豈不為故乎
用鐫一階尚服寬典
莫仲效降官制
具官某以爾居官為下交之瀆涖事信誣告之事鐫秩
一階用懲不恪尚為末減其懋省循
張通降官制
具官某愚為臧獲寧免過愆爾既不能恢雅量以含容
又不能付攸司而裁决至於毆死則有常刑用鐫一階
尚服寬典
吳億降官制
具官某爾長治百里師帥斯民不能檢身自麗刑辟雖
經肆宥尚鐫兩階兹乃原情毋忘省咎可
孫慶降官制
具官某朕兼愛南北之民俾還桑梓之地而爾護送不
謹詐弊滋生用貶厥階以懲失職
汪召嗣余應求降官制
具官某等唐劉晏搃轉輸號一時能吏觀其所任雖在
千里外奉教令若目前爾等專領漕計委使之際不能
擇人鐫秩一階用懲失舉尚服寬典毋忘省愆
孫處厚降官制
具官某朕憫死事之孤而官其嗣子蓋旌其忠也有欲
冒賞者爾乃以身保之罪將奚逃鐫秩一階尚為寬典
往宜循省可尤人乎
秦琪降官制
具官某爾策名仕版效命戎行不能檢身至麗刑辟聊
從鐫秩勉自省愆
鍾志大降官制
具官某競逐市利固失於廉隅假貸官金又從而隠諱
吏議三尺秩鐫兩階往服寬恩毋忘省愆
劉真降官制
具官某策名以仕檢巳為先而爾被酒私遊尚氣不逞
聊鐫一級以示薄懲往體寬恩毋忘循省
柴瑾降官制
具官某簿領貴於勾稽閭閻戒於煩擾爾居官縱吏督
賦撓民聊鐫一階尚服寬典
胡寅轉一官致仕制
逹進退之分者可以律浮競之徒篤終始之恩者所以
優老成之禮眷從臣之謝事舉彛典以疏恩具官某經
術淹該識度凝遠君子之仕行其義早服禁途公家之
利無不為備宣忠力出紆郡紱亟佚祠庭遽因疾以引
年重憫勞而徇請爰增厥秩用寵其歸顧疎廣祖行雖
不及都門之盛方祁奚告老尚無忘嗣職之賢往專精
神益介夀考
策名就列早聯持槖之班引疾抗封力起掛冠之請重
違雅尚爰舉彛章具官某經術淹該風猷凝遠入趨清
署鬱為侍從之臣出殿大邦綽有蕃宣之譽方即真祠
之奉遽陳美疢之嬰篤意遺榮憫勞以事疏恩增秩用
寵其歸往祗邦渙之優益遂家居之樂(案此首失題附此)
劉錫致仕制
宣勞效命久殫衛社之忠引疾抗章遽起掛冠之請莫
回雅尚爰舉恩章具官某結髮從戎指心報國出賈軍
禆之勇入提禁旅之嚴家世韜鈐裔本山西之種弟昆
勲績名皆國外之聞越躋留務之班亟就真祠之佚比
觀請謝惻用閔勞仍兹階秩之華遂爾林泉之樂其慎
調於方藥以益介於夀祺
王舜臣致仕制
委質宣猷方專分閫露章引疾遽欲掛冠顧雅尚之莫
回宜恩章之具舉具官某持心謙毖稟質粹温樂名檢
以自閑遠驕華之末習視三孤之秩位峻於亞師張六
纛之儀任隆於謀帥方奉真祠之佚俄陳美疢之嬰懇
請欲歸憫勞以事用率循於彛典仍寵畀於故官遂爾
晏私祗予渙渥
任鑄致仕制
具官某侍宫闈而勤事允為親信之臣歸選部以引年
爰篤始終之禮以爾性資恪謹材諝疏通既久奉於宸
扄乃願歸於銓品偶因嬰疾力欲辭榮宜仍階秩之華
俾遂家居之樂
張思正致仕制
執戈衛社者知忠義之大閑引年謝事者逹進退之高
致可無渙渥用賁歸休具官某奮身戎行迺心王室識
竒正循環之理有撫存挾纊之恩自封爵於廉車丐奉
祠於真館遽陳嬰疢力請辭榮宜因寵於故官蓋率遵
於彛典其專安養以對休光
起復徽猷閣直學士朝議大夫利州路經略安
撫使知興元府王庶轉行兩官制
勅由關陜之地通於巴蜀有梁州之區焉德宗迫朱泚
之亂蓋由奉天進狩于梁而戡難之勲自其地始其風
聲氣習之尚宜可概見有能為朕拊循其民申明尺籍
以振山西之氣則前人之功斯無媿矣具官某好謀而
能斷任難而有成率邊郡之良家興於義勇抗數州之
賊氣全我隩區朕方期樞臣成閫外之功汝能為國家
建方面之略雖土門之師未集而陜右之勢巳張宜錫
美官用作爾祉念方圖河内之守莫若寇恂成異時淮
蔡之功或歸李愬兹益隆於任寄宜自奮於功名可
中亮大夫喬仲福階官上轉一官制
勅國家有疆埸之憂未能外禦而郡縣有蟊賊之患復
肆内陵念非義勇之臣曷勝披猖之勢宜申優賞以勸
異能具官某沈鷙以有謀恭和而善斷前者敵人之計
欲破江隂汝與將士共遏其勢彼乃敗散一方保全同
時立功皆巳論賞汝之勞效不減衆人獨拘常法曾未
遷改豈信賞之道哉加進一官是為異數往服恩命益
圖後功可
楊存中除少傅制
朕法黃帝之衛兵任重殿巖之帥稽周官之洪化位高
孤棘之班攷閱歲以酬勞誕告廷而增秩具官某稟資
沈鷙許國精忠援枹鼓則忘其身深懷義概挫虓虎而
奪之氣屢著戰功總萬營以扈禁宸張六纛而分外閫
歴時滋久盡瘁靡他載嘉十稔之勤叙進貳公之次騂
旄導節仍齊鉞於雄藩繡斧在裳正朝儀於亞傅陪敦
邑采申衍戶租以示褒崇以光環拱於戲有功見知則
說朕既昭積累之懃執事順成為臧爾益謹凝嚴之護
往祗明訓思副異恩
韓材起復制
素冠三年之制是謂禮經墨絰一時之宜蓋當戎事願
從權而制義可移孝以為忠具官某鷙勇多謀魚麗著
績遽動倚廬之戚諒深陟岵之悲與其處苫塊以居憂
慕親何及曷若執干戈而在列徇國為先勉服訓言趣
還官守
陸謹范勝起復制
具官某倚廬枕塊雖懷至性之悲腰絰從戎亦有奪情
之禮蓋資父事君之道一也爾其起從王事悉乃心力
揚名顯親則忠孝兼得矣
王&KR0667;父亨贈太師制
勅朕屬時艱虞率巡侯社惟兹大饗之禮敢忘九獻之
勤禮既偹於克禋慶宜均於厚下具官某父某忠能事
上勇足帥人少服戎行擅勇冠三軍之譽晚持使節有
功成三箭之歌燕及後人保兹餘慶爰升品秩之數遂
極師保之榮靈如弗忘宜克知享可
武略大夫王俊贈五官
勅夫死難之臣雖非有勞亦宜第賞況功狀巳著而身
榮弗及則褒揚之典其可後乎具官某昔者狂寇引兵
攻䧟城邑殺掠吏民江淮之間為盜淵藪至併師合擊
乃始敗却爾居其中處死弗顧亦既忠矣大將計功以
狀來上進官五等遥領郡章靈如有知尚克歆享可
羅汝楫封父制
朕秩三神而拜貺冒四海以均釐矧惟法從之華宜錫
顯親之慶具官某積德之厚天假高年教忠之勤賢稱
嗣子兹頒郊渥用陟階封祗予命數之崇為爾家庭之
耀義方獲報夀履永綏
張思正贈父制
朕貴誠質而因天事天嚴陟配而以孝教孝均爾將臣
之貺為其禰廟之光具官故父某實浮於名材裕于用少
著嚴闉之績慶鍾嗣子之賢肆頒神休以率國典爰陟
廉車之峻載昭飾禭之榮尚期爽靈歆此嘉寵
康諝封贈故父制
供奉宸闈番休分兼職之掌典司帝輦滿秩有疏恩之
常推以及親詎當吝賞具官某故父某早稱勤毖服在
禁嚴生陟廉車之榮殁受帥節之寵厥有嗣子能紹家
聲酬其尚輿之勞申兹飾壤之禮儀物俾同於三事光
華增賁於九原未泯英魂來歆異數
贈故母制
具官某故母某氏淑惠根性柔恭律身叢然隤祥茂於
嗣葉能勤事役克紹家聲酬其尚輿之勞申玆飾壤之
禮既正小君之號改荒大國之封邈焉九原歆此異數
贈妻制
供奉宸闈之密典司章輦之嚴既滿秩以賞勞用疏恩
於厥室具官妻某氏温恭植性淑謹禔身嚴盥饋之威
儀謹閨門之法度粤從夫爵載陟階封躐命婦四級之
華為端朝一時之寵祗承渙渥益勵柔嘉
康執權封贈故父制
朕緹室迎陽觚壇展寀既嚴昭配以盡己之孝又均蕃
釐以及人之親具官某故父某風矩潔修宇量沖固雖
抱藝以不試非榮其身然積德而克昌乃大厥後繄有
承家之嗣通予延閣之班越熙禋祠興感禰廟極榮二
品之秩用賁九泉之幽尚期爽靈來頋恩寵
贈故母制
朕率三歲之舊章崇二儀之合祀貺施荷神靈之賜福
釐同臣子之均爰頒慶條用慰孝慕具官某故母某氏
柔明賦德法度宜家實生嗣子之賢服在禁塗之列嚮
因郊渥巳侈郡封越告成於明禋用載裂於腴壤尚期
遺懿式克欽承
汪藻贈父制
朕貴誠質而因天事天嚴陟配而以孝教孝頋在從臣
之舊宜疏禰廟之榮既歴再郊併昭疊寵具官某故父
某材韜不試德厚流光大嗣子之承家有懿文之華國
屬當精享習卜二歲之祥爰累慶章飾贈一品之秩尚
存靈爽來賁渥恩
贈故母制
朕貴誠質而因天事天嚴陟配而以孝教孝顧在從臣
之舊豈無念母之思既歴再郊併昭叠寵具官某故母
某氏早騰淑譽來範高閎大嗣子之承家有懿文之華
國屬當精享不專嚮於蕃釐爰累慶章用改荒於名壤
尚存靈爽來賁渥恩
梁份郊恩封贈故父制
朕緹室迎陽觚壇展宷既均神釐之貺亦愴親養之遺
宜敷我恩以錫爾類具官某材裕於用慶叢於家大嗣
業之繼承聯棣華而通顯既上儀之丕就宜渥典之申
頒進陟亞傅之崇用為幽隧之賁英魂不泯休命其承
贈故母制
故母某氏惠淑根性柔恭律家叢厥隤祥茂於再葉兹
頒郊貺用率國常改荒大國之封追飾小君之號尚期
英爽嘉此寵榮
王&KR0667;故母馬氏贈慶國夫人制
勅具官某故母某氏儀于中壼早著令猷惠及小星蓋
由淑德實生令子為予虎臣雖弗逮于身榮豈遽㤀于
追報易名大國用侈餘休靈如弗忘尚克知享可
王&KR0667;繼母向氏封秦國太夫人制
具官某繼母某氏柔儀可則令譽有聞生於世家作配
君子惟内黃湯沐之奉巳啟舊封嘉秦川陸海之饒載
開新邑益膺褒寵永綏夀康可
王&KR0667;故妻令人趙氏贈碩人制
勅具官某故妻某氏夢蘭協吉載翟有光以鳲鳩之德
而居鵲巢以采蘋之誠而荐行潦爰嘉有禮乃命疏封
益修中饋之儀助成分閫之略永祗命服勿替訓詞可
王舜臣贈妻制
朕測景迎長竣祠拜貺既孚渙號以為爾姻戚之寵又
沛湛恩以閔其室家之亡具官某故妻某氏法度柔嘉
言容靚慎發自華緒儀于名門早銜恤于鼓盆屢疏榮
而飾壤屬頒郊渥更侈郡封邈其九原歆此異數
師敏轉遥郡刺史誥
勅具官某七閩之區素稱無事比年以來盜賊數起至
遣將輔撫戎乃稍底定夫戰克之難如此則凡斬將搴
旗之士可謂均有勞矣爾前者躬率師徒冒涉山險不
顧必死遂擒渠魁上功自言備見成效進官一等遥領
郡章益圖後勲朕不忘汝可
端明殿學士左中大夫提舉亳州明道宫顔岐
復資政殿學士誥
勅具官某才華夙著德厚有聞清以善容剛而不犯譽
既高於奕世學自名於一家昨從艱難累更事任揔北
州之師律士聽無譁從南國之征行人心胥悦會敵師
之侵擾致淮土之繹騷先事而圖曾靡聞於奠國見幾
而作何獨善於謀身俾辭機政之勞姑就祠宫之佚念
巳更於積歲盍稍正於崇階一沐新恩遂還舊物惟始
終之厚遇豈替朕懷若左右之具宜其享汝德可
端明殿學士左中大夫提舉臨安府洞霄宫李
邴復資政學士誥
勅具官某從容而能斷剛毅而用和自奮材名屢更華
貫旋司政柄備罄忠勤惜未濟於艱難遽請從於優佚
嘗因旁累遂坐鐫除念君臣通宥過之仁而兄弟無相
及之義固知王導初不與大將軍之謀何待祁奚乃能
免羊舌氏之難已陞華於祕殿復進叙於崇階蓋朕之
待臣初匪有疑則臣之報君亦宜自盡往肅祈於明命
其益勵於嘉猷惟予藎臣勿煩多訓可
邵溥復秘閣脩撰誥
勅朕遇災而懼廣求其端爰疏渙恩大賚羣品冀迎善
氣以享天心而況勤勞之臣尚嬰譴戾載加申叙其可
後乎爾文學之富為時老成政事之優見於巳試自登
禁從名重本朝屬時艱虞未究施設嘗下鋒車之召益
勤仄席之思即將邁於遠猷盍稍還於舊物升華芸閣
寄佚真祠雖在遠而弗忘宜體恩而圖報可
李弼孺復直徽猷閣誥
勅具官某爾世濟之美為時名家臨政之優所至稱治
既屢更於煩使或稍致於謗書對仗自言何乃果於用
辨投章而去是亦近於弗思念既歴於歲時亦屢更於
霈澤巳起真祠之秩仍歸延閣之班勵汝忠嘉服我休
寵可
罷吏部侍郎落職提舉宫觀誥
侍從之臣義當徇國謀身既切理必背公肆癉朋比之
徒用振公方之氣具官某頃有舊譽擢置諫垣察其陳
說之詞謂絶附枝之援當羣情之交煽委正道而弗行
汝宜為朕闢大公之塗朕亦恃汝為衆正之望猥自同
于新進諒有愧于初心隂交臺臣為嚅囁相親之態致
身從列忘逡巡自好之風姑褫銓曹之聯往即祠庭之
奉是惟茂渥其務改圖可
李光落職提舉台州崇道觀誥
勅王道不明士以私義自高其於君臣師友之分不知
權輕重而行之用失其叙者多矣夫吕祿之死劉氏之
所以安也而酈寄負賣友之謗使寄納忠於祿則吕氏
之禍豈易去邪朕方欲息邪說詎詖行放淫辭以正人
心有失厥叙可不援而正諸具官某頃者大姦在位持
權日久學士大夫始皆惡而逃之及其中也不能無疑
又其終也乃反變而從焉此由道術不明而私義得以
勝也爾自服官箴即思自奮其視州縣力抗回邪可謂
義形於色矣至大姦久而弗去亦復變而從之何也靖
康之初條具宿惡明示天下汝當言路自同寒蟬豈亦
君臣師友之分不知權輕重而行之者歟嗟乎范氏勢
盛商邱聽移董卓云亡伯喈興歎此學者之大戒也其
鐫要職往食真祠求汝宅心服我明訓可
廖剛先次落職誥
勅朕臨朝思治仄席求賢士有一善未嘗不悦而進之
惟恐其不及也在廷之臣亦宜精白克承朕意庶幾共
濟以底丕平其或詭行敗德務規進身豈朕用人之意
哉具官某始以操守見推鄉閭中嘗宣勞以綏盜賊使
者獻狀朕意嘉焉故自造朝曾無幾時而循致禁從朕
之期汝亦云厚矣而乃柔佞回邪喜為附會朕既失望
汝亦奚顔其鐫美官稍正其罪尚體寬渥毋忘改圖
