仁山文集卷二元金履祥撰
五言絶句
苦熱和徐山甫韻
地捲稿苗盡人居沸鼎中何時霖雨相夢到武丁宫
七言絶句
題汪功父所蔵畫卷(景定辛酉暮春早雨桐陽叔子觀于蔵清無咎之西)
(窗而敬書之)
細雨西窗展畫筒江山杳靄幾重重簷花飛動衣裳冷
疑在雲間第一峰
術士求詩
自分迂疎已遁思君言造化有他竒吾生果赴功名會
不使勲庸媿鼎彛
術士求書往横山復以詩贈(并序)
術士錢神鑑欲往横山求余書為介余不敢而以
詩贈之行矣神鑑見汪君明卿方君叔炎皆余所
兄事者也朱亨父汪平仲亦余舊友其舉余詩似
之
錢君杖履到横山為我傳聲談話間術動諸君應一笑
不教垂槖怨空還
遊赤松口占
蒼虬夾岸幾重重靈液飛流碧澗通可是神仙易忘世
人間争得此山中
作深衣小傳王希夷有絶句索和語
深衣大帶非今士考禮譚經盡古書莫把律詩較聲病
聖賢工夫不此如
題青岡時兄友山樓
萬頃平疇一色春雙溪城闕北山青登樓不為閒瞻眺
此地前賢尚典刑
泛免口占
皇家科目喜宏開試比抽拈不擇才多少官人無着處
不知能得幾人来
後因侍北山先生言朝廷泛免鼓舞數州士子雲
集京師費重物貴横恩雖宏取人甚少譬之狙公
賦芧只朝四暮三嬴得羣狙之喜耳先生曰羣狙
又不自覺亦浪得一喜也
都下賦歸奉别天台金彦如惠子明沈新之馬
景昭趙寅仲并呈于晦仲時與寅仲以上諸兄
初相識諸兄又約便道至王先生歲寒堂相會
也
多士趨京我亦東不排閶闔不南宫此行識得天台彦
誰道歸舟載月空
客中相見别匆匆論學無由意獨濃賴是歲寒来有約
不妨歸去又相逢
即事
佳人早幸已從良好治絲麻理素粧休向人前售歌舞
春風寧得幾時香
咸淳夏五求王先生墨戲梅竹二首(并小引)
履祥僭躐無狀輒以梅竹有請于先生撰杖之餘
比于惠澤遊戲所到無非儀刑願先生之教之也
小詩二闋敢告謁者伏希尊察
溽暑初蒸日正長人間何處有清涼先生筆下風威勁
便放寒梅次第香
右梅
圖書閱罷獨高齋撰杖油然午蔭回楮穎從容侍函丈
不妨閒引此君来
右竹
梅雨書懷并唁汪功父
雨意蕭蕭重客愁如何五月便成秋士無禄養農無地
早恐秋風慘黑頭(一作種素䯾)
徐山甫夜話有詩言别次韻
一榻蕭然竹與蘭(床屏所畫)擁衾話别轉留難明朝又渡湘
江去細雨斜風分外寒
用韻贈諸友
臨别哦詩比贈蘭聖賢學問貴先難歸與休用嗟離索
来歲時時到歲寒(王先生書院)
用韻贈小張兄新娶
洞房佳氣比椒蘭刑至工夫自古難莫使家人誇羯末
楊花飛處北風寒
客嚴陵贈星史
七里灘頭眼為青秋風許我快南溟東京太史知誰氏
不算莊光是客星
東津招二族兄同遊高峰
客中連日雨和風晴色今朝杳靄中遥想雁行公事畢
肯来同上北高峰
東津旅中同徐改之館清溪源招之同遊
見說君居幽更幽客中相望兩悠悠願言攜手高峰去
俯瞰蒼茫盡睦州
遊下靈洞水深叵入書二十八言
久知靈洞鎖嵬竒水石幽深路轉﨑佳境自多平爽處
笑渠索隠厲裳衣
上靈洞棲真寺聽琴贈立公
為訪高人入山去迢迢山路不知勞此身已到山高處
更聽琴聲山更高
二月丁亥與諸友奠何先生畢退遊北山智者
寺書二十八言
来往師門十五年此山曾近未躋扳于今始至滋懷恨
不見先生却見山
洞山十詠(有序)
金華為東南佳山而洞山最其竒勝清賞之士固
嘗憩椒庭航雙龍探冰壺窺朝真而此山之勝所
遺尚多也思誠子張君少遊金華攬竒選勝晚好
逾極丁丑戊寅之間避地是山有桃源之心焉朝
夕遊處其中始盡其美嘗謂洞山之勝有十景焉
暇日邀余相與觀之大抵金華一山其最高處岡
巒繚繞四高而中下有似仰盆故舊名金盆金盆
諸峰平挹競爽而正南一岫差為最高又衆岡皆
土此獨戴石其絶頂上平又數大石浮着其北如
自天而下也思誠子名之曰高石巖自高石巖而
下兩山夾澗以趨其東支即為洞山南高處朝真
洞中冰壺洞下雙龍洞三洞嵬竒不在論述洞前
椒庭清勝之士多謂築堤止水即與靈隠飛来峰
冷泉亭無異思誠子以為信高石巖既為中正之
峰則其下兩支之間澗水當為金華中澗中澗發
源巖下數百尺初始沮洳隠見竹石間涓涓漸成
流合諸源泉始大忽石巖叠叠水中下懸數丈飛
湍濺沫㶁㶁震厲名之曰小龍門又下行石間或
平或瀉約凡五節殊可觀名之曰五叠泉自此澗
旁無路山路横出通朝真之前自横路中下又得
中澗之濱石巖﨑嶔可庇十人石際有古梅老幹
嫩條澗水濺濺遶其旁名之曰老梅巖自梅巖南
出其西支横出一峰突臨中澗之上山西小澗合
流其南則此山為中澗之中峰無疑也故名曰中
峰思誠子將結精舍焉而未逮也思誠子於朱門
為嫡孫行端平淳祐文獻靈光值亂處約布衣蔬
食薪水或不繼人不堪其憂處之裕如至或靳之
不以為凂於時不屑冰雪孤松端操凛凛其于此
山表微擇勝諸所品題終為山中故事不鄙謂予
各課一絶自惟鄙拙未必能為此山輕重而思誠
子之命不容辭也勉綴左方思誠子其幸教之
山到金盆共遶回勢高羣岫獨崔嵬那更絶頂久拳石
真似飛從天上来
右高石巖
洞府高深對月開長疑底裏閟龍雷天窗不照人間世
限盡遊人自此回
右朝真洞
洞外煙雲膚寸合洞中冰雪百尋飛壺中日月凴誰記
水自飛淙雲自歸
右冰壺洞
天鑱鬼鑿匪人間湧雪轟雷震地寒石上雙龍蓋形似
更深須有老龍蟠
右雙龍洞
洞泉噴薄雨霤鳴竹石參差風遶楹好障波流浸山影
飛来靈隠一般清
右椒庭
雪液風来自石峰金華衆壑此為中須知流出此山外
更會羣流共入東
右中澗
兩崖叠叠水中分瀑布飛流潄石根伊闕西河天一角
山間號此小龍門
右小龍門
時行時止石高下或見或聞雲有無五叠何妨轉竒偉
終然萬折必東趨
右五叠泉
片石﨑嶔斜插澗横枝愁絶淨無塵從兹石上栽冰玉
寒谷年年逓早春
右老梅巖
高巖南下走羣龍兩小源頭合一峰問道是中人不識
先生信善擇中庸
右中峰
操
廣箕子操
炎方之將大地之洋波湯湯翠華重省方獨立回天天
無光此志未就死矣死南荒不作田横横来者王不學
幼安歸死其鄉欲作孔明無地空翺翔惟餘箕子仁賢
之意留蒼茫穹壌無窮此恨長千世萬世聞者徒悲傷
宋季為相者曾聘先生館中先生以竒策干之不
果用而去先生感激舊知後為賦此辭旨悲慨音
節高古真竒作也(吳師道書)
和蘇金華歸去来辭以送之
歸去来兮先生庸何歸豈陋邦之難仕繄當路之無知
抑直道之難行伊民命之蕭斯既歸興之方浩寧挽留
之非癡薄宦情於清光審去就於先時覽盈虚其如彼
歎奔走以奚為歸去来兮車班班而將駕旆悠悠以先
驅轅欲東而或挽輪將發而或支謂單父之為政寧有
民之忍欺障貪殘之横決非夫子其為誰彼稚饑之未
恩此鼓琴之已希胡為乎忘百里之命翔千仞之輝嗟
夫君之去此是吾民之數竒將焦熬之益熱見百里之
罄垂吏婞婞以齎怨民盻盻而觀頤歸去来兮先生毋
庸歸聖賢無必不為之意而天下未嘗無不可為之幾
觀廉直之得民如此則公道之未冺奚疑胡不舒南溟
之雲翼活東海之波魚移松菊之清歡為黔黎之愉怡
其毋以蘭芝為糧毋以許瓢為巵毋與猿鶴為伍而與
斯人為辭不然五柳先生幾于閉關毋遺王河汾之笑
嗤
箴
越州箴上浙帥王敬巖(并引)
維元祀天子以王公守越帥浙東庶士金履祥效
揚州箴作越州箴以獻其辭曰
源源浙流東南之紀自浙而東首衢甬尾至于海邦莫
不来求越惟都會方伯元侯帝命侯伯作鎮于越帥東
諸侯銅符虎節嵬嵬會稽神禹所蔵世祚綿綿以表東
方皇皇吳京此維畿輔右扶左翊以寬東顧惟越之民
今瘠不肥維爾元侯撫其瘡痍維越之支兵慮不備維
爾方伯師干之試翼翼元侯其子我民毋若秦人匪戚
匪欣屹屹方伯東方是保治斯裘揭亂亦瀾倒勿敏為
明勿異為竒庶士小子敢告誦詩
銘
篆銘經籍
聖有謨訓允啟爾性敢拜手服膺對揚休命子子孫孫
勿替引之
篆老母扇
奕奕桐陽穆穆北堂清風其長既夀且昌
銘扇
維元祀夏四月帝命臣箑賜爾清風以播於爾躬以毋
愠於爾衷敢拜手奉揚其尚施于庶民亦惟帝之功
周平之印銘
后稷受氏古公岐陽至於文武是興周邦八百歴年源
深流長以為國姓作賓後王子孫千億永世其昌
書行父弟所得銅雀臺硯
嗚呼曹鬼漢之浞羿曾是遺甓猶為世所貴匪貴爾物
盖有感於廢興存亡之意
贊
紀顔自贊(并引)
景定辛酉之春桐陽叔子肖其容而為之贊贊之
為言佐也佐爾弗及非以自頌也詞曰
幼爾冥行長爾及更驟爾壯齡樂爾純清爾矯而輕以
重而敦爾警而慵以敏而勤爾謹爾獨以養以存爾戒
爾弱以毅以弘肅爾威儀惟敬之門視爾踐修惟德之
成小子識之毋沗爾所生
默成文集序贊
默成之文斬釘截鐵朱子序之河傾川決沙隨名筆詎
論工拙伏讀仰瞻如火烈烈字字言言玉璜金玦寶祐
而降公卿跋章文斂鋒鍔附中掩剛風俗議論駸駸刓
方匪公之節豈邦之昌嗟公聞孫毋寧珍蔵方来日長
必或發揚
傳
深衣小傳
深衣三袪縫齊倍要要縫半下短毋見膚長毋被土衽
當旁續衽鉤邊袼之高下可以運肘袂之長短反詘之
及肘衽尺二寸制十有二幅齊如權衡負繩及踝具父
母大父母衣純以繢具父母衣純以青如孤子衣純以
素純袂緣純邊廣各寸半袷二寸帶下毋厭髀上毋厭
脇當無骨者天子素帶朱裏終辟(音禆)諸侯素帶終辟大
夫素帶垂辟士練帶率下辟居士錦帶弟子縞帶并紐
約用組三寸長齊于帶紳長制士三尺有司二尺有五
寸大夫大帶四寸雜帶君朱綠大夫元華士緇辟二寸
再繚四寸凡帶有率無箴功
傳曰古者深衣蓋有制度以應規矩繩權衡制十有二
幅以應十有二月袂圜以應規曲袷如矩以應方負繩
及踝以應直下齊如權衡以應平故規者行舉手以為
容負繩抱方者以直其正也方其義也故易曰坤六二
之動直以方也下齊如權衡者以安志而平心也五法
以施故聖人服之故規矩取其無私繩取其直權衡取
其平故先王貴之故可以為文可以為武可以擯相可
以治軍旅完且弗費善衣之次也
外傳
深衣者先生燕閒深居之服也衣之朝者謂之朝服祭
者謂之祭衣燕閒深居之服則謂之深衣古者上衣下
裳以為服而連衣裳為深衣完且便焉故有虞氏以為
燕衣三代用之周諸侯大夫士朝朝服而朝而深衣以
夕庶人吉服之盛也周衰禮廢後世失之矣深衣之復
製自温文正公始也其復明也自子朱子始也其制用
布古者深衣之布十有五升則幅之縷凡千有三百今
無之取其細者可也度用指尺稱人體也體有短長而
指尺如之自然之數也不以指尺則度不應數長短不
稱于體指尺之法各以其人左手中指直取之上下節
文之間以其中之長為寸之長曲取之屈其指兩節文
之端度其中為寸亦如之積寸十以為尺衣全四幅幅
之廣凡尺有八寸以布二幅中屈之不裁其腋其前幅
領裙之邊餘二寸下屬于裳裳十有二幅以布六幅交
裂之一殺而上一殺而下其端一廣一狹為要上屬于
衣而下廣為齊衣全幅一則裳狹幅之三屬焉狹之度
六寸積十有二則七尺有二寸廣之度尺有二寸積十
有二則丈四尺有四寸此其大約也然衣前有領且前
裾叠而後裾展故裳之幅前廣于後則後狹于前則不
餘幅邊之直合以為裻(音篤)則其直應繩以裻之長為身
之長古者上衣率二尺二寸裳如其人約餘四尺故短
不見膚長不被土袂屬于衣袷可以運肘袂之本其徑
二尺有二寸今加之可也微廣而員殺以為袂之徑尺
有二寸行舉手而應規其長三尺有六寸則反詘之及
肘裳之兩旁連屬縫之前後之幅不殊謂之續衽右邊
交而左左邊交而右左右交鈎謂之鈎邊或曰幅之邊
交鈎縫之則表裏如一也謂之鈎邊衣領之交其袷如
矩以抱方也帶下當髀則窘上當脇則不袷當要圍之
結于前重繚而下垂之為紳紳者言其屈而重之也紳
之長齊其裳用組五彩約帶之結餘則垂之長齊其紳
紳垂三尺則組之長六尺有三寸三寸以并組約而垂
各三尺與紳齊焉凡帶古者大夫四寸士二寸今皆博
四寸古者士以下皆襌而今夾縫之古者天子以素而
朱裏諸侯大夫以素士以練居士以錦弟子以縞而今
以白繒其飾之也古者君朱綠大夫元華士緇而今之
色視純或飾以緇古之士帶也古者天子諸侯終裨之
大夫裨垂士下裨今有爵者通飾之古諸侯之帶也無
爵者飾其紳古大夫之帶也其長古者士三尺有司二
尺有五寸子游曰三分帶下紳居二焉而今與裳齊禮
從宜而有可以義起者也其繩具父母大父母以繢具
父母以青領表裏皆二寸袪邊齊表裏皆一寸有半今
純以黑色之便也具慶加古純可也君子曰取義之多
乎其餘深衣乎衣之全也以象天也裳之博也以象地
也袷之矩也以正義也袂之規也以容仁也背之純以
中直也下齊之權衡以行平也故深衣者規矩準繩之
服也服其服必思蹈其理焉是以君子清純以律天博
厚以律地仁義以法規矩直其正以法繩平其行以法
權衡故詩曰服之無斁又曰緇衣之宜兮小雅曰行歸
于周萬民所望此之謂也
仁山文集卷二
