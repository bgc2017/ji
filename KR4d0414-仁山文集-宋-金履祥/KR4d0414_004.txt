仁山文集卷四元金履祥撰
祭文
代王姊夫祭亡考散翁文
嗚呼外舅而止斯耶天不可必命莫之知公生於世六
十有八維鄉之瞻維時之傑公之儀形渾然天成和厚
之氣温其如春終日之間不形忿愠見者心服聞風斂
袵公之學問超然流俗聖經賢傳諸子史錄取之如逢
誦之如流随叩而鳴愈出而優公之文章時稱大手前
坡後穎伯韓仲柳几格之間黃冊不留左右圖書歴漢
窺周少始知學嶄然異衆命物成吟遍書成誦長遊庠
序譽傾一時名公賢士一見而竒中更數竒不偶場屋
晚益推分斂付庭玉迨其季年學成行尊後學師崇前
輩推稱如何不淑一病遷延匪痛匪疴而殁終天嗚呼
人之不幸時之無禄鄉邦之思矧為姻屬夢說壻公二
十五年靡事不謀靡懷不宣饋遺之交靡月不逮書問
之馳一日或再愛教之意不間始終忿怒之辭没齒不
逢今公之薨泰山圮矣予則疇依言之涕矣公神在天
公書在筐追維疇昔有淚浪浪菲儀一奠庶幾享之上
為公慟下哭吾私嗚呼哀哉
代仲一諸姪祭其祖文
嗚呼我有金氏世家桐陽積善一脈源深流長至公之
身典刑所係自初有終罔非善意彼世之人為富不仁
惟公不然富以仁成不貪而足不吝而裕不為壟斷善
人是富彼世之人富則必驕公則不然不改所操不奢
于度不矜于人不務于外油然此心惟公肫肫不厲不
怒惟公融融不躁不露保此家世植此戶門安我後裔
訓我子孫藹然和氣融然善意賴公而存雖亡不墜嗚
呼哀哉在昔先聖屢歎善人古猶難見矧惟兹今幸有
我翁胡不百歲一疾長終三年夢寐昔我諸孫嬉嬉在
庭所聞謦欬所瞻儀刑今我諸孫環侍庭止不見音容
惟柩惟几惟兹時良靈神不留祖道既馳輀車悠悠諸
孫扳號莫尼其軌毋疾而驅公神爰止薄陳以奠矢心
以辭公其少留公毋遽馳有酒斯馨有殽斯潔公亡如
存尚我肯啜丹旐翩翩有鬱姜原嗚呼行矣有涕漣漣
嗚呼哀哉
同汪功父祭康保則文
嗚呼哀哉元氣化生所受不一長短殀夀何可致詰人
孰無死所痛維殤人孰無殤所係或長奕奕誠求三世
文獻孰其承之保則一綫煢煢重闈孑孑偏慈孰其奉
之保則是依昊天孔仁哀此煢獨存此一脈庶幾有屬
既曰存只曷又亡只命之短矣維其傷矣維此文獻曷
其有續維此重闈曷其有托言念崇墉永思其終孰不
有歎矧其朋從維子王子聿念厥義于此外孫欲玉汝
器俾我二人更誦所聞式習庶幾克慰所承去臘之窮
阽危一疾今喜有瘳舊聞来繹翼翼孜孜左右進趨再
夕不寧而訣幽塗嗚呼哀哉斯意孤矣斯人已矣興言
思之涕其隕矣梓溪之源有崇斯阡從爾皇考行矣罔
憾追念遊從始終三載緘詞一奠愧弗躬酹殀夀不貳
生死一原尚其知之維以永安嗚呼哀哉
祭王立齋先生文
維咸淳三年十月甲寅朔越十七日後學金履祥謹以
清酌時羞之奠敢昭告於有宋善士立齋先生王公之
靈曰嗚呼大學重關誠意為要過此則人不然則盜允
惟吾邦濟濟宗師公在其間是友是資純直不疵其生
也性誠實剛方伊學之正少始就傅博覽羣書如誦已
言如駕輕車長為文章高邁流俗不屑舉子亦遜世禄
温潤古雅詩人之風非楚而楚詞韻舂容間為詩歌驅
馳晉魏詣理之言騷選所媿自處以介忠為人謀父兄
朋友交挾以遊在庭在外吳越荆楚南閩北江慨今弔
古自得無欲故能囂囂抑豈好遊家國之憂昔在淵明
宰輔之世雖仕不顯始終無貳公之家世與國同休苟
利社稷豈間顯幽遨遨其間議論所及忠君利名濟時
之急既盡其實則避其名實則在已名則在人凡此所
述文學德操皆公之膚人已難到惟其此心不愧屋漏
隠所獨為顯可人告言行相顧表裏無殊心廣體胖誠
意之符聖賢此關亦既越止天假之年尚究極只云胡
一疾荏苒三年右緩左弱不廢討硏一朝不寧至此不
淑道日已孤人如可贖我實企焉遍參儒宗既友公子
是獲遊從深衣朝行擁衾夜語不倦不疑靡懷不吐受
用之要心事之微凡所見聞悉以語之善則與之不善
拒之於諸公間亦或譽之顧我何人而能得此今公之
終何日忘止賦竹之原思泉在東公其奚憾一誠始終
前輩煢煢後學貿貿侑奠以辭匪私是悼嗚呼哀哉尚
饗
為兄祭妹文
維咸淳三年歲次丁卯十月甲寅朔越六日已未兄夢
章謹以肴羞致祭於亡妹八乙姐安人之柩嗚呼哀哉
吾母九子存者二人惟我與妹相依終身母踰八秩我
過六旬妹乃先亡棄母與兄初妹之少擇配京英謂得
所歸謂足且榮中更歲年歴幾紛紜百我險艱妹亦辛
勤琴瑟方調沉疴遽生一病終星一朝訃聞於今四年
窀窆未寧反葬母家首邱之仁廟後之原幽宫既營吉
涓詰旦舉此丹旌有子在遠有夫不臨孰臨其穴有女
與兄既固既吉依我天親靈辰不留祖奠既陳行矣永
歸老淚酸辛嗚呼哀哉尚饗
縣學立純孝公祠子孫奉安祝文
維咸淳四年歲次戊辰十有一月戊申朔越九日丙辰
曾孫夢章偕孝德孝修理履祥麟椿攀龍會龍登子文
友端等敢昭告於顯曾祖考純孝先生八行金公九府
君惟公誠孝純篤感通神明德行昭著聲聞朝廷帝用
嘉之存恤有旨賢牧對揚表厥宅里名之純孝以華其
德今九十年流風日長鄉寓之公大夫君子考據圖經
謂宜通祀翼翼蘭侯是采是咨謂爾子孫来幹崇祠斵
珉作主侯表其額其傳孰書何子所筆頎頎祠祏表表
名跡維日迎長立於學宫有来瞻者肅然興起惟孝惟
忠人心天理曾孫奉奠以妥先靈惟公之神其尚監臨
之尚饗
祭縣學土地文
維年月日邑士金某謹以酒肴致祭於縣學土地之神
比鄉邦寓公大夫士考據圖籍謂吾先世純孝八行金
公以孝義為乾淳名賢聞於朝廷表其鄉里是宜有祠
於鄉邑之學縣侯是之俾履祥主營祠作主之事將以
吉辰奉安謹先以酒肴祗告於爾神俾我純孝公之靈
妥於學宫則惟爾神實隂相之尚饗
祭何南坡文(北山先生令兄)
維咸淳五年歲次已巳二月丁丑朔越十有一日丁亥
後學金履祥偕張必大童偕金麟余澤童俱等謹以清
酌庶羞之奠昭告於漕元居士南坡何公之靈嗚呼考
亭洙泗勉齋曾顔公與叔子俱親其傳始侍宦遊臨川
之滸父師同寅伯仲步武終焉退老盤溪之濱頎頎兩
公翼翼典刑勉齋遺言被於後進實公始傳叔子訂定
公舉計臺卒隠邱林叔子特詔亦辭執經叔子云亡公
乃慟悶曾是信宿相繼而殞孰無兄弟惟公怡怡孰無
生死惟公同歸師學匪殊塤篪一律清風不孤夷齊雙
骨峩峩北山道脈攸傳有公之兄允為二難我登師門
並獲趨拜教語温良重重燕賚昔登公門乃玉乃金今
登公堂有聯銘旌今德夀終於公奚憾儀刑俱隔兹之
永歎奉醴以奠寫哀以詞不亡者存其尚監兹嗚呼哀
哉尚饗
祭北山先生文
維咸淳五年歲次已巳二月丁丑朔越十有一日丁亥
門人金履祥偕張必大金麟童偕余澤童俱等謹以清
酌庶羞之奠敢昭告於先師北山先生故國史殿講觀
使何公之靈嗚呼先生學問得聖賢之傳授存殁關世
道之隆汚是惟知德者足以知此而或者將謂吾言之
為迂夫自堯舜以至孔曾思孟又千五六百年而後有
程朱前者曰以是傳之後者曰得其傳焉不知所傳者
何事歟蓋一理散於事物之間皆真實而非虚事事物
物莫不各有自然之處此所謂萬殊而一本一本而萬
殊先生蓋灼見乎此故廣探精擇以求而篤信恪守以
居逹於取舍出處之義而粹於踐履之實存養之腴間
嘗指此以示門人也此其傳授之符乎然自朱子之夢
奠以及勉齋之既徂口傳指授者或浸差其精藴好名
假實者又務外以多誣惟先生訂師言以發揮剔衆說
之繁蕪以為朱子之言備矣學之者惟真實之心地與
刻苦之工夫能此者雖不及吾門可也又何有開門而
受徒衆方決性命以干進世滔滔皆利欲之途然而廣
廈細㫋之召先生猶不受也而況爵禄之區區蓋聞其
教者有以知為學之非外而聞其風者足以廉天下之
貪愚此先生之有關於世道也何一朝而已夫昔先生
之憂世每懇切以嗟吁惟老病於山林與斯世其若疎
隠然玉府之有重寳巋然隆冬之有後枯今也先生之
終甚矣吾道之衰矣竟世道以何如雖朋從之有傳奈
晨星其益孤嗚呼哀哉履祥等獲供灑掃之役迭陪丈
席之隅意謙謙其和可即語欵欵其盡無餘顧資識之
弗強又探討之弗劬蓋悠悠然恃有先生在耳今一朝
而奪之始咨嗟痛哭悔前日求教之疎抑恰好之妙旨
與真實刻苦之訓謨言猶在耳其敢忘諸惟玩索而不
舍益服行以弗渝尚有以繼先生之志讀朱子之書分
絰帶以皇皇瀝雞絮以渠渠惟昭明之未遐猶愀然其
鑒予嗚呼哀哉尚饗
奠王敬巖文
維咸淳五年歲次已巳七月乙巳朔越二十日甲子里
學生金某謹以香燭湯茶之奠昭告於宋故都運觀使
敷文卿侍敬巖先生王公之靈曰昔在孝宗相維魯公
于時朱子亦在外庸書疏所通直辭正誼譬諸春秋責
賢者備世莫此知曰盾曰矛數十年来公議悠悠惟敬
巖公秉資超卓魯公之孫朱子之學兩公之門於是始
通兩公之心至此昭融公在薦紳力行所學凛凛直清
蹇蹇諤諤越在外服麾節煌煌所至政聲明敏剛方嚴
陵之政士信民服江東之政家尸戶祝終其愈偉不畏
於強匪狐匪鼠孰敢予抗風波畏途天日有赫詔公辭
行佚公祠秩風木未盡壑舟已移如何不淑而止於斯
今兹之年名賢多墜豈歲龍蛇抑邦殄瘁我從魯齋遂
交思成實推實引以登公門一見而異再見而器屢見
益竒誨語諄至公實知我我豈敢求匪勢匪利淡以綢
繆中更糾紛遂疎左右豈不懷公畏我罪疚今公之薨
永隔儀刑感公之知懷不能瘖哭公以辭匪有雞絮哭
公匪私亦世之故嗚呼哀哉尚饗
再奠北山先生文
維咸淳五年歲次巳巳十有一月朔越二十有六日門
人金履祥謹以清酌庶羞致祖道之奠昭告於先師北
山先生子何子曰嗚呼先生道德之隆孰能形容已有
魯翁昔我侑奠能言一二今此祖行祗言微意念昔多
岐中心漾漾既得魯翁指我宗師甲寅季秋時始受學
截斷為人一語夢覺謂古聖賢一敬畏心曾子終身臨
淵履冰然所敬畏匪拘匪懾常以為重則罔或越謂凡
事物用各不同曷云萬殊一理所通蓋凡事物有恰好
處萬殊一本惟此之故謂昔程子上蔡初来曰此可望
展拓得開予亦謂子於此可進難乎有常戒爾所病出
入師門餘十五年受教宏多媿負師言間關悠悠緒業
未卒今喪夫子嗟悔何及比歲卜居求義所安先生曰
然大書仁山先生既殁我始成室揭揭庭顔依依典則
北山之南先生所盤南山之北先生所寧伏哭柩前訣
此一奠哀我斯文曷以報稱尋恰好處存敬畏心終期
展拓不辱師門嗚呼哀哉尚饗
祭魯齋先生文
維咸淳十年歲在甲戍十一月癸酉朔越十日壬午門
人金履祥謹以清酌庶羞之奠昭告於先師魯齋先生
堂長聘君王公之靈曰文運重明鼎盛乾淳集厥大成
越維考亭考亭之亡道散四方鼇峰之傳北山之陽猗
歟先生世際淵源考亭上游一二徧參卒於北山師資
就正有的其傳立志居敬方其少年英邁無前議取秦
關俯視中原及既聞道悉斂豪英克巳亦顔弘毅似曾
攻堅鈎深高視旁通即事即物無理不窮論定諸經決
訛放淫辯析羣言折衷聖人究其分殊萬變俱融會諸
理一天然有中見其全體靡所不具庶其大用隨其舉
措表裏輝映動止準繩山立時行肅然襲人日晶霜潔
玉栗金精内明外齋閨門朝廷遇事理棼神運權枰如
有用我風飛雷興出其緒餘施諸造成臯比所至鳶魚
高深孰謂斯人而不用世晚益油然行蔵無意廟堂羣
賢明揚薦聞元祐訪洛伊川弓旌如何昊天不相斯文
如何先生乃夢奠楹隠居求志行義達道有如先生乃
隠弗耀嗚呼哀哉履祥登門今二十春轉迷起弱弘褊
矯輕進之北山館我歲寒施及其徒鱗差朋升昔我大
故貧不克葬先生賙之復視其壙引義返止師訓有嚴
始拘謬愆卒踐師言涵養拓充雖未克稱環堵&KR0673;蔬罔
敢越隕勉我力學以大發揮方其卒業遠遊来歸時夏
請益至已微疾為我坐言不踰其則謂喜介寧竟聞淵
冰哀我兹今有問無徵我思儀刑儼其如在豈聞先生
而容有改九二剛中而不見龍我懷先生亦哀道窮斯
文不磨先生不亡侑奠以辭監我哀恫嗚呼哀哉尚饗
又率諸生祭文
維咸淳十年歲次甲戍十一月癸酉朔越十日壬午門
人金履祥等謹以清酌庶羞之儀敬祖奠於先師魯齋
先生王公之靈曰嗚呼先生天其以殿斯文之傳也歟
而我抑有感於世道之變也蓋其禀剛大之氣高明之
資固一世之偉人寧百年之幾見也方其抱膝長嘯熟
窺天下之大勢南北之治亂議將因蜀取秦以俯拾中
原如見建瓴之便也惜也而不獲用於寶紹端平之旦
也及其中年斂邁世之豪慕曾子之貫窮格事物會一
於萬勇詣旁通鉅細無間意其經世綜物必雷行而日
煥也迨其晚年德成而義精養至而仁慣不動聲色而
措諸事業有潛移而默轉者然慨其憂世之心已不勝
悠然樂天之分矣雖譽望之日高與羣公之交薦於先
生了無與焉獨可憐夫信者之尼與忌者之訕也肆今
天子之訪落視見大夫而若憾方疇咨於公府起先生
以講勸而不知其翛然長往已不疾而夢奠也嗚呼望
其人如泰山之巖巖如秋霜烈日不可狎玩也讀其書
如日月之為光雷霆之為威如霜風之為勁也孰謂天
地之至寶而終蔵深山大澤之畔也吁此吾所以深嗟
痛哭而有感於世道之變也歟然自朱黃之日遐屬(闕)
其浸遠巋靈光之獨存耿神杓其明峻天若以為斯文
之殿矣何一朝而遽殞耶噫是殆未可以近論也蓋自
儒先猶有未竟之言而近年浸有不一之見先生執明
睿之高標以義理而剛斷開圖書之妙機辯風雅之淫
攛折羣言之糾紛分諸書之經傳信大業之規模駭里
耳之聞聽聖賢復起不易吾言又安知其非天之所建
也嗚呼遠矣始自履祥之登門繼率朋從而旅見涵古
歲寒之清幽耳濡目浹之觀感蓋均蒙追琢之盛心亦
俱恨卒業之猶晚也今也先生不可復見矣曾歲月之
幾何又靈車之將塴也兹諸生之畢來敬祖庭以侑奠
非敢獨哭其私而於世道斯文為是痛哭而永歎也悠
悠斯世知德者鮮矣惟神魄之陟降尚回翔其一監也
嗚呼哀哉尚饗
奉焚黃告魯齋文
維德祐元年七月庚午朔越十日戊子門人金履祥等
敢昭告於先師魯齋先生特贈承事王公之靈朝廷以
外患孔棘叛降接踵棄君親而遁者雖宰執侍從自負
崛強或不免焉是為正學之故思得先生剛明正大之
賢挽回世道而不可復作是用追贈京秩以寓求賢不
及之意使聞風者莫不興起也節惠異數次第舉矣諸
公以履祥逮事先生俾奉燎黃致告几筵先生不亡其
體朝廷所為表章風勵之意尚歆受之謹告
告魯齋先生諡文
維歲次已丑十月辛亥門人金履祥等敢昭告於故贈
承事魯齋先生文憲王公竊惟先王之制生有爵以攄
其德没有諡以表其行是皆命於天子而太史定其賜
小史讀其誄幼而不得誄長賤而不得誄貴諸侯不得
私相為諡至春秋之世則國自諡矣然卿大夫之諡猶
命於其國之君若夫生不能用死而誄之子貢猶譏其
非禮下至漢晉隋唐德或不見用爵或不稱德於是清
議在下而朋友門人始私誄其師若陳文範陶靖節王
文中孟貞曜之倫是也横渠子張子之喪關中學者欲
以明誠中子諡之而温公以為非古然則上遵朝廷已
定之命而下伸門人清議之公此豈非古今之通義而
禮意之兼得者乎伏惟先生禀高明剛大之操窮格致
服行之學真傳的緒高視旁通其風力宏撫足以濟世
綜物其著述規為足以解紛立度雖道在經綸而遠厭
進取雖名播縉紳而安老陋巷咸淳癸酉侍從有列薦
之章迨至甲戍先朝有特招之義先生固未必起也而
適不幸以卒朝廷惜之於是國子祭酒楊公文仲等列
請於朝乞諡北山何先生追贈先生仍乞一體賜謚公
朝敷奏特贈承事郎仍同賜謚事下太常以一德一心
踐行不爽謚北山曰定以廣聞多能行善可紀謚先生
曰憲事上得可已劄付其家照應矣然北山有累命之
爵故諡告即下先生没有始贈之命故告贈先下又以
一字之諡乃七先生節一之例而文公師生上自羅李
下迨黃陳例從二字上悉連文所以明一原盡衆美也
故再加北山曰文定已形告詞亦再加先生曰文憲將
頒後命而警告日急大勢阽危禮文之事未遑變故之
来已極自爾以後十餘年故舊凋零生徒散佚大懼履
祥等一旦淪胥上未能竟先朝之再命下無以表清議
之同尊鬱而弗彰無補世道夫以先生盛德追崇之禮
異世同符固非有待然近代門人私諡其師初非有待
於請也況有前朝之遺命乎謹依省劄諡憲之明文述
朝旨加文之餘意敬諡先生曰文憲改題墓道之碑式
昭崇德允終節惠興起方来永永無斁惟先生之神尚
歆受之敢告(羅豫章諡文質李延平諡文靖黃勉齋謚文肅陳北溪謚文安張主一謚文憲)
祭葉養志祖母文
維丁酉之歲季冬已未朔前聘士金履祥遣人以雞絮
之奠昭祭於賢惠南陽葉夫人唐氏之靈告之曰若稽
安定搜揚令淑上繼彤管為賢惠錄寅惟夫人賦性淳
穆克孝於親作嬪名族相其夫君内和外肅訓教諸子
義方庠塾中更事故轉徙迍邅贊夫以義收死贖遷羣
從子女既反既閑有教有歸各保其天粤自婺憂再歴
艱難儉以足用奉祀周旋卒全其家三世名範諸孤森
森力學修踐施及外氏存亡續斷迨兹令終終始無玷
考卜祔隧塋兆無遠諸孤謂予書其蓋篆載惟諸孤從
三十春往来名門懿範熟聞慈順曰惠貞良曰賢慎考
前錄敬表幽閒書曰賢惠誰云不然忍聞詰朝丹旐有
翩逝將勸防虞祔而還疾病纏縈風雪繽紛緘詞一奠
用表微忱嗚呼哀哉尚饗
行狀
亡兄桐陽仲子與瞻甫行狀
兄諱彌高字與瞻姓金氏始出三衢之劉十一世祖徙
於婺之蘭谿擇桐山之下居焉世有隠德以詩禮相傳
五世祖諱明偉紹興初以耆行錫爵族曾祖景文以孝
行聞於朝遂旌其鄉為純孝曾祖諱天錫早殀曾祖妣
唐氏少寡喜讀書清苦守家課子孫尤嚴切詩書之緒
遂以振祖諱世臣祖妣童氏父夢先是為桐陽散翁母
童氏兄蓋仲子也兄生於紹定戊子十有一月甲戌性
淳慤仁厚數歲就學穎悟日進先生長者異之命之聯
詩曰勲業歸卿手即拱手而對曰詩書養我心聞者驚
歎以學識竒之比長學不暫輟讀聖人之經常欲體諸
躬行之實凡一舉動輒引經為據而後為之非止為口
耳之資詞藻之計而已也兄於事親至孝承顔養志朝
夕惟謹無一節少懈二親以是老逸窶歡每得于人遊
于市苟一物之甘脆&KR0008;以饋親雖遠或飢渴不以自嘗
及壯家貧子女之累且漸重兄不牽於私不以私財自
有究其所行古所謂一出言不敢忘親一飲食不敢忘
親者兄真以之兄之事長最為悌順雖遇嚴急亦能回
其歡心有事勤焉雖勞不憚教諸弟自句讀至能文其
勤不倦族姻之交寧過於厚而無不及者朋遊以實相
與久而不狎平居終日未嘗見其愠厲之色人視之愿
者也然義所當為輒奮不顧俗鄉黨聞其(闕)家争羅而
致之子弟從之學者咸不嚴而化兄之學始務宏博淳
祐辛亥遂縈微疾爾後一以理義之學自涵泳程朱子
之書不釋於前加之誦數精熟編摩勤整討論簡密而
文辭詳贍所到日且益深假令兄博交遠遊則其學行
當表表人耳目顧厚積薄發無一毫務外為人之意是
真古之學者矣寳祐丁巳之春感寒自利醫復誤之腹
益急中醫復灼之末更醫復下之遂不起矣嗚呼傷哉
兄之病也語言雅正恐傷親之意惟以溘先朝露為不
孝以學道未成為憂且勉諸弟以學而無一語及妻孥
之私者至病革猶口誦周易韓退之詩頃之誦曹太尉
内宴應制之詩語訖而逝蓋是年四月三日也世衰俗
薄忠信之資而能學者少學焉而務實行者益尤少也
如兄兼之而夀命不長享年三十死之日聞之者無少
長貴賤莫不咨嗟涕洟者傳曰州閭鄉黨稱其孝兄弟
親戚稱其慈執友稱其仁交遊稱其信斯言也惟兄足
以當之矣兄娶唐氏男一人濟孫女三人皆幼曰存者
後兄之殁二月而生後五年實景定辛酉始克卜以十
月已酉葬於桐湖山之原前期散翁命二子曰嗚呼仲
子之孝與其學行之實人皆信之吾慮其無以傳於世
遂以湮淪魯齋子王子立言君子也仲子將受業焉而
没不果惟爾履祥及爾麟獲供灑掃於門其往請銘諸
幽庶斯子也死且不朽夫表微闡幽為善者勸君子之
責也夫子必樂書焉爾往請之履祥謹序其實以請謹狀
題跋
書浮圖可立薝蔔齋記後
薝蔔夷花也釋氏書有取焉予少也魯不能讀釋氏書
以為縱其有同吾道自足況其不同大儒君子且辭而
闢之比之淫聲美色不敢觀也薝蔔之說予蓋懵焉佛
者翠竹黃花之語先生夫子亦亟稱之因喻物理彼亦
各有得也雪菴立上人以薝蔔名齋自為之記予舊友
何君師文為跋其後暇日何公權晜弟舉以示予讀之
爽然且請予書其左立上人我之自出逃儒歸釋使我
親黨間俊遊為少予蓋屢歎之故不辭而為之書景定
甲子良月望日次農金履祥吉父
魯齋先生文集目後題
古魯齋先生王文憲公文集今所編次其第錄如上初
公之大父煥章公與朱張吕三先生為友父仙都公早
從麗澤又以通家子登滄洲之門公天資超卓未及接
聞淵源之論而早孤年長以壯謂科學之學不足為也
而更為文章偶儷之文又以偶儷之文不足為也而從
學於古文詩律之學工力所到隨習輒精今存於長嘯
醉語者蓋存而未盡去也公意不謂然因閱家書而得
師友淵源之緒間從撝堂先生劉公船山先生楊公克
齋先生陳公考問朱門傳授之端而於楊公得聞北山
何子恭父之名於是尋訪盤溪之上盡棄所學而學焉
黜浮就實攻堅鉤深間因述所考編以求訂證謂之就
正編迨至端平甲午學成德進粹然一出於正自是以
来一年一集以自考其所進之淺深所論之精麤自甲
午至癸卯凡五卷謂之甲午稿其後類述倣此甲辰稿
二十五卷甲寅稿二十五卷甲子稿二十五卷其雜著
成編者論語衍義七卷涵古圖書一卷硏幾圖一卷詩
辯說二卷書疑九卷涵古易說一卷大象衍義一卷太
極衍義一卷其餘編集不在此數也其程課交際出處
事為著述前後則見於日記履祥又嘗集公與北山先
生来往問答之詞為私淑編咸淳甲戌七月九日公殁
書蔵於家後又分蔵他所丙子以後散失幾亡某切獨
惟念自淳祐乙酉得侍函丈自是以来無日不陪書冊
几杖之右凡有詩歌間得次和及有論著首得披觀故
於諸書具得本末一時多事不料散逸比年以来收訪
裒錄未之多得迨已丑庚寅之間天相斯文募得諸稿
之全其他著述雖間逸亡而未盡喪也於是與同門之
士相與紬繹諸稿各以類聚其他雜著卷帙少者用朱
子大全集例亦各附入就正編大象衍義北山先生亦
俱有答語與履祥所集私淑編當依延平師友問答之
例别為一書但大象乃公所拈出謂為夫子一經故其
衍義亦自入集講義雖嘗刊於天台而未盡間亦有再
講者今皆入集古者有圖有書自易大傳以後書存而
圖亡公嘗因先天圖之出與太極圖之作謂圖學中興
故公建圖亦多今亦立門編入云
書鄭北山帖後(代魯齋先生作)
故資政北山鄭公其言議在文集其行事之偉在史傳
鄉里耆俊多能誦其遺文而吾氏與公家復有世睦以
故所聞為尤多今又得見公之遺帖於其元孫某皆與
其親故之書也人之稱公者大抵多其勲業而某竊嘗
獨謂公之勲業百未一試今讀公之帖見其辭氣間無
一毫自愜者而尤信也何者天下大勢惟關中可以舉
山東其次則蜀漢可以入關中也自關中而舉山東周
秦漢唐咸以之自蜀漢入關中漢王之收巴蜀定三秦
正用此也方敵之歸我關河也朝廷以樓公炤撫京陜
由潼關入咸渭人有勸其守要害據形便者謂敵覺且
復取矣時公為其屬聞之擊節亟請於朝重為保關陜
之計此恢復之第一籌也公言不用而其事卒驗及公
之使四川也時權奸又決計忘讐割地辱國而公獨争
險隘肅號令營關外之田以計軍實使一旦得便而出
關陜也如探嚢耳此恢復之第二籌也權奸忌之罷公
於蜀尋以罪去失此二籌遺憾大矣而顧區區以保蜀
為功至前時入關保陜之計又無能道之者獨子朱子
嘗稱歎之今讀公帖亦復有田渭濱省水運之事因有
感焉而書其後如此北望中州如隔宇宙而巖巖坤維
亦為虚矣後之君子必有歎公之功不遂而悲予之所
以書者嗚呼咸淳丁卯二月初吉書
書包氏家訓後
包吾鄉之望族於吾宗八行公以来世姻連故予知之
審其先睦人也然少時見唐登科記睦之包一後見新
定志自皇祐以来包之登進士者再紹興後婺之蘭谿
登科者包又三人即清塘包氏也鄉人嘗曰包族詩禮
相承簮纓累世宗支蕃衍非孝肅公之裔乎余曰不然
孝肅廬人所謂闕下包是也初孝肅有庶子棄不收養
至為人牧豎已而嫡子死無子其婦守節不嫁朝廷表
其門閭世遂為闕下包云孝肅苦無後節為訪其庶請
收之於是闕下之包僅不絶夫父子相棄天性之傷孝
肅之賢有此亦修身齊家者所當戒也永叔叙其祖之
所自出而曰由睦徙婺及族之登科者遂安公凡三著
名可謂不誣矣然吾聞叔孫穆子有言保姓受氏世不乏
祀此謂世禄不可謂不朽而所謂不朽者則曰太上立
德其次立功又其次立言耳包有前輩長者子謙父與
吾族祖昇卿公嘗遊吕成公之門而子謙執經良久其
所到尤遠今觀永叔自著治家要略及三省齋記患難
横逆解辭氣典雅皆足以訓其後故總名之曰包氏家
訓因知子謙父家學淵源所致抑亦古之所謂立言者
也豈他日但為一家之訓哉永叔老而不衰善行益著
而子姓羣從尤多才尚勉振其家也哉
潘默成三戒文磨鏡帖後
孟子有言聞伯夷之風者頑夫廉懦夫有立志吾於默
成潘公之風亦重有感於斯焉蓋公之志節剛毅凛不
可犯其著於言語文墨者真若斷金潄石以履祥之昏
老頑鈍每一讀之輒一奮勵猶有平日不自揣量之心
況方来有志之士且什伯於我者其感慨激烈當何如
也世多言托於金石者可以不朽公之三戒文磨鏡帖
刊於東陽道院於永嘉於八桂於義陵蓋非一處亦非
止一二帖而東陽道院者已毁漫不復存其碑存厄蓋
可知也而公之風久而益振頼有國史文集與朱子序
文千載不磨則有非碑之所能盡者公之来孫子東陽
叔裒集家蔵諸碑墨本整褫成集以示當世名流見者
心肅髮上指使君子之澤再新於五世之後則其遺風
之興起可期於百世之餘也嗚呼肆哉
仁山文集卷四
