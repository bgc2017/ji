果堂集别集類六(國朝)
提要
(臣)等謹案果堂集十二卷
國朝沈彤撰彤博究古籍精於考據所著有周
官禄田考三經小疏皆己著錄是集多訂正
經學文字如周官頒田異同說五溝異同說
井田軍賦說釋周官地征等篇皆援據典核
考證精密其於禮經服制多所考訂尤足補
漢宋以來注釋家所未備其釋骨一篇雖為
醫家而作然非究貫蒼雅兼通靈素者不能
也其論堯典星辰不兼五緯盖主孔安國傳
又於在璇璣玉衡以齊七政力闢史記斗杓
之解雖未必盡為定論然各尊所聞亦足見
其用意之不苟矣集雖卷帙寥寥而頗足羽
翼經傳其實學有足取者與文章家又别論
矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
