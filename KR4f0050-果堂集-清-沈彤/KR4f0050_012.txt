果堂集卷十二
吳江沈彤撰
詩
幽蘭為儀封先生作
幽蘭發空谷蔚為王者香香風滿四野素姿凝清光脉
脉含深情獨立遺衆芳何堪蕭與艾結交當道旁蕭艾
滋露華幽蘭罹嚴霜光風一以轉採採充佩纕
游豐山
晨起尋豐山登降恣幽討山頭灌莽深山根淺水抱清
泠杳無淵更莫拾朱草髣髴霜鳴鐘指點數亦少名跡
總荒蕪舊刻空文藻延佇增感歎去去蒼煙繞
南陽郊外看梅花
我有梅花癖郡齋迺無梅聞說東郊外一株横水隈驅
馬行十里見此繁花開薰日覺香暖藉草因銜杯憶我
江鄉遊到處花皚皚春風起山谷香氣氤氲來月出寒
光滋吟賞猶徘徊勝事今豈得聊慰飢渴懷
冬至前一日郡齋小集分韻得叫字
仲冬隂正窮雨歇開返照列坐撥爐火鬭飲恣歡笑鄉
思忽難任南雁衝寒叫
送别全紹衣吉士
君從山隂來復向山隂去來時暖若蒸去日雪如絮迢
迢千里程不得五日住學案(全補續黃黎洲書)未全窺宏詞已
飽飫鼓棹竟衝寒别與幽人晤把筆念狂言應有傷離
賦
贈陳諒直
陳子我畏友豪邁見天性弱冠同門墻才調便縱横讀
書具隻眼穿穴契賢聖上下三千年羣史歸心鏡暇時
對朋好清風生麈柄往復期切劘古道人所敬晩來慕
修養萬象歸一静陶冶無故氣清心玉壺映當年抱朴
子寡欲保妙命丹井一以洗雙燕往來輕自嘆老更拙
未脱人間穽對子一披襟流輩徒倀倀
寄何子未
憶昔弱冠日業從哲匠授古籍時討論與君如蘭臭阮
公具洞鑒仲容實禀秀澄懷契名理細意研句讀學成
少知已時命徒乖謬抱影寄空廬一貧真蹇陋憐余亦
同病年來更老瘦身名一無成共守家風舊
贈陳和叔
大鵬負青天斥鷃笑不置飢驥馳千里駑駘飽還忮吾
友湖海豪自少懷遠志讀書鄙訓詁往往通大義論史
尤縱横卓識拔前幟愁絶梁父吟管樂常儗議高才肯
折節傲骨取時忌長安初同徵嗜好與俗異西山賦崔
嵬南國空返轡只今還落拓遊覧頗恣肆跌蕩公卿間
不合輒掉臂男兒志垂名區區那足計寂寞勤著書豈
為覆瓿事何代無英雄窮逹等游戲
懷席寳箴(時在虎丘)
百里路非遥背面忽七載相訪各有期事隔兩相待寄
我平生詩歴歴高情在高情近若何北望秋山藹
題張禹懷印譜
鐫印貴淳樸其源自秦漢摹神勿摹形剥蝕乃銅爛得
訣久已希良工復爾算一譜遠寄將古意滿几案在昔
顧與徐(云美龍友)吴中共嗟歎斟酌形神間誰歟登彼岸
寄示南耘
立言貴有物澹泊藴真味至性植根本經籍資灌溉前
輩豈率爾時流競塗塈昨閱偶存草喜汝無客氣汨汨
山下泉䟽濬通大川悠悠山下路重繭造其巔窮逹有
時命學殖在盛年嗟余已老矣所望惟汝賢
憶虎丘玉蘭
虎丘玉蘭天下無昨日臨眺山巔廬花開萬朵白日中
疑堆十斛明光珠華精迥奪遊人目香飄入鼻幽且殊
酌酒啜茶恣吟賞明月未到還踟蹰書堂今朝風雨發
蕭蕭山側花何如
即事
江鄉民苦飢推食與民食飢民一染指有司多菜色
釣魚歌題凌支南真
愛釣非愛魚無魚心亦足閒把一竿行迴塘汎秋綠
聞說
聞說江鄉雨浸淫湖海間雷轟纏十日蛟怒裂三山是
屋愁風破經秋恐食艱旅人歸未得垂白那開顔
屢聞望谿先生論古有作
問古知何處桐城路不迷窮山開石磴障水築金隄馬
㓗班應遜韓醇柳豈齊一朝心頗豁數月耳從提
對鏡
羸顔行若此不為病纔蘇骨但崚嶒見心仍勇猛無作
詩躭好句為客分窮途相對秋風裏憐吾又笑吾
過軒雲弟平原幕舍
京華一送爾數載獨家居此日纔攜手明朝又跨驢行
蹤皆不定生計竟何如欲别無他語加餐數寄書
客中九日有寄
客裏逢佳節登臨何處山片雲林外澹流水寺前灣帽
落萸房冷杯傾菊蕊斑踞湖多勝事知爾獨開顔
十五夜同人集明月軒得枝字
共是悲秋客秋中客更悲開尊稀舊雨見月憶南枝烏
鵲飛無賴星河見幾時良宵須痛飲漫作楚人詞
客南陽頗乘興游覧時秀水鄭秀才邁苦跨馬每
不克偕因貽詩解嘲率爾奉答
尋幽本不倦無伴每含愁山好憑誰賦碑殘祗獨搜淮
源穿地涌淯水迸崖流問渡非無處君能共載不
懷徐被廣
悲君滯城北身世久相違頭白生涯冷家貧過客稀一
尊聊撥悶數卷足忘飢余亦甘寥落秋風共掩扉
雪次日枕上作
天曉寒侵被聞呼雪更狂不知深幾尺昨已積平場弭
毒人無恙凝精榖有祥(汜勝之書云雪為五榖之精見初學記)最歡明歲
好急起看籌量
立春日送陸朗夫兼呈内閣董學士
才子方多感欣承學士招一弓傳臘底雙槳發春朝殘
雪看消嶺新花擬布條坐餘知我問書圃自逍遥
中頂觀荷
蓮渚依中頂亭亭立萬花出波披曉日倒影散餘霞風
定香仍遠凉生净莫加何當開十丈即此是西華
槐隂納凉
秋至暑尤酷槐隂氣獨凉微風随露落圓月帶雲藏高
卧游皇古長吟入醉鄉婆娑生意好相對那相忘
題梁幼循秋水歸颿圖
夾水丹楓映碧天短帆歸去孝廉船吳山路迥燕臺杳
兩地思親倍黯然(幼循杭州人尊甫司農公在朝祖家居)
舟行即事
清江水漲沒吳田麥脚時平荇帶牽日暮船頭風又急
四山雲起接村煙
題畫
翠蕩瑶翻水拍空斷萍衰柳逐江風扁舟不肯依沙渚
獨掛輕帆暮靄中
果堂集卷十二
