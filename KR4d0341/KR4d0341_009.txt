先天集卷九
經義
聖王制御常道如何
治外之道而律諸古儒者之意遠矣夫乍臣乍叛夷
狄之常本不足爲中國輕重也自昔聖人之所以處
之者恃吾有一定之規扵其來則薄其懲於其去則
固其守於其慕義則姑惟以禮羈縻之操縱闔闢其
權在我曷嘗舍是以爲制御之道哉後世不知出此
動有夷狄難制之憂而外求爲控御之術倚戰者威
或至於黷恃守者備或至於疎而屈已以爲和者恩
又失於䙝在我者無常道往往隨時而爲之遷就不
知古人制御之道不如是也此班孟堅之贊匃奴歴
叙漢家制御之失深有感於聖王之常道也欤聖王
制御常道如何請釋其說甚矣待夷狄之不可無常
道也無常道而待夷狄則方其強也冀其不吾撓必
屈體以徇其欲逮其弱也幸其不吾敵必窮兵以快
其忿至其當敵情去來靡定之時則又玩歲愒日籍
口於備守之一說上之朝思夕惟下之献謀奏慮其
所以爲控制駕御之策皆不出扵斯三者而不知適
所以為自弊爾扵國家乎何𥙷然則夷狄不可得而
制御之乎吁天下之事惟常者可以應變彼雖變詐
不勝而吾惟以常待之則其去也吾得以釋然無後
日之虞而其來也亦不能以得志扵我制御之規隱
然素具卒之國勢尊安夷變消弭何莫非常道之功
用哉其視夫用威者徒逞扵干戈相尋之際守備者
求詳於邊瑣謹固之間和親者又不過金繒賂遺行
李往來求之末後寕不大有間耶吾以是知聖王以
不制制之乃所以爲深制以不御御之乃所以爲深
御欤昔周盛時大原薄伐盡境而還此來則禦之常
也豈若後世禽獲獸獮犁庭掃穴之謂乎采薇遣戍
止衞中國此去則備之常也豈若後世戈杇鐡鈍老
師費財之謂乎裔夷君長執其寳玉咸造以展覲禮
館次處之國門之外此接之以禮之常也豈若後世
㗖之以子女玉帛要之以盟誓質約之謂乎乃知備
禦綏懷之三者誠先生待夷狄一定之謀歴萬代而
下不容昜也柰何漢世則不然盖自高帝以來平城
之&KR1518;未幾嫚書之辱継至含垢忍耻亦既太甚傳至
文帝雖知積粟務農守邊備塞然斥堠望𤇺火將吏
披甲胄悠悠歲月其可久乎至扵孝武一不勝其忿
則命將出師震威沙漠若足以雪前人之耻而士馬
亡失海内虚耗竟何如哉逮夫清渭之朝屈膝讋首
奉珍來賀宜思何道以待之而宣帝君臣方且待以
殊禮客而不臣是何待夷狄之乖如此耶故終漢之
世其備禦綏懷之道胥失之矣宜乎孟堅有感扵此
其傳匃奴也既叙其約誓攻守之非宜而終則言來
懲去備羈縻不絶爲聖王常道乃昔人之所常行而
漢人終不復用寕不爲之深憾而重其思古之意欤
雖然有苗逆命急扵徂征可也而伯益贊禹乃曰惟
德動天無遠弗屇淮夷既平晏然弛備可也而吉甫
作歌且曰矢其文德洽此四國西旅献&KR0729;謂不必深
拒可也而召公作誥必曰眀王謹德四夷咸賓不以
區區夷狄強弱叛服為輕重而每以脩德爲言先王
之所謂常道者母乃在此而不在彼欤使孟堅而果
知此則推原古人待夷狄之道宜無大扵此者矣何
條析其言曾不出備禦綏懷之事而已哉劉珖所謂
班固之言詳而未盡良有以歟(此篇出宋論會省觧之作也)
啓
與曹徽州
趣装曹参已歌來暮受㕓許子敢缺恭先具位既激
西江以蘇涸輙之鱗盍運南溟以展垂天之翼可以
久則久可以速則速時止時行莫之致而致莫之爲
而爲有義有命丹墀眷渥雄閣任隆親水地之侯仍
木天之閤以昔繍衣之霜凛爲今皂盖之春温惟花
屏山練帶水之竒邅焚林田竭澤漁之後欲回生意
必得貞廉彼貴聀之卿嚢帛匱金而已矣此名世之
士淵珠山玉如是哉歡迎西嶼之儒英快覩東嘉之
文献唐之壮郡今則漏巵守令牧民不損猶應言損
水旱仍歲有聞竟不以聞既無思溺猶已之心安得
遺利在民之意傳舍而又傳舍冨州那復冨州近因
三凖一金銀之關殊覺十室九繭絲之苦折帛久例
忽增一千茶租鑿空驟盈五百他可以類推矣其何
以堪此哉拯溺救焚帝遣慈祥之父母興滯𥙷弊公
行寬大之詔書民其瘳乎人所欲也因念歙黟之地
實爲財利之近觀婺女之范公遠考盤洲之文惠
凢而相業一自吾州典舉今年尚憶細侯之竹馬運
籌他日却看諸葛之木牛駕熟路之輕車添新安之
故事月卿三秋蕭葛千里嬋娟風緊西淮交承托雲
仍之久地寒東野覆庇竊天幸之多
賀朱尚書
新渥照乾坤清香森兵衞江西道院已喧來暮之歌
文昌尚書即拜召還之詔喜真儒之用世多吾榜之
得人前有昌黎後有魁峰可謂宜春之盛事入則周
公出則方叔竚看中夏之太平訪祖無澤李泰伯之
舊遊續黃穎川龔海浡之前傳廷臣傳至右者天子
居然器之正此悽然忽聞郵報伊川之信息甚大欲
郊迎而拜之夫子至邦政必聞不席煖而去矣幾若
燕鴻之相避竟乖鳳凰之覩先去速來遲不肯於汝
信處於汝信宿也别多會少機會如此邂逅如此粲
者何
賀蔡公杭
郎宿天移使星春至臨海之政不肯媚俗即欲掛冠
提泉之命所以表廉便當攬轡方楮幣稱提之無策
故禮樂馳驅之有光欲今地上之流泉莫若屏前之
至水貪夫廉懦夫立百城應竦於冰清能者用智者
謀九府必資之暁暢
賀厲制直
九陛疎榮八專進律齊小白晉重耳半分天子之旌
旗唐學士漢將軍增重元戎之節鉞若稽寕考厥其
尭文峻寳閤之行見海隅之丕用作霖雨爕理隂陽
賀余子新娶
九月授衣正之子于歸之侯三星在戸協君子偕老
之詩載錫之光云胡不喜某恭承天作之合文定厥
祥俾立室家爰講九十其儀之盛釐爾士女行衍則
百斯男之基鳩關關在河之洲鵉&KR0938;&KR0938;于蹶之里卜
筮偕止琴瑟友之雖無嘉肴既有肥羜永爲好也共
歌桃李之三迨其吉兮猶喜摽梅之七
碑
婺源朱塘晦翁祠碑
孔子廟終漢世不出闕里婺源朱文公之闕里也上
即位之十有八年始以公從祀孔子則天下皆得祀
况婺源乎二十有三年滕叔和以書來曰先君從游
於朱塘之上証兄弟子姪既沿文公昨梦之語作晦
翁亭又立祠其西為屋若干楹文公南鄉坐先父溪
齋先生告院君季父蒙齋先生合肥君東西鄉以侑
焉秋九月庚申告成將徹田聘士以掌扃鑰庶幾中
丁之祀勿替引之謹伐石請書其事月卿發書嘆曰
不亦善乎今佛老之宫神怪之祠布滿宇内而吾黨
之儒先頌其詩讀其書顧不得朝夕望其儀刑以自
振勵則兹舉也不亦善乎嘗考之二滕公近聞於
朱子者曰孟子道性善言必稱尭舜人性無不善則
無不可爲尭舜者要不可以一鄉之善士爲足也嗚
呼祠宇崇崇像設嚴嚴恍然當時師友之凾丈也學
者可以自勉矣立志以定其本居敬以持其志窮理
以致其知反躬以踐其實雖地之相遠世之相後如
會一堂况世若此其未遠居若此其近哉雖然爲巳
爲人界限之大者也漢唐之儒以聞道之難而學無
本近世之儒以聞道之昜而學無實竊道德性命之
說以爲譁衆取寵之資俗日以益薄治日以益卑職
此之故歟嘉定以来士大夫專以朱氏之學爲仕途
捷徑二滕公當是時退然如未嘗升紫陽之堂者人
爲之莞而莫或顧也陵陽李文惠公持節江東旁收
朱門記錄問荅之語得之如護拱璧待其人以殊禮
溪齋獨不以徼利焉聞其風者鄙夫寬薄夫厚矣溪
齋諱璘字德粹蒙齋諱珙字德章夀不兄若也某既
善兹舉不敢以固陋辭遂書其事如左又爲迎饗送
神樂章以遺之其辭曰游子悲兮故鄉駕余行兮朱
塘山深兮水静荷花澹兮自芳昔吾梦兮斯境羌一
笑兮徜徉宜爲亭兮水上以領略兮風光去之兮幾
何季子兮肯堂亭既峙兮翼翼廟載作兮崇崇蕙殽
烝兮蘭藉寒泉碧兮秋菊薌以奉兮以嘗以拜兮以
饗誰配之兮二滕&KR0770;師友兮弟兄超忽兮來八荒髣
髴兮紛語降若起兮吾思惠我兮光明對越兮屋漏
保之兮無疆扶宏綱兮勿之墜萬子孫兮餘慶
先天集卷九(終)
