先天集卷十
奏䟽
進大行皇帝挽詞䟽略
先帝策臣等曰文武始于憂勤終于逸樂臣對曰此
詩序之言陛下平日之所信者朱熹熹之言曰逸樂
之事自古小人竊人主之權則必以逸樂之說進樂
不歸君則權不歸已也昏庸之主固昜與也英明之
主而小人將竊其權爲人主亦安肯拱手而授之權
乎故必以逸樂之說進臣切惟逸樂二字宰相市權
之具也是時史嵩之獨相考官惧置之末甲先帝特
命陞一甲人謂徐瀮之書乃八月朔旦臣之對五月
十七也實在徐瀮之前既詔召人爭自明或有勸臣
亦自明者臣笑謝之
劾余玠子如孫䟽略
玠無義方死有遺辜乞斬如孫凾首謝蜀其所盗財
以給軍士如此則朝廷不失政刑與大臣之子弟專
權亂政者必聳然知惧矣
贊
唐越國公追封英烈汪王像贊
天下鼎沸六州太平大眀既昇版圖效靈生為忠臣
死爲名神此貞觀十八年之畫可以見唐衣冠之舊
王容貎之真
行狀
李太安人行狀
夫人李氏諱(淑英)本貫徽州路婺源縣懷金鄉三溪
里友仁先生許公之妻長者之婦淡軒翁之孫婦有
宋善士之曾孫婦也生而慧敏早孤事母以孝聞既
歸於我父事姑如事母事長姒如事其兄閨門雍睦
人曰此一家之唐虞三代也服喪天至節春秋奉嘗
齊如也掃松採蘋聲與泗俱友仁先生好賓客觴豆
静嘉殊不聞刀匙聲先生好施予家比無宿儲夫人
怡然雅嗜子朱子之書飲食以之每曰後世以鄭衞
之音教女婦邦家安得昌乎供重幣以禮師儒遣其
子從介軒先生子董子鶴山先生子魏子游月卿再
爲舉首淳祐甲辰禮部正奏名第二族姻姆傅舉酒
爲夫人夀酒酣夫人曰此兒初能言吾夫抱而教之
曰叚秀實笏擊朱泚顔杲卿面拆禄山簡册有光精
爽如此惟爾英烈追配古人此高宗皇帝追賁李若
水詞也小子識之今丞相專以君逸臣勞之說蝕聖
主而竊之權吾兒幸而得對言天下所不敢言此吾
夫義方之教也五月丙辰月卿對集英殿因憂勤逸
樂之問以逸樂市權爲對考官懼第爲五甲有旨陞
第四夫人喜曰此真吾子也月卿两仕危邊夫人獨
壯之有非笑者輙爲誦蘇文忠所道范孟博語先生
沒諸孤凶服四年夫人廩飢梁涉字人孤惸藥物
纊生意衍𥙿棺槨叢塚野無暴骸事事如先生在時
謝丞相氏有不才子濁亂朝綱月卿攖其鋒失臨安
府府學教授丞相兑天子錄月卿忠員外置京師從
事以寵嘉之夫人處得喪若一君子以爲難性勤謹
自幼至老不衰諸孤圖所以佚其老而夫人逝矣宝
祐三年乙邜十有二月乙酉也得年僅六十以五年
葬北珠源日月同逝之日月夫人幼所讀書終身不
忘理家不嚴而肅居處進止有常度初寒甚暑不變
也戒諸女遇妾媵必曰彼亦人女也其仁類如此治
凢絲枲裘裳之政倡以其躬無敢弗祗曾祖考知微
妣汪氏祖考頥妣俞氏考季麒妣江氏子男月卿承
直郎特添差充两浙西路安撫司幹辦公事協卿後
其仲父日卿時卿女三人俞有大張沂汪汻壻也汻
奉議郎新通判臨安軍府應時之嗣子孫男允茂允
薰允壯允英允葵允蘭女八人先生之葬也大海閫
觀文殿大學士丞相金陵公欲銘之而未遑月卿謹
狀夫人行乞銘於公執事謹狀宝祐丁已五年十月
日孤月卿狀
銘
校尉雲屋許公墓銘
咸淳癸酉九月五日居仲弟卒越三年乙亥將以十
一月丙申葬扵游衝之原其子允芳軰泣拜請曰伯
父以文名家凢子孫圖不朽其親者必属以銘孤不
天伯父以爲大戚惟窀穸之事有遠日伯父得不有
以慰其死而恤其孤而賜之銘拜重泣余亦泣嗚呼
仲不可作矣尚忍言耶由江衝府君來世有潜德長
者公重以仁厚培之朝奉公學行恢然見知魏文靖
公累薦不起爲書二大字揭堂友仁人謂甚稱其德
吾兄弟之生謂當大以肆頼天之靈流澤之光既玷
一科登仕版仲資過人讀書一覧終身不忘文辭追
古作者不止用取青紫&KR1522;利禄爲人寬厚能譲横逆
加之怡然未嘗嬰其心名公卿士造吾門見仲必改
容爲敬勸之仕不苟從一授辟進武校尉尉六合迓
者至君澹若無味後竟謝不仕於物寡所嗜獨有愛
馬癖覂駕在御馴若羊&KR0874;且騎且射風起鶻落又不
類其恂恂謹飭時治生知義利之辨歲歉鄉里頼君
以活小則平價甚則直以賑之皆曰真許長者孫也
此人人所知也至其事親懇懇生養盡歡死喪盡戚
籲天刲股湯劑間旬月不觧帶有吾所不能者兄弟
族姓知之人或莫知也吾嘗評仲局量似衞玠循分
似馬少游賙急似李士謙風采癖好似王武子吾方
閉影泉田湏群弟相羊朝夕以忘其老今也栖栖如
失群之鴈天長月苦鳴聲轉悲洪忠文銘其從弟子
文劉後村銘其從弟審淵矧吾與仲親兄弟乎允芳
吾其銘吾同産四人俱以卿名月卿爲我日卿為君
協卿爲次而後伯父時卿其季也君娶李氏生男三
人允芳允蘭允益女三人長適張邦韶次適汪靁小
者許嫁張觀國孫文夀君生嘉定壬午得年五十二
游衝之卜先葬李姒盖合祔也墓廬揭以見雲仍君
雲屋之號且致狄公之思焉世次德業之懿則有諫
議大夫侍讀葉君先君子之銘吾銘仲也有不侍書
也而銘也有以也銘曰泰嶽之㣧是爲伯夷裔孫許
封姓實肇兹猗不仕秦遠死孤壘儒薄朱梁柔也南
徙烈風義槩凛乎至公豈平輿之淵曰有二龍大火
無光帝邱其圯仲死不知後死奚俟游衝之阿有松
有栢憶弟看雲眼枯無力
戴氏母墓銘
月卿逮事王母時時爲言舊家事小子識之我祖有
孫女六而鍾愛其二吾與戴氏婦也逐逐魚隊中不
知翁何自知之噫今五十年矣吾女兄弟或不存或
無以自存僅僅無失墜惟吾二人在異時或可以拜
先人地下翁為知人矣小子識之今又二十年劉日
西薄商芹冬枯久矣而戴氏來徵銘嗚呼忍銘之雖
然吾大母之言故如此歴歴忍勿銘孺人諱妙柔姓
胡氏其君子諱三益歿時子皆幼人爲危之孺人勤
身其間禮師儒饌賓親以開諸子聞見闔門數百指
柔剛人人惟能得其歡心退無不我足者舅姑垂白
髮堂上竭誠盡孝視夫未歿有加焉迄使男有立女
有歸美哉侖奐儐爾籩豆曰未亡人懼無以見死者
暮年被末疾誨敕子若孫不衰年七十有二以殁淳
祐三年十有二月六日也七年亦以其月日葬麟池
之臯四男子伯桂仲栥仲松仲𣏌二女子嫁將仕郎
李嘉猷進士張端平嘉猷先卒孫男女各九人文豹
文德應庚端孫橊孫華孫邜孫能孫吉孫女在室會
孫男三人初里之長饒有古君子曰胡公諱選朴厚
而愛人人到于今賢之吾祖妣之祖也處死生𥙿如
類有道者然未嘗學佛老固未嘗學相人術而風鑑
如許吾祖妣賦鄘栢舟孺人亦如之其殁也皆七十
二以為春秋何其甚相似也翁之知人豈庶幾所謂
心虛而明者歟因銘戴母并著古君子之事俾不冺
銘曰麟池之臯安以吉銘以明之庶其式
