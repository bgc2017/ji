灊山集卷一宋朱翌撰
五言古詩
雙魚花
物生本不同所貴以形似如何小草間或作潛淵類宛
然花葉分有此尾鬛備如以柳貫腮十百共一蔕可肩
比目鱗與世為上瑞稽首蓬萊宫願附花鳥使
送山芥與徐稚山
北風撼坤軸飛雪封高崖萬草坐凍死不復存根荄蔚
然蒼山底有此紫玉釵本無塵土侵寧畏霜霰埋偶為
樵牧知遂與薇蕨偕堅瘦故耐久苦森終怒俳未免一
時出肯事衆口諧可以寄樂天時供八關齋可以送庾
郎三九代食鮭朱門厭燖煼嘉蔬日誰差飛觴失行次
可口相推排爾來走缾甖遂費登山鞋文昌列宿光騎
省後人佳居官乃退步養氣能實骸一箸須子同苦硬
求吾儕
淮人多食蛙者作詩示意
淮人為水族庖膾亦已巧田間有鳴雞性命得自保吳
人口垂涎捕取窮浩渺於吳産或多於淮求則少要之
業境會食債良自繞予也家淮南遊吳嘗草草平生下
箸處但覺皆羊棗不論赤鯶公亦及長鬚老何况鼓吹
部可作鐘鼎寶世間多空中所見徒有表至美不外示
魚鼈豈皆好君看十月鶉羽翼甚輕矯變化湏臾間不
念舊池沼食鶉乃無言食蛙或顰愀鶉蛙等無二妄想
自顛倒舌根無盡期所得在一飽哀哉南路徐食方說
燖煼但俱供芋羔不必著錦襖較之食瘡痂豈但能稍
稍
游月巖詩
赫日方正中忽見第二月老木盤硬枝扶疎真桂葉烟
雲成顯晦弦望靡盈闕初無大小餘可以歷沒滅但能
照行人千古此山側却笑天上輪晝夜不停轍
張翰惠書告窘
伯龍營什一撫掌鬼在側燕公鑄横財地下萬爐熱貧
富有物司得失難智索我今竟日餐或待門生設朝園
斸菜根暮火團松節黃妳坐上座方兄行禁謁安能决
餘波可以潤子箧俯視腰一圍何時解三篾薦福縱有
碑震雷即驚裂讀我送窮文還君乞米帖
與劉令食枸杞
周黨過仲叔菽水無菜茹我槃有枸杞與子同一箸若
比閔縣令已作方丈富但令齒頬香差免腥羶汙我壽
我自知不待草木輔政以不種勤日夕供草具更約傅
延年一飯美無度解衣高聲讀蘇陸前後賦
王令收桂花蜜漬埳地瘞三月啟之如新
桂花老月窟墮地散金蕊長憂風雨餘失此香旖旎撫
樹三歎息留花姑少俟枕中有仙方解使香不死蜜蜂
喜輸糧餘潤獲漸靡瘞深閱三月發覆驗封璽虚堂習
新觀博山為頻啟初從鼻端參忽置秋色裏氤氲縹緲
間可以降月姊自兹聞四時何止名七里
與郭令步至城下見田間稻秧已可插慨然有
感示郭令
端居倦來往春去誰與娛眷眷斗升米翛翛東南都薄
暮喜穿屐同遊又吾徒念昔始經此汙邪祝滿車及今
幾何日立苗還欲疏懷新舞翠剡生意蔚以舒吾生將
安之土偶之與俱清夜夢鄉曲未覺田園蕪他時招子
歸把鋤春雨餘
重午菊有花遂與菖蒲同採
菖蒲秀端午黃花作重陽萬物各時行半歲遥相望云
何忽並開相與同一觴仙人九節杖東坡一枝香洗去
仲夏熱如逢晩秋霜均是酒中物俱使吾年長莫誇雨
露私勿笑草木狂登高閱競渡樂哉未渠央
競渡示周宰
英英屈大夫遺骨淪湘湄楚人念何深叫空冤水妃雖
無些詞招顧有鐃鼓悲憶昨上巳日縱觀金明池突殿
隠負鼇長橋低卧蜺諸公貴人來珠幢紺幰隨兩軍各
氣熖萬楫生光輝龜魚戢影避虎龍挾翼飛想當大軍
後益覺遊子稀况我中興君高拱絶宴嬉羈人老淮楚
古寺臨長溪節物亦撩人風俗自隨時往來兩舴艋規
模具體微邑人樂豐年聚觀眼不移捐金賞先至頓足
助絶馳在昔攻戰具今但娛羣兒因而語兵法可以威
四夷八寶水中央大海壓左圻其中椎剽姦連艦揚鼓
旗先事能預防在易則見幾作詩示周郎赤壁有成師
竹枕
方牀洗湘斑夏簟織蘄笛誰與同卧起青奴甚相得嘉
哉直節君契分近愈密深林捕貓頭乃復枕上膝直從
無熱天徑下清凉國早晩報平安一覺我自適夢中從
我遊子猷推第一
西園月夜竹影滿堂
良夜天徹幕林間月如篩解與竹傳神月娥真畫師東
坡元不死鶴駕相追隨習氣未掃除戲筆聊一麾調和
水墨勻幻出虯龍枝圖成不挂壁擲地容俯窺欲進復
小卻尚慮鞋底泥
初直省宿
薄暮欣暑退吏散列閑屋冰廳冷如水孤坐一巾幅久
絶青綾賜僅免牀下伏何嘗語丁寧但愧頭蓄縮頻年
耗太倉初夜費官燭枕書倦已抛夢蝶來更速咍㘆到
天明從人笑列宿
次韻胡明仲見寄
去年玉笋班仰視見櫑具論事似陸贄任事似裴度今
年起衡山出守非不遇床頭看周易象在益長裕解琴
湏更張謀國乃疾固要開天地爐更使萬物鑄可憐冰
氏子大似鐡鑪步自謂樂於貧公乃知其素來刪城旦
書聊免吏部注祝公早來朝為上寬北顧
送張巨山
天方六月暑君有千里行相從苦不欵惜别難為情發
軫子胥山落帆石頭城火雲午尤竒水風晚更清輝輝
螢自燭嘒嘒蟬爭鳴今代太史氏昔者蘭臺英人如晉
宋間詩與顔謝并吾君志恢復求士出至誠玉堂紫微
省待子來經營
七月十四夜月分韻得明字
澹澹烟覆渚嗚嗚角收聲白毫萬丈光下注千山傾良
夜三五時玉樓十二城皇天老眼開碧湛雙瞳睛窺我
讀書忩徘徊到天明風從樹頭來挾我入太清飛螢轉
蒿叢熠燿徒營營露氣下庭宇秀爽凌冠纓以兹無盡
景對此不平鳴不如使雲遮寂歷忘吾情
有感
退之傳毛穎步驟過遷固當時不入眼怪笑且驚怖柳
州極不平裁書細說喻浮雲蔽兩曜憑虚亦暫駐何傷
黃道行終古元氣聚嗚呼古今一吾其祕緗素
曉上烏石灘
急灘上水船進寸輒退尺老夫敢穏坐解衣起佐刺凡
我同舟人有力俱不惜已濟各相賀可以正枕席反觀
順流人如電亦如射艱難與快意等是時行役月落東
方明雲收遠山碧翩然兩白鷺過眼已無迹天地正爾
寬何苦自跼蹐脱帶且腰舟歇我履一隻
章質夫帥廣時以酒六壺寄東坡於惠州書到
而酒不至東坡有詩傳在人口思召作廣東
漕翌適居曲江亦惠六尊且云吾家故事也
為作此詩
西樞鎮番禺紹聖之初年覆露落南人雅意極周旋六
尊南海春萬里羅浮仙先生洗破觥使者張空拳五十
有六字至今星斗懸君持澤國節我賦囚山篇欣然故
事脩要使家法傳禮等百牢我情均一觴天夜來燈有
花不憂爨無烟但恨語無味何以追昔賢
三月旦行園
我柳已飄絮我筍亦上竹雪氊密盖地犢角横入屋兹
辰略行園喜色動眉綠炎荒異中原氣候少清淑一日
具四時旦暮變寒燠而我於此間兀若蠶上簇但愛草
木長遂使杖屨熟喜甚得小詩意斷語不續尚可羊何
和不用唐衢哭諸公幸無事來不待休沐牀敷三百棋
勝負任反覆
飯大涌泉入紫微洞洞乃余尋出
山川有佳處神物嚴守衞自非夙有因孰敢發其祕衆
壑擁流泉青間見白沸洗我杖與屨時作深入計要須
鄉道先行與老人值指我洞壑已忽不知所詣劚荒剗
巨石稍去眼中翳豁然大厦開位可百人置嵌巖一日
出自此沓遊騎開山屬老夫愛山必同類甚畏長風寒
當暑皆斂袂歡伯遂行登相引入勝地
歲乙丑余年四十有九矣因誦太白四十九年
非一往不可復之句次其韻
南來不贏糧隨身一竿竹四年釣曹溪溪水香可掬求
方駐隙駒辟糓起黃獨五十止欠一何地可歸宿今晨
祖師前一擲杯珓卜去以六月息來期七日復往事一
局棋信手不必覆吾生行休矣自此生處熟
題劉憲十君子軒
北極元軒氣受命惟爾獨四方散子孫萬里異閩蜀戴
譜六十一嵓谷無遺錄段記三十九冥搜出隠伏世若
不盡見誰為合其族儒林老丈人與世談無欲開軒延
十君跪坐進三沐高低列雲來新舊間伯叔團欒十家
春門戶各清肅客至為卷簾贊名問寒燠一見伯玉輩
遂使季子服我欲作竹史就君求品目
予居曲江五年今歲又暮慨然有感
坐對研旁峰卧閱屏上山一事不掛心萬病方窮源吾
君禮南郊吾母望北還一歲幾得書五年闕問安是自
取之爾尚復何所言手種庭下梅花開聊喜歡繫日既
無術縮地良獨難
寄江東王端明
德人大江南壺歌温玉帳三歲豐年玉民倚嵩華壮政
碑滿七尺賜蓋高一丈平生詩有聲行與李杜抗餘力
到行草妙合晉人樣如此未賜環頗復辜衆望前時幕
下生今作倚門骯故國動遠思一夜清江漲身如龜甲
卷書自魚乙放南風造新凉爽氣來疊嶂壺觴得自引
茵鼎保無恙願公介厚禨中卣調秬鬯
十月旦讀子美北風吹瘴癘羸老思散策之句
初寮嘗作十詩因次其韻
戰休左觸氏夢破大槐國肝膽方一家燕越非異域是
中路坦平本自無降陟乾坤有乾坤無極復無極海角
盡東南天門洞西北萬里無寸草何人不相識亦有鼓
刀兒大烹舉銅鬲
其二
問學要根柢文章忌雷同字求反切當義用訓詁通縱
之逼論劔收之入檀弓平生苦我心不如作一農林間
瀟灑侯川上赤鯶公姑從賢者樂勿笑鄙夫空秋宵引
佳月暑晝追凉風如此了一生我其塞上翁
其三
戱語隴頭子與若本等夷朱紫強包褁本非我所宜失
脚落番山杳杳隨風吹將買二頃田樹以枳棘籬還我
本來面度今正其時此策我自决欲問其從誰譬彼沈
疴人忽然飲上池窮命可抵虎寧畏山林魑
其四
老火已退師寓客不憂瘴静坐窺物理一一見情状用
起舉拂子功成卓拄杖五行更主事衰絶變生王此身
屬造物窮健勝美恙
其五
厭晴思滴瀝閔雨思開霽姑欲快吾私豈暇計豐歲身
如姑射山物物無疵癘可笑建除家卜日論開閉堂堂
百年中顧已閱半世徭蜑且友朋百粤即魯衞
其六
子房憫濁世意欲一洗為五日老人約何乃數後期功
成去學仙辟糓從清羸豈不知自苦反覆加深維志士
極鑽仰堅高今益彌是為萬世法何止帝者師寧知取
履時幾欲真毆之
其七
兹辰馭北風所至有東道把袂問浮邱餽芝走商皓著
裙拜木公獻寶出富媪氣平四大和以此可却老長生
等終古彭祖是亦夭有客詣理窟相過或談妙再拜有
所乞乞我如瓜棗
其八
南來走炎荒北歸定尋思一生困坎壈憂患真吾師堂
中木上座萬里唯爾隨方幸得良喜那肯懷秋悲但令
今可行勿愧論少卑少時不解事日日荒于嬉投老又
懶惰得一或十遺戲我過此生造物真小兒
其九
中夜念凉天搔首坐待旦北風鳴屋角此懷忽凄斷兒
曹計伏臘極力供井爨憶昔冬來南骨肉遣星散念兹
豈人為稍定理絲亂呻吟裘氏地皆是儒與緩往語執
金剛勉力守門閈倒嚢留一錢且免用鞭算
其十
囚山無他謀治生出下策載之百漏船吹以無孔笛一
飽久定矣誓不為欣戚家山天一方何地休行役天其
調伏予中歲遭遠謫養成一牯牛露地見純白
寄無錫諸蒋
夜帆起犇牛烏竿鳴五兩百年幾寒暑兩歲五來往竟
不到惠山閑日真難享聞道山中泉煮茗蒙珍賞當年
京淅遞不洗牛李黨故人在邑中乃漢三逕蒋欲擊月
下門正想鼻雷響兹山君常到此約吾又爽且復卜後
來歸程一陽長
王承可有招隠黃龍之意
通途無寧軌世網闊遮邏九遷食肉榮一餉在堂賀泥
深迹逾深時過事亦過要之鐘鼎飽不及薇蕨餓吾知
此理明甘作蟻旋磨丈夫當勇决勿使良便蹉黃龍百
丈間山圍天幾大往丐一椽茅撫枕得高卧不能賡梁
噫且復繙屈些賣藥足生理故是伯休那當年白鳥盟
肯為青衫破微官亦漫爾棄去不啻唾王子里中人到
處成穏坐儻不食前言扁舟在公左
羅巨濟闢學之西序為軒以奉板輿之樂余名
之曰難老軒
龜息六用藏禽戲兩翼張俛仰何自苦要與宇宙長深
山具竈火煮沙烹硫黃此又出下策中乾外徒強我有
不朽計事具泮水章佳哉羅江東意師張曲江重席坐
日永脱屨來鴈行舉醆醉六經抵掌談三王青雲去一
蹴壽域開八荒始知吾道中大有却老方以此施其母
何疑壽而康煌煌忘憂花秀色迎朝陽願子多釀酒容
我時登堂
徑山白虎寺詩
遶郭尋好山直北得覩徑一重復一掩間度略彴峻溪
聲出左方環玦步相應萬木儼扶持四山擁清潤高疑
星可摘况乃斗之分諸公恨到晚六月宜問信頗聞開
山老說法起衆病坐受於菟降了不懷寸刃山僧詫神
通辯口紛若磬我豈必勝哉渠自有佛性
告春亭詩
東臯有佳致中夜雨一犁喜笑作春聲麥塊青欲齊淺
瀨發清響陳根出新荑紅情顔未破翠顰眉上低練巾
已堪岸藜杖始一擕殷勤遺好音胡盧來勸提
送鄭公績赴試金陵
庭槐著老花佳興渺澄江束書望故國飛帆響篷窗白
袍看先登唾手築受降從風靡彊燕舉火燭老龐秋天
鴻鵠高驚到中疊雙閨人侈宵占玉蟲綴燈缸
君到洗沐已蠟屐欵北山吾祖山中人凛然千載顔其
旁馬鬛封近去龍衮間通鑑恰施行新經宜少刪世上
有公議渠自明忠姦物情有報復天道則好還
昨日天子詔痛念并州兒儻有長轂動何憂折箠笞似
聞當宁歎頗牧今何之豈惟一方痛其勢又類腓策士
仍三年側席收六竒誰當挽天河洗出中興碑
筆端忘杻械舌本貴温潤明明獲麟書作世大龜鏡哀
哉束高閣斯文久不勝皇天開老眼牽復首拜命秋來
舉子場誰領斯文印向來鍼膏肓必古司農鄭
念我荅颯久區區勞此生借屋就瞿曇長湖繞廂瀠未
了文字債截蒲坐縱横天公喜相我貺以秋風清他年
載兼兩策勲首短檠飢吟愧峩冠誰知此心傾
孤城挾龍虎盤礴納萬象馮夷遵節制旦暮過稽顙君
今搦寸毫意與孤鴻往雄豪攬千古光彩發萬丈憶昨
吏三年到今餘夢想古寺壁間名勞君拂蛛網
我缾無儲粟世累如綴纓讀書寡見功一飽不可營鱗
差四百指習慣啼飢聲天豈私貧我客氣略已平安能
事計然且復師淵明儻有故人問但如詩所稱
高軒過我數相對心跡清共乘殿角凉劇談新月生稍
作蓮芡費久絶壺觴傾告我買夜航襆被催宵征秋晚
破敵歸連營稍休兵青雲付一蹴齊晉多世卿
七言古詩
豹隠軒詩
金錢暈花山中竒七日霧雨人不知一朝躍出從於莬
毛羣驚駭光陸離釣竿在手身在野未用聲名動天下
久幽則見理則然世間豈有終藏者道人見笑皮為災
羔裘要袖孰剪裁男兒獨患無文爾聖世何憂不遇哉
羣玉亭
泗濱石窟如蟻族巧匠琢山如琢木不問人家與官舍
軒窗隨分作巖谷符離城東石更多天劃神刓相倚綠
當年來過玉局翁拄杖敲門步幽麓翼然危屋誰所興
賜以嘉名號羣玉翁家自有小仇池壺中九華伴孤獨
經行趣尚絶世姿醜好例皆蒙紀錄銀鈎爛爛照無窮
走馬來看僵立僕是時官梅香正闌亦有海棠紅映肉
老翁盖棺二十年世上遺編數遭獄只今見字如見人
滿眼清風亂庭竹想當入海期汗漫雲車屢下僊山曲
仙山縹緲虚無間我欲憑之兩黃鵠
大雪
漢時長安雪一丈少陵有詩不吾誑今年廣陵雪一尺
忍寒長作縮龜狀從來窮巷說多泥自是泥深勞拄杖
閉門不出動經旬出門無路將何向故人乃遺咫尺書
遠祝長鬚問無恙濕薪如桂米如珠有突不黔旦踰望
但擕古鼎燒黃連香穗流珠凝碧帳崷崒窗間石數峯
氣凌太華嵩衡上黃楊冬青壓餘滋碧幢羽盖排仙仗
蒿廬頼有此清絶興來何用山隂訪飛鴻似帶燕山書
重冰怕結黃河浪元冥得意愈自嬌歲律回春未全壮
吾君曲軫天下寒語到三軍真挾纊自憐難備絶域使
規模但可山中相起來舉手祝羲車何日金篦開眼障
溪南大雪示常子正
王者有德琪樹生兵馬欲洗銀甕出天將以寶奠中原
何用真如傳恍惚沙寒汀冷鷺啄冰藻暖餌香魚近罾
梅花抱蘂不肯吐斂袵且讓天花升朱門歌呼正圍妓
江上獵圍飛鐡騎惟有書生無所為下帷煮茗候湯沸
用禁物體書雪
宵分獵獵風翻幃平明漫漫雪擁扉高粧老樹枝不舉
深壓野麰根漸肥削平履迹頃刻盡吹落楊花從來稀
飢烏大有在陳厄循階入戶冷不飛我曾倚頼東風暖
驅兒出市典衲衣不料元冥賈餘勇小窗無地逃寒威
起來塼爐薦軟火敢營肉陣張妓圍認香尋梅亦不惡
敲冰煮茗寧皆非掃除習氣幾時了忍寒琢句聲益微
東坡先生六一老當年格法誰遵依不量吾力效跛蹩
從今望炙晴簷暉
韓幹二馬圖
飛龍翔麟夜不關房星之精下人間一鳴墮地勢千里
四十萬匹中如山皇天生此意何在天意有在平百蠻
百蠻欵塞皆稽首干戈包盡於菟斑剪成三鬃代官字
濯之太液登王閑紫壇謁天五使出玉輅扶日雙輪還
寶鞭不用繡韉穏扇筤前開曲蓋彎方知徐行備天仗
絶勝疾走周人寰開元距今四百載人物風流無一在
如何兩驥今尚存好手傳神能不壊請從此畫究規模
便見當時似三代
人日雪
天公號令今年早阿香動地連催曉今朝纔及七日人
却見長空六花擾我獨塼爐坐畫灰扶杖出門愁屐倒
細挑生菜羔鼎香落盡梅花粧額巧詩成思發在花前
更願晴多怕晴少君不見貞觀有道幾成康誰其致此
唐文皇一時獻納盡豪傑鄭公臣徵尤激昂當年入見
適此時見謂人日宜相當有如此人當此日整頓乾坤
纔頃刻
夜夢與羅子和論藥名詩
鑚破故紙我拙計該貫衆史子得意籖排百部象齒懸
陟釐萬張蠅頭字分甘遂如百兩金作苦躭成五車記
地錦天花出妙機瓊田水英生爽氣詩成欲度甫白前
冠彈請繼王陽起天門冬夏鳶尾翔香芸臺閣龍骨蜕
任真朱子老無用得時羅君政如此今宵月白及風清
想君不作呼盧會泉石膏肓肯過予飲量定能加五倍
吳道子華清宫圖
霜清十月天無風行宫縹緲祥雲中重重繡嶺光相通
莊嚴具足無遺功泉鳴三湯春濛濛合歡皂莢雙垂紅
人間塵垢一洗空玉聲璆然出房櫳鸞吟鳳舞紛層空
豈不大勝遊月宫向非道子妙絶筆那見開元全盛日
槎牙老木青銅柯坡陁巨石蒼玉質石言木應苦何聞
阿房興廢纔頃刻乃知吴生有深意一時心事能貌出
臣非丹青好畫師臣以畫諫乃其職此山此事姑置之
此畫當今須第一
觀獵會圖
一日射雉六十三命中要是人所難一日射虎三十六
驍勇無前誰不伏沙平草軟雪泥乾手拓弓絃腰兩鏃
祥麟選馬捷若龍翻身已墮雙飛鵠拜賀將軍箭有神
摩旗拍鼓轟相逐錦褾大袖掛虚堂勇夫視之心發狂
不如緩帶氊車上舉酒割鮮殊不忙
送硯與周宰
巧匠斵山取山骨媪神拱手不敢惜因隆作防窪作池
以金為聲玉為質藉以綈衣便挈擕置之烏皮長拂拭
憶昨隨計西入關太學三年同寢食晨昏綴緝困蠅頭
歲月磨研取雞肋時來偶題千佛經吾自無功子何得
祗今懶慢大可笑身外了然無一物經時不脱管城帽
子宜不賜湯沐邑我今容子乞身去却到安宜宰君室
宰君真是瀟洒人文章機杼乃自出陳元毛穎費追呼
子堅而厚宜比德從兹去給上方札便當入珥螭㘭筆
切勿勸草封禪書亦莫上獻開邊策願君發明錯與誼
昨奏條畫今所急忠言讜論聞四方硯乎汝為不失職
簡宗人利賓
昔時桐鄉漢九卿家在淮南天一柱石麒麟冷一千年
子孫不敢去墳墓我之曾高主宗盟昭穆亦與公家敘
不容妄繼鄼侯蕭何嘗敢掘城南杜深山大澤塹劫灰
甲第名園走狐兔飄零直見似人喜何况乃與吾宗遇
為善本求鄉里稱浩歎正坐儒冠誤出參留守入坐曹
抑亦為此微禄故灊山山高灊水深眼前誰作藩籬護
心隨大信小信潮夢遶長亭短亭路生涯舊欠錢一囊
歸装或有經五庫今子新從彭澤來歸去來兮幾時去
一杯且遣客枕安百尺竿頭同進步
觀諸公打馬詩
酒酣侑坐展博局分曹並進角馬足過關驗齒出天衢
入關未掩繞日軸十驥并驅縱來往一將折箠制起伏
擊前疊後看騰驤避塹守狹良局促緩時必若出門殿
妙處正湏蟻封逐孫臏能令田忌勝諸人徐賀塞翁福
障泥在前解則行杜蘅可采帶宜速莫疑檀溪墜三丈
終使青雲成一蹴吾家欵段乃如狗敢上夷塗陪驥騄
但能書與尾而五未免以策數曰六歸歟秋滿華山陽
茼麥倍收連苜蓿
聞隣舟琵琶
檣烏逐風不停飛尾燕掠水東復西蠻絃金撥竊私語
行客轉頭聲更悲擾擾雲吹寶鬟綠新粧半隠朱簾曲
無限柔情指下生誰道彈絲不如竹谷兒指法來帝城
曹供奉傳新曲名香山居士家有此何况更聞江上聲
路轉溪回雙櫓咽弹盡胡笳十八拍山頭日落暮潮平
一帶荷花自秋色
石斛栽蓮
數夕一夢吴淞江兩槳飛度荷花鄉刳中山骨泥數斗
趁雨屈盤三節藕鏡面光寒溢井花四顧無人下渴鵶
老翁真箇兒童似我非韓公亦兒戲綠莖亭亭忽獨立
簾疎不隔香直入宛若船舫坐促膝遂使江湖在方尺
雖無太華藕如船定有廬山房似笠(摭遺載齊已於廬山瀑布中得蓮房)
(大如笠)
端午觀競渡曲江
楝花角黍五色縷一弔湘纍作端午越人哀君檝迎汝
呼聲動地汗流雨魚蝦走避無處所小試勒兵吾有取
樓船將軍下潢浦佽飛射士彍強弩大堤士女立如堵
樂事年年動荆楚却憶金明三月天春風引出大龍船
二十餘年成一夢夢中猶記水鞦韆三軍罷休各就舍
一江烟雨朱簾夜隠隠灘聲細卷沙沙淺灘平雙鷺下
南園用端中韻
有韓太尉淮隂家十年種木今開花松隂漸可張翠葆
桃蹊久已蒸紅霞早來雨過著芒屩曲沼鏡平清見沙
道人從我似支遁公子立名非務華劇談坐致千歲日
默誦初無一字差主人負重守且將一手撚箭腰黃蛇
因來小集休沐地何時共聽歸來笳飢腸欲餌桄榔粉
香身要采毗陵茄凉風翛翛引佳月歸興忽起從棲鴉
誰憐老我夜不寐兒曹見祝無多茶
八月十四夜對月效李長吉
雨江洗出揉藍天結璘下鋪白玉筵尾箕斗牛珠一穿
連暉接影墮我前整襟危坐天地默不知夜漏下幾刻
飛螢一點從外入白露下濕桂子香藍橋雲英正賣漿
金盤荔枝龍眼雙
題校書圖
我聞校書如掃塵塵隨帚去輒隨有螢窗孤坐志不分
帝虎魯魚相可否榻上諸公富貴人安能辨此鉛黃手
綠柳啼鶯耳畔春翠袖彈絲眼前酒如何復窺蠧簡塵
又借管城公作帚畫史畫名不畫實潤色丹青傳不朽
我是瀛洲舊校書揮汗磨鉛胝兩肘當時萬一見此圖
諸郎不免涎垂口
寄張子公
政和聖人拜賢書陛臚春曉傳天衢集英殿下八百衆
一時如公此策無萬口一詞期第一擢之第三衆不懌
諸公貴人願相識戒閽走馬要君入君言不媚有藥石
國子先生乃例得我亦跪起就穿執妄意得蒙子公力
六年一别安宜北憂患壓人氣不出聞之減米符離日
首陽激貪用一律嗚呼四海鳴鋒鏑白晝豺狼恣吞吸
帝在奉天頗倉卒絲綸政渴宣公筆緘情遠附雪原鶺
願公來扈廵南蹕平泉松菊凌霜碧伐叛亭成燕賓戚
起居因書問晨夕宜為蒼生調鼎食
方提幹有端石硯池狹不能容水予擕以歸令
匠者廣之疑其不返也書來見督以詩解嘲
端溪有石紫玉潤未遇良工失追琢眇哉池面劣容指
水至不能容一勺灊山道人請歸治要使墨池少開拓
每煩健步遠來徵事必不然空臆度子如不忘一塊頑
予亦敢負千金諾會令合浦看還珠豈忍荆山長抱璞
一毫不敢我非有萬頃難量子宜學聞道年來好說禪
初機最忌多貪著認為已有已大謬久假不歸非爽約
均之在此猶在彼弟兄四海何曾各笑傾萬斛付江流
所有盡空心境廓請對使者一斧碎與公少解貪癡縛
謝人寄硯
老矣捐書卧看屋尚記姓名供簡牘倉皇去越著南冠
頭已如蓬口生醭無因可結孔方交有藥唯醫管城秃
新凉稍與燈火親學字頗慚蛇蚓曲羅紋重厚使守舍
銅雀不真非所蓄敢遣良工開下巖要使珍材過天目
君家舊物多錦藉聲若鏘金眼鸜鵒前者一見首重稽
回視他山真碌碌公今遣一從我遊謹當配以蟾蜍玉
諸公勸楚真叟應進士舉以詩勉之
太祖皇帝龍飛初君家樞密推日車一時事載太史筆
九廟畫展功臣圖昭陵取士極妙選乃孫應詔從諸儒
威如草木部刺史屢進藥石諫大夫誰知冷落百蠻裏
忽見其後清而腴讀書過眼似皎月裁詩出手爭秋蕖
諸公力請舉進士駢四儷六子有餘三經新義未改科
一代元老出此塗要令我才必有用不憂此口無以餬
他年上國與計偕看日五色傳天衢
謝人惠淺灘一字水圖
風行水上初如織任使蕩雲高沃日屏翳歇去馮夷歸
本體湛然無損益風本無形不可畫遇水方能顯其質
畫工畫水不畫風水外見風稱妙筆清泉道人乃了此
筆下淵源心自得斜斜一字淺可揭渺渺横灘晚尤急
規模上繼蜀兩孫妙處直度吴諸戚老夫老矣不觀瀾
但愛漪漣才咫尺面牆注目風蕭蕭漁浦西興待晚潮
縱貧那肯拆波濤還渠并州快剪刀
過秀野亭觀趙昌花
牡丹酴醿送春歸南風亦復吹戎葵青女不瘦芙蓉肌
雪中山茶火爭輝此開彼落相背馳安得坐隅皆見之
劔南老人來解衣好手不免如徐熙蕭然四幅十二枝
規模一出衆史卑妙處天授非人為右軍字畫少陵詩
後來縱好難並馳傳觀左右識者誰愛畫入骨吾一癡
惜哉不獲坡谷題何妨擾擾俗眼疑秀野前後花成帷
按圖求之君自知
簡韓仲朋
老范好客老更豪長恨無人陪痛飲我嘗解帶坐南軒
閉門投轄則大窘小韓云是故人子酒量直湏吞萬頃
昨宵風雨送秋來雨罷月林散清影想當一口吸西江
看撫朱絲移玉軫誰將五斗為解酲蜾蠃螟蛉供一哂
野人無酒可留公一酌山泉薦佳茗
謝方務德惠粟麥
投閑閉門且穏坐動輒有礙天難測錢神不肯赴招要
&KR1211;鬼乘時作寒熱要之貧困真我道一一為向兒童說
山中宿麥舊為農缾無儲粟今何拙甑塵不掃爨未烟
米盡自從仁祖索元英之孫陳義高急遣樵青分粟麥
細舂落落簸珠圓退磨紛紛飛玉屑粥香恍若在僧坊
麫&KR0836;又將思水厄從來藿食不謀國飢即湏餐困仍歇
笑殺多牛足糓翁何用詩腸生錦襭
耘村麥熟
君不見五經紛綸井大春不得已見隂將軍將軍故為
設麥飯推去不食言非誠又不見劉懷慰作齊太守廉
吏籍中自稱首邦人饋米不肯取示以麥飯吾所有我
有郭内一畝田帶經荷耡願有年今年麥熟始一飽久
飢客子俱來前姓名久與市朝絶將軍薄飯不吾設亦
不彊學劉公清但使兒曹知稼穡
題孫倅面山軒詩
舉頭直北看青山低頭直下覷黃卷黃卷辛勤有時厭
青山於人保不變山作主人我為客主人看客長不倦
今代風流潄石公吏事直以儒雅緣一邱一壑在胷中
塵土汚人聊舉扇開門抆拭舊題傍坐與烏龍通一線
近因秋雨聘此君更倚歲寒為外援賤子與世多背馳
只有青山存半面莫嫌剥啄時扣門要是綈袍故人戀
高風堂
一溪之雲各為雨聊與蕭王分出處亂山深處有生涯
三尺漁竿一枝艣細讀懷仁輔義書先生於世未嘗疎
我已飄然遺物去斯言却以告司徒恭政樹碑頌遺德
舍人作堂詔無極高風之高高幾何下視烏龍六千尺
洞霄宫
委委曲曲山九鎖巍巍堂堂天一柱靈官跨龍出洞來
仙人驅虎載箬去(皆山中事)泉流兩山鳴珮玦夜壇星辰可
手摘世間何限真人祠身未嘗到銜空結一日來遊豈
偶然草中更識天荷葉
羅教授不赴真叟觀李花之約已而有詩次其
韻
廣文著書不窺園刻杯以玉露以繁澹乎不躡俗士駕
雅意要令吾道尊那知韓賦李有花常以博士居四門
老夫却欲來不速但恨人静鐘鳴昏明朝未必遽零落
往看花上春風喧更語宗文與宗武詩成入耳宜不煩
灊山集卷一考證
第一頁後三行苦森終怒俳句按蘇軾咏橄㰖詩有
至味森森苦且嚴句翌詩蓋本此意惟怒俳二字於
文難通或以其質地挺勁故比之端人正士而以俳
優為喻然義亦費解今無别本可校姑仍原文
第一頁後七行苦硬二字按蘇軾建茶詩有苦硬終
可錄句蓋出宋時方言姑仍原文
第六頁前八行櫑具原本訛作礧具按櫑具乃劔首
之飾出漢書雋不疑傳今考正
第六頁後二行冰氏子三字文義不可解按柳宗元
永州鐵爐步志稱世有負其姓曰吾門大問其位與
德曰久矣其先也然而彼猶曰我大世其冒於號有
以異於兹步乎朱翌乃朱載上之子載上與蘇黃遊
有名於時据此詩本旨蓋自謙冒其家聲如柳宗元
所稱鐵爐步之意則冰氏當為永氏之訛然無别本
可校今姑仍原文
