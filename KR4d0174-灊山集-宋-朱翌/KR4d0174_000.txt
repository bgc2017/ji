提要
灊山集三卷别集類三(宋)
臣等謹案灊山集三卷宋朱翌撰翌有猗覺
寮雜記已著錄其集目見於諸書者宋史藝
文志作四十五卷詩三卷陳氏書錄解題作
三卷焦氏經籍志作二卷而周必大平園集
又云其子軧等類公遺稿凡四十四卷卷目
彼此互異蓋必大所言即宋志之四十五卷
乃其文集陳氏所云三卷者則專指詩集經
籍志所載亦其詩集而又訛三卷為二卷也
今文集已不可見詩集亦無傳本惟永樂大
典所收篇什尚多謹裒而集之釐為三卷以
還其原目翌父載上嘗從蘇軾黃庭堅游翌
承其家學而才力又極富健故所著作頗有
元祐遺風集中五七言古體皆極跌宕縱横
近體亦偉麗伉健喜以成語屬對率妥帖自
然陳鵠耆舊續聞劉克莊後村詩話王應麟
困學紀聞皆採其佳句盛相推挹蓋其筆力
排奡實足睥睨一時與南宋時平易嘽緩之
音牽率潦倒之習迥乎不同周必大序以杜
牧擬之非溢美也今陳鵠等所摘諸句雖不
能悉見全篇然三卷之内菁華具存亦足窺
豹一班矣乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
