附釋希坦詩
題劉世疎菴
藏却胸中萬卷書却来山頂結茅廬當時若也羈韁鎻
争得高名是世疎
廣化院
路轉幾多曲山登千萬重未游走馬澤先看鬭雞峯高
樹出雲聳寒泉趁石舂徜徉因覓句時復倚青松
福海院
路入轉幽處渾疑别是天虯松雖變化牛石尚酣眠驟
過一番雨鳴飛七布泉望中千點雪白鷺立平田
老人峯
二氣分時有此翁夀年直與太虚同想應傴僂千峰上
默笑人間說籛公
五臺明智院
時過九月秋来作上方遊林瘦霜凋葉鐘鳴風滿樓五
臺新月上一洞暮雲收奪利争名者寧知此地幽
崇夀院
踏破蒼苔徑幽居在嶺巔亭臺清映月松竹淡籠烟佳
客纔登席高僧忽起禪呼童急煎茗新汲白龜泉
曹溪
五水奔流會合通大溪飛過一長虹芙蓉面目重重見
多在烟霞變態中
金步搖
偶對叢條巧櫛成動搖徐步寂無聲仙花不識興亡事
豈學吳宫響屧行
婆餅焦
綠柳含烟烟不消紅花噴火火無燒如何焦却婆婆餅
每到春風舌苦饒
華池
陽魂日運金烏髓隂魄時含玉兔脂一旦相交化神水
山中分作兩華池
李昭象書堂
廢興生死妄安名山水何曾改舊清孰謂堂堂人已往
溪聲還作讀書聲(以上池州府志)
