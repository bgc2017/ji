九華詩集别集類三(宋)
提要
(臣)等謹案九華詩集一卷宋陳巖撰巖字清
隠青陽人宋末屢舉進士不第入元遂隠居
不仕築室於所居高陽河日嘯歌其内出則
遍遊九華之勝至一處則作一詩紀之名九
華詩集前有至大戊申同里方時發序稱以
山之東西繪為圖本繡入於梓與遠方朋友
共之詩人陳清隠吟咏有舊板兵燬不全此
二百十篇乃掇拾于散佚之餘者捐帑重梓
俾詩與山相照耀于無窮是時發本刻九華
山圖而以巖詩附刊于後今圖佚而詩集獨
存篇數與時發序合盖猶原本巖以大德三
年己亥卒而時發序作于戊申則巖沒後之
九年也其詩皆七言絶句凡咏名勝者二百
七首咏物産者三首九華山自以李白得名
詩家多有題咏而取泉石洞壑之勝遍加品
目實莫備于是編其詩亦俱瀟灑出塵絶去
畦逕有高人逸士風格不僅足供山志採擇
而已巖又嘗集杜詩為鳳髓集亦時發及楊
少愚序而傳之今其稿已不存此本後附釋
希坦詩十一首乃後人從池州府志抄入中
有可與巖詩互證之處今並仍其舊錄而存
之焉乾隆四十五年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
序
九華池陽勝境也山有九峯若兄弟班列古以九子名
之唐李太白有昔在九江上遥望九華峯天河挂綠水
秀出九芙蓉之句及來是邦與高霽軰聯句云妙有分
二氣靈山開九華由是九華之名彰彰於世得非地以
山川重山川以人重與范至能云余生東吳北南西三
方皆走萬里所至無不登覧太行常山衡嶽廬阜皆崇
高渾厚其最竒者莫如池之九華歙之黃山括之仙都
温之雁蕩䕫之巫峽此天下同珍之者旨哉斯言九華
竒秀誠為天下第一劉禹錫舟過江上以謂九華竒峯
自是造化一尤物焉李太白杜荀鶴羅隠費拾遺滕子
京王季文讀書有堂杯渡金地藏葛稚川負笈修煉至
於潘逍遙王介甫張子湖等吟咏歌記散出於郡邑誌
書者不一予世居其下雖乏濟勝之具坐卧偃息獨專
所好雨捲朝晴嵐光翠滴旦而視之入吾忩戸矣泉流
耀日杉影舞烟晝而對之搖吾樽爼矣月明鶴唳雪擁
猿啼夜而聽之透吾几席矣故以山之東西繪為圖本
繡入於梓與遠方朋友共之昔詩人陳清隠巖負其樂
山樂水之趣遍遊歴覧隨寓吟咏凢山中草木羽毛之
名品泉石巖洞之靈異烟霞風月之氣象悉採而模寫
於中皆得其事迹景物之真盖陳君生於九華身所親
歴目所親覩也詩有舊板兵燬不全此二百一十篇乃
余掇拾於散佚之餘者也竊謂山乃無聲之詩詩乃有
聲之山山之有詩猶天有日月星辰之光彩人有衣冠
佩玉之文華也苟或冺冺山靈其不抱冺冺之恨乎特
捐巳帑而重梓之俾詩與山相照耀於無窮云歲至大
戊申仲秋之吉同里方時發撰
九華詩集傳
陳巖字清隠青陽人自號九華山人博極羣書負用世
大志當宋末屢舉進士不第入元遂隠居不出時元世
祖徵求隠逸乃汗漫江湖以避之及老始歸青陽築室
于所居高陽河有樓曰溪山第一樓有池曰臨清池有
室曰静觀曰燕居日嘯歌其内出則遍歷九華之勝至
一處則作一詩以繫之名九華詩集又集杜詩為鳳髓
集同里方時發楊少愚序而傳之大德三年卒
