稼軒詞卷一
宋辛棄疾撰
哨遍(秋水觀)
蝸角鬭爭左觸右蠻一戰連千里君試思方寸此心微
總虚空并包無際喻此理何言泰山毫末從來天地一
稊米嗟小大相形鳩鵬自樂之二蟲又何知記跖行仁
義孔丘非更殤樂長年老彭悲火鼠論寒冰蠶語熱定
誰同異噫貴賤隨時連城纔換一羊皮誰與齊萬物
莊周吾夢見之正商略遺篇翩然顧笑空堂夢覺題秋
水有客問洪河百川灌雨涇流不辨涯涘於是焉河伯
欣然喜以天下之美盡在已渺滄溟望洋東視逡巡向
若驚歎謂我非逢子大方達觀之家未免長見悠然笑
耳此堂之水幾何其但清溪一曲而已
又(用前韻)
一壑自專五柳笑人晩乃歸田里問誰知幾者動之微
望飛鴻冥冥天際論妙理濁醪正堪長醉從今自釀躬
耕米嗟美惡難齊盈虛如代天耶何必人知試回頭五
十九年非似夢裏歡娛覺來悲䕫乃憐蚿穀亦亡羊算
來何異嘻物諱窮時豐狐文豹罪因皮富貴非吾願
遑遑乎欲何之正萬籟都沉月明中夜心彌萬里清如
水却自覺神遊歸來坐對依稀淮岸江涘看一時魚鳥
忘情喜會我已忘機更忘已又何曾物我相視非魚濠
上遺意要是吾非子但教河伯休慚海若大小均為水
耳世間喜愠更何其笑先生三仕三巳
又(趙昌父之祖季思學士退居鄭圃有亭名魚計宇文叔通為作古賦今昌父之弟成父於所居)
(鑿池築亭榜以舊名為成父作詩屬余賦哨遍莊周論於蟻棄知於魚得計於羊棄意其義美)
(矣然上文論蝨託於豕而得焚羊肉為蟻所慕而致殘下文將併結二義乃獨置豕蝨不言而)
(遽論魚其義無所從起又間於羊蟻兩句之間使羊蟻之義離不相屬何耶其必有深意存焉)
(顧後人未之曉耳或言蟻得水而死羊得水而病魚得水而活此最穿鑿不成意趣余嘗反復)
(尋繹終未能得意世必有能讀此書而了其義者他日倘見之而問焉姑先識余疑於此詞云)
(爾)
池上主人人適忘魚魚適還忘水洋洋乎翠藻青萍裏
相魚兮無便於此嘗試思莊周曾談兩事一明豕蝨一
羊蟻說蟻慕於羶於蟻弃知又說於羊棄意甚蝨焚於
豕獨忘之却驟說於魚為得計千古遺文我不知言以
我非子噫子固非魚魚之為計子焉知河水深且廣
風濤萬頃堪依有網罟如雲鵜鶘成陣過而留泣計應
非其外海茫茫下有龍伯飢時一啖千里更任公五十
犗為餌使海上人人厭腥味似鯤鵬變化(闕)幾東遊入海
非計直以命為戲古來謬算狂圖五鼎烹死栢為平地
嗟魚欲事遠遊時請三思而行可矣
六州歌頭(屬得疾暴甚醫者莫曉其狀小愈困臥無聊戲作以自釋)
晨來問疾有鶴止庭隅吾語汝只三事太愁余病難扶
手種青松樹碍梅塢妨花逕纔數尺如人立却須鋤
秋水堂前曲沼明於鏡可燭眉鬚被山頭急雨耕壟灌
泥塗誰使吾廬映汚渠歎青山好簷外竹遮欲盡有還
無刪竹去吾乍可食無魚愛扶疎又欲為山計千百慮
累吾軀凡病此吾過矣子奚知口不能言臆對雖盧
扁藥石難除有要言妙道往問北山愚庶有瘳乎
蘭陵王(賦一丘一壑)
一丘壑老子風流占却茅簷上松月桂雲脉脉石泉逗
山腳尋思前事錯惱殺晨猿夜鶴終須是鄧禹輩人錦
繡麻霞坐黃閣長歌自深酌看天闊鳶飛淵靜魚躍
西風黃菊香噴薄悵日暮雲合佳人何處納蘭結佩帶
杜若入江海會約遇合事難托莫擊磬門前荷蕢人
過仰天大笑冠簪落待說與窮達不須疑著古來賢者
進亦樂退亦樂
又(巳未八月二十日夜夢有人以石研屏見饟者其色如玉光潤可愛中有一牛磨角作鬭狀云)
(湘潭里中有張其姓者多力善鬭號張難敵一日與人搏偶敗忿赴河而死居三日其家人來)
(視之浮水上則牛耳自後並水之山往往有此石或得之里中輒不利夢中異之為作詩數百)
(言大抵皆取古之怨憤變化異物等事覺而忘其言後三日賦詞以識其異)
恨之極恨極銷磨不得萇弘事人道後來其血三年化
為碧鄭人緩也泣吾父攻儒助墨十年夢沈痛化余秋
柏之間既為實相思重相憶被怨結中腸潛動精魄
望夫江上巖巖立嗟一念中變後期長絶君看啓母憤
所激又俄頃為石難敵最多力甚一忿沉淵精氣為
物依然困鬭牛磨角便影入山骨至今雕琢尋思人
世只合化夢中蝶
賀新郎(賦水仙)
雲臥衣裳冷看蕭然風前月下水邊幽影羅襪生塵凌
波去湯沐煙波萬頃愛一點嬌黃成暈不記相逢曾解
佩甚多情為我香成陣待和淚收殘粉靈均千古懷
沙恨記當時悤悤忘把此仙題品煙雨凄迷僝僽損翠
袂搖搖誰整謾寫入瑶琴幽憤絃斷招魂無人賦但金
杯的皪銀臺潤愁殢酒又獨醒
又(賦海棠)
莫厭霓裳素染臙脂苧羅山下浣沙溪渡誰與流霞千
古醖引得東風相誤從臾入吳宫深處鬢亂釵横渾不
醒轉越江剗地迷歸路煙艇小五湖去當時倩得春
留住就錦屏一曲種種斷腸風度纔是清明三月近須
要詩人妙句笑援筆慇懃為賦十樣蠻牋紋錯綺粲珠
璣淵擲驚風雨重喚酒共花語
又(賦滕王閣)
高閣臨江渚訪層城空餘舊迹黯然懷古畫棟朱簾當
日事不見朝雲暮雨但遺下西山南浦天宇修眉浮新
綠映悠悠潭影恨如故空有恨奈何許王郎健筆誇
翹楚到如今落霞孤鶩競傳佳句物換星移知幾度夢
想珠歌翠舞為徙倚闌干凝佇目斷平蕪蒼波晩快江
風一瞬澄襟暑誰共飲有詩侣
又(賦琵琶)
鳳尾龍香撥自開元霓裳曲罷幾番風月最苦潯陽江
頭客畫舸亭亭待發記出塞黃雲堆雪馬上離愁三萬
里望昭陽宫殿孤鴻没絃解語恨難說遼陽驛使音
塵絶𤨏窗寒輕攏慢撚淚珠盈睫推手含情還却手一
抹梁州哀徹千古事雲飛烟滅賀老定場無消息想沉
香亭北繁華歇彈到此為嗚咽
又
柳暗凌波路送春歸猛風暴雨一番新綠千里瀟湘葡
萄漲人解扁舟欲去又檣燕留人相語艇子飛來生塵
步唾花寒唱我新番句波似箭催鳴櫓黃陵祠下山
無數聽湘娥泠泠曲罷為誰情苦行到東吳春已暮正
江闊潮平穩渡望金雀觚稜翔舞前度劉郎今重到問
玄都千樹花存否愁為倩么絃訴
又(陳同父自東陽來過余留十日與之同游鵝湖且會朱晦菴於紫溪不至飄然東歸既别之明)
(日余意中殊戀戀復欲追路至鷺鷥林則雪深泥滑不得前矣獨飲方村悵然久之頗恨挽留)
(之不遂也夜半投宿吳氏泉湖四望樓聞隣笛悲甚為賦乳燕飛以見意又五日同父書來索)
(詞心所同然者如此可發千里一笑)
把酒長亭說看淵明風流酷似臥龍諸葛何處飛來林
間鵲蹙踏松梢殘雪要破帽多添華髮剰水殘山無態
度被疎梅料理成風月兩三鴈也瀟瑟佳人重約還
輕别悵清江天寒不渡水深冰合路斷車輪生四角此
地行人銷骨問誰使君來愁絶鑄就而今相思錯料當
初費盡人間鐵長夜笛莫吹裂
又(同父見和再用韻答之)
老大那堪說似而今元龍臭味孟公瓜葛我病君來高
歌飲驚散樓頭飛雪笑富貴千鈞如髮硬語盤空誰來
聽記當時只有西窗月重進酒換嗚瑟事無兩樣人
心别問渠儂神州畢竟幾番離合汗血鹽車無人顧千
里空收駿骨正目斷關河路絶我最憐君中宵舞道男
兒到此心如鐵看試手補天裂
又(用前韻贈金華杜仲高)
細把君詩說恍餘音鈞天浩蕩洞庭膠葛千丈陰崖塵
不到惟有層冰積雪乍一見寒生毛髮自昔佳人多薄
命對古來一片傷心月金屋冷夜調瑟去天尺五君
家别看乘空魚龍慘淡風雲開合起望衣冠神州路白
日銷殘戰骨歎夷甫諸人清絶夜半狂歌悲風起聽錚
錚陣馬簷間鐵南共北正分裂
又(三山雨中游西湖有懷趙丞相)
翠浪吞平野挽天河誰來照影臥龍山下煙雨偏宜晴
更好約略西施未嫁待細把江山圖畫千頃光中堆灧
澦似扁舟欲下瞿塘馬中有句浩難寫詩人例入西
湖社記風流重來手種綠成隂也陌上游人誇故國十里
水晶臺榭更複道横空清夜粉黛中洲歌妙曲問當年
魚鳥無存者堂上燕又長夏
又(和前韻)
覓句如東野想錢塘風流處士水仙祠下更憶小孤煙
浪裏望斷彭郎欲嫁是一色空濛難畫誰解胸中吞雲
夢試呼來草賦看司馬須更把上林寫雞豚舊日漁
樵社問先生帶湖春漲幾時歸也為愛瑠璃三萬頃正
臥水亭煙榭對玉墖澂瀾深夜鴈鶩如雲休報事被詩
逢敵手皆勍者春草夢也宜夏
又(又和前韻)
碧海成桑野笑人間江翻平陸水雲高下自是三山顔
色好更看雨婚煙嫁料未必龍眠能畫擬向詩人求幼
婦倩諸君妙手皆談馬須進酒為陶寫回頭鷗鷺瓢
泉社莫吟詩莫抛酒尊是吾盟也千騎而今遮白髮忘
却滄浪亭榭但記得灞陵呵夜我輩從來文字飲怕壯
懷激烈須歌者蟬噪也綠陰夏
又(别茂嘉十二弟鵜鴂杜鵑實兩種見離騷補註)
綠樹聽鵜鴂更那堪鷓鴣聲住杜鵑聲切啼到春歸無
尋處苦恨芳菲都歇算未抵人間離别馬上琵琶關塞
黑更長門翠輦辭金闕看燕燕送歸妾將軍百戰身
名烈向河梁回頭萬里故人長絶易水蕭蕭西風冷滿
座衣冠似雪正壯士悲歌未徹啼鳥還知如許恨料不
啼清淚長啼血誰共我醉明月
又(題趙兼善龍閣東山小魯亭)
下馬東山路恍臨風周情孔思悠然千古寂寞東家丘
何在縹緲危亭小魯試重上巖巖高處更憶公歸西悲
日正濛濛陌上多零雨嗟費却幾章句謝公雅志還
成趣記風流中年懷抱長携歌舞政爾良難君臣事晩
聽秦箏聲苦快滿眼松篁千畝把似未垂功名淚算何
如且作溪山主䨇白鳥又飛去
又(題傅君用山園)
曾與東山約為鯈魚從容分得清泉一勺堪笑高人讀
書處多少松窗竹閣甚長被遊人占却萬卷何言達時
用士方窮早與人同樂新種得幾花藥山頭怪石蹲
秋鶚俯人間塵埃野馬孤撑高攫拄杖危亭扶未到已
覺雲生兩腳更換却朝來毛髮此地千年曾物化莫呼
猿且自多招鶴吾亦有一丘壑
又(用前韻題趙晉臣敷文積翠巖余謂當築陂於其前)
拄杖重來約到東風洞庭張樂滿空簫勺巨海拔犀頭
角出束向北山高閣尚依舊爭前又却老我傷懷登臨
際問何方可以平哀樂唯是酒萬金藥勸君且作横
空鶚更休論人間腥腐紛紛烏攫九萬里風斯在下翻
覆雲頭雨腳快直上崑崙濯髮好臥長虹陂千里是誰
言聽取䨇黃鶴携翠影浸雲壑
又(韓仲止判院山中見訪席上用前韻)
聽我三章約有談功談名者舞談經深酌作賦相如親
滌器識字子雲投閣算枉把精神費却此會不如公榮
者莫呼來政爾妨人樂醫俗士苦無藥當年衆鳥看
孤鶚意飄然横空直把曹吞劉攫老我山中誰是伴須
信窮愁有腳似剪盡還生僧髮自斷此生天休問倩何
人說與乘軒鶴吾有志在丘壑
又(邑中園亭僕皆為賦此詞一日獨坐停雲水聲山色競來相娛意溪山欲援例者遂作數語庶)
(幾彷彿淵明思親友之意云)
甚矣吾衰矣悵平生交游零落只今餘幾白髮空垂三
千丈一笑人間萬事問何物能令公喜我見青山多嫵
媚料青山見我應如是情與貌略相似一樽搔首東
窗裏想淵明停雲詩就此時風味江左沉酣求明者豈
識濁醪妙理回首叫雲飛風起不恨古人吾不見恨古
人不見吾狂耳知我者二三子
又(再用前韻)
鳥倦飛還矣笑淵明缾中儲粟有無能幾蓮社高人留
翁語我醉寧論許事試沽酒重酙翁喜一見蕭然音韻
古想東籬醉臥參差是千載下竟誰似元龍百尺高
樓裏把新詩慇懃問我停雲情味北夏門高從拉擁何
事須人料理翁會道繁華朝起塵土人言寧可用顧青
山與我何如耳歌且和楚狂子
又(題傅巖叟悠然閣)
路入門前柳到君家悠然細說淵明重九晚歲凄其無
諸葛惟有黃花入手更風雨東籬依舊頻顧南山高如
許是先生拄杖歸來後山不記何年有是中不減匡
廬秀倩西風為吾喚起翁能來否鳥倦飛還平林去雲
自無心出岫賸準備新詩幾首欲辨忘言當年意慨遥
遥我去羲農久天下事可無酒
又(用前韻再賦)
肘後俄生柳歎人生不如意事十常八九右手淋浪才
有用閒却持螯左手謾贏得傷今感舊投閣先生惟寂
寞笑是非不了身前後持此語問烏有青山幸自重
重秀問新來蕭蕭木落頗堪秋否總被西風都瘦損依
舊千嵓萬岫把萬事無言搔首翁比渠儂人誰好是我
常與我周旋久寧作我一杯酒
又(嚴和之好古博雅以嚴本莊姓取蒙莊子陵四事曰濮上曰濮梁曰齊澤曰嚴瀨為四圖屬余)
(賦詞余為蜀君平之高揚子雲所謂雖隋和何以加諸者班孟堅獨取子雲所稱述為王貢諸)
(傳序引不敢以其姓名列諸傳尊之也故余謂和之當併圖君平像置之四圖之間庶幾嚴氏)
(之高節備焉作乳燕飛詞使歌之)
濮上看垂釣更風流羊裘澤畔精神孤矯楚漢黃金公
卿印比看漁竿誰小但過眼纔堪一笑惠子焉知濠梁
樂望桐江千丈高臺好煙雨外幾魚鳥古來如許高
人少細平章兩翁似與巢由同調已被堯知方洗耳畢
竟塵汚人了要名字人間如掃我愛蜀莊沉冥者解門
前不使徵車到君為我盡三老
又(和徐斯遠下第謝諸公載酒韻)
逸氣軒眉宇似王良輕車熟路驊騮欲舞我覺君非池
中物咫尺蛟龍雲雨時與命猶須天付蘭佩芳菲無人
問歎靈均欲向重華訴空鬱鬱共誰語兒曹不料揚
雄賦怪當年甘泉誤說青蔥王樹風引船回滄溟闊目
斷三山伊阻但笑指吾廬何許門外蒼官三百輩盡堂
堂八尺鬚髯古誰載我帶湖去
念奴嬌(書東流村壁)
野塘花落又匆匆過了清明時節剗地東風欺客夢一
枕雲屏寒怯曲岸持觴垂楊繫馬此地曾輕别樓空人
去舊遊飛燕能說聞道綺陌東頭行人曾見簾底纖
纖月舊恨春江流不斷新恨雲山千疊料得明朝樽前
重見鏡裏花難折也應驚問近來多少華髮
又(登建康賞心亭呈史留守致道)
我來弔古上危樓贏得閒愁千斛虎踞龍盤何處是只
有興亡滿目柳外斜陽水邊歸鳥隴上吹喬木片帆西
去一聲誰噴霜竹却憶安石風流東山歲晩淚落哀
箏曲兒輩功名都付與長日惟消碁局寳鏡難尋碧雲
將暮誰勸杯中綠江頭風怒朝來波浪翻屋
又(西湖和人韻)
晩風吹雨戰新荷聲亂明珠蒼璧誰把香奩收寳鏡雲
錦周遭紅碧飛鳥翻空遊魚吹浪慣趁笙歌席坐中豪
氣看君一飲千石遥想處士風流鶴隨人去已作飛
僊客茆舍疎籬今在否松竹已非疇昔欲說當年望湖
樓下水與雲寬窄醉中休問斷腸桃葉消息
又(和韓南澗載酒見過雲樓觀雪)
兔園舊賞悵遺蹤飛鳥千山都絶縞帶銀杯江上路惟
有南枝香别萬事新竒青山一夜對我頭先白倚巖千
樹玉龍飛上瓊闕莫惜霧鬢雲鬟試教騎鶴去約尊
前月自與詩翁磨凍硯看掃幽蘭新闋便擬明年人間
揮汗留斫層冰潔此君何事晩來曾為腰折
又(賦雨巖傚朱希真體)
近來何處有吾愁何處還知吾樂一點凄涼千古意獨
倚西風寥闊剪竹尋泉和雲種樹喚做真閒著此心閒
處未應長藉丘壑休說往事皆非而今覺是且把酒
尊酌醉裏不知誰是我非月非雲非鶴露冷松梢風高
桂子醉了還醒却北窗高臥莫教啼鳥驚覺
又(䨇陸和陳仁和韻)
少年横槊氣憑陵酒聖詩豪餘事袖手傍觀初未識兩
兩三三而已變化須臾鷗翻石鏡鵲抵星橋外搗殘秋
練玉砧猶想纖指堪笑千古爭心等閒一勝拚了光
陰費老子忘機渾謾與鴻鵠飛來天際武媚宫中韋娘
局上休把興亡記布衣百萬看君一笑沉醉
又(賦白牡丹和范先之韻)
對花何似似吳宫初教翠圍紅陣欲笑還愁羞不語惟
有傾城嬌韻翠蓋風流牙籤名字舊賞那堪省天香染
露曉來衣潤誰整最愛弄玉團酥就中一朵曾入揚
州詠華屋金盤人未醒燕子飛來春盡最憶當年沉香
亭北無限春風恨醉中休問夜深花睡香冷
又(和信守王道夫席上韻)
風狂雨横是邀勒園林幾多桃李待上層樓無氣力塵
滿欄干誰倚傍火添衣移香就枕莫捲朱簾起元宵過
也春寒猶自如此為問幾日新晴鳩鳴屋上鵲報簷
前喜揩拭老來詩句眼要看拍堤春水月下憑肩花邊
繋馬此興今休矣溪南酒賤光陰只在彈指
又(戲贈善作墨梅者)
江南盡處墮玉京僊子絶塵英秀彩筆風流偏解寫姑
射冰姿清瘦笑殺春工細窺天巧妙絶應難有丹青圖
畫一時都愧凡陋還似籬落孤山嫰寒清曉祇欠香
沾袖淡竚輕盈誰付與弄粉調朱纖手疑是花神朅來
人世占得佳名久松篁佳韻倩君添做三友
又(題梅)
疎疎淡淡問阿誰堪比太真顔色笑殺東君虚占斷多
少朱朱白白雪裏温柔水邊明秀不借春工力骨清香
嫰迥然天與竒絶嘗記寶籞寒輕𤨏窗睡起玉纖纖輕
摘漂泊天涯空瘦損猶有當年標格萬里風煙一溪霜
月未怕欺他得不如歸去閬風有箇人惜
又(瓢泉酒酣和東坡韻)
倘來軒冕問還是今古人間何物舊日重城愁萬里風
月而今堅壁藥籠功名酒壚身世可惜蒙頭雪浩歌一
曲坐中人物三傑休歎黃菊凋零孤標應也有梅花
爭發醉裏重揩西望眼惟有孤鴻明滅萬事從教浮雲
來去枉了衝冠髮故人何在長庚應伴殘月
又(再用韻和洪莘之通判丹桂詞)
道人元是道家風來作煙霞中物翠幰裁犀遮不定紅透
玲瓏油壁借得春工惹將秋露薰做江梅雪我評花譜
便應推此為傑憔悴何處芳枝十郎手種看明年花
發生斷虚空香色界不怕西風起滅别駕風流多情更
要簪滿嫦娥髮等閒折盡玉斧重倩修月
又
洞庭春晩舊相傳恐是人間尤物收拾瑶池傾國艷來向
朱欄一壁透戶龍香隔簾鶯語料得肌如雪月妖真態
是誰教避人傑酒罷歸對寒窗相留昨夜應是梅花
發賦了高唐猶想像不管孤燈明滅半面難期多情易
感幾點星星髮繞梁聲在為伊忘味三月
又(趙晉臣敷文十月望生日自賦詞屬余和韻)
看公風骨似長松磊落多生竒節世上兒曹都蓄縮凍
芋旁堆秋瓞結屋溪頭境隨人勝不是江山别紫雲如
陣妙歌爭唱新闋尊酒一笑相逢與公臭味菊花蘭
須悅天上四時調玉燭萬事宜詢黃髮看取東歸周家
叔父手把元龜說祝公長似十分今夜明月
又(和趙國興知錄韻)
為沽美酒過溪來誰道幽人難致更覺元龍樓百尺湖
海平生豪氣自歎年來看花索句老不如人意東風歸
路一川松竹如醉怎得身似莊周夢中蝴蝶花底人
間世記取江頭三月暮風雨不為春計萬斛愁來金貂
頭上不抵銀瓶貴無多笑我此篇聊當賓戲
又(重九席上)
龍山何處記當年高會重陽佳節誰與老兵共一笑落
帽參軍華髮莫倚忘懷西風也解點檢尊前客凄涼今
古眼中三兩飛蝶須信采菊東籬千載之上只有陶
彭澤愛說琴中如得趣絃上何勞聲切試把空林翁還肯道
何必杯中物臨風一笑請翁同醉今夕
又(用韻答傅先之提舉)
君詩好處似鄒魯儒家還有竒節下筆如神彊押韻遺
恨都無毫髮炙手炎來掉頭冷去無限長安客丁寧黃
菊未消勾引蜂蝶天上絳闕清都聽君歸去我自癯
山澤人道君才剛百鍊美玉都成泥切我愛風流醉中
傾倒丘壑胸中物一杯相屬莫孤風月今夕
又(賦傅巖叟香月堂兩梅)
未須草草賦梅花多少騷人詞客總被西湖林處士不
肯分留風月疎影横斜暗香浮動把斷春消息試將花
品細參今古人物看取香月堂前歲寒相對楚龔之
潔自與詩家成一種不係南昌仙籍怕是當年香山老
子姓白名來江國謫人仙字太白還又名白
又(余既為傅巖叟兩梅賦詞傅君用席上有請云家有四古梅今百年矣未有一品題乞援香月)
(堂例欣然許之且用前篇體製戲賦)
是誰調護歲寒枝都把蒼苔封了茆舍疎籬江上路清
夜月高山小摸索應知曹劉沈謝何况霜天曉芬芳一
世料君長被花惱惆悵立馬行人一枝最愛竹外横
斜好我向東鄰曾醉裏喚起詩家二老拄杖而今婆娑
雪裏又識商山皓請君置酒看渠與我傾倒
沁園春(帶湖新居將成)
三徑初成鶴怨猿驚稼軒未來甚雲山自許平生意氣
衣冠人笑抵死塵埃意倦須還身閒貴早豈為蓴羹鱸
鱠哉秋江上看驚絃鴈避駭浪船回東岡更葺茅齋
好都把軒窗臨水開要小舟行釣先應種柳疎籬護竹
莫礙觀梅秋菊堪餐春蘭可佩留待先生手自栽沉吟
久怕君恩未許此意徘徊
又(送趙景明知縣東歸再用前韻)
佇立瀟湘黃鵠高飛望君未來快東風吹斷西江對語
急呼斗酒旋拂塵埃却怪英姿有如君者猶欠封侯萬
里哉空贏得道江南佳句只有方回錦帆畫舫行齋
悵雪浪粘天江景開記我行南浦送君折柳君逢驛使
為我攀梅落帽山前呼鷹臺下人道花須滿縣栽都休
問看雲霄高處鵬翼徘徊
又(戊申歲奏邸忽騰報謂余以病挂冠因賦此)
老子平生笑盡人間兒女怨根况白頭能幾定應獨往
青雲得意見說長存抖擻衣冠憐渠無恙合挂當年神
武門都如夢算能爭幾許雞曉鐘昏此心無有新冤
況抱甕年來自灌園但凄涼顧影頻悲往事慇勤對佛
欲問前因却怕青山也妨賢路休鬭樽前見在身山中
友試高吟楚些重與招魂
又(期思舊呼竒獅或云碁獅皆非也余考之荀卿書云孫叔敖期思之鄙人也期思屬弋陽郡此)
(地舊屬弋陽縣雖古之弋陽期思見之圖記者不同然有弋陽則有期思也橋壊復成父老請)
(余賦作沁園春以證之)
有美人兮玉佩瓊琚吾夢見之問斜陽猶照漁樵故里
長橋誰記今古期思物化蒼茫神遊彷彿春與猿吟秋
鶴飛還驚嘯向晴波忽見千丈虹霓覺來西望崔嵬
更上有青楓下有溪待空山自薦寒冰秋菊中流却送
桂棹蘭旗萬事長嗟百年䨇鬢吾非斯人誰與歸憑闌
久正清愁未了醉墨休題
又(答余叔良)
我試評君君定何如玉川似之記李花初發乘雲共語
梅花開後對月相思白髮重來畫橋一望秋水長天孤
鶩飛同吟處看珮搖明月衣捲青霓相君高節崔嵬
是此處耕巖與釣溪被西風吹盡村簫社鼓青山留得
松蓋雲旗弔古愁濃懷人日暮一片心從天外歸新詞
好似凄涼楚些字字堪題
又(答楊世長)
我醉狂吟君作新聲倚歌和之算芬芳定向梅間得意
輕清多是雪裏尋思朱雀橋邊何人會道野草斜陽春
燕飛都休問甚元無霽雨却有晴霓詩壇千丈崔嵬
更有筆如山雲作溪著君才未數曹劉敵手風騷合受
屈宋降旗誰識相如平生自許慷慨須乘駟馬歸長安
路問垂虹千柱何處曾題
又(靈山齊菴賦時築偃湖未成)
疊嶂西馳萬馬回旋衆山欲東正驚湍直下跳珠倒濺
小橋横截缺月初弓老合投閒天教多事檢校長生十
萬松吾廬小在龍蛇影外風雨聲中爭先見面重重
看爽氣朝來三四峰似謝家子弟衣冠磊落相如庭戶車騎
雍容我覺其間雄深雅健如對文章太史公新堤路問
偃湖何日煙水濛濛
又(弄溪賦)
有酒忘杯有筆忘詩弄溪奈何看從横斗轉龍蛇起陸
崩騰决去雪練傾河嫋嫋東風悠悠倒影搖動雲山水
又波還知否欠菖蒲攅港綠竹緣坡長松誰剪嵳峩
笑野老來耘山上禾算只因魚鳥天然自樂非關風月
閒處偏多芳草春深佳人日暮濯髮滄浪獨浩歌裴回
久人間有誰似老子婆娑
又(期思卜築)
一水西來千丈晴虹十里翠屏喜草堂經歲重來杜老
斜川好景不負淵明老鶴高飛一枝移宿長笑蝸牛戴
屋行平章了待十分佳處著箇茅亭青山意氣崢嶸
似為我歸來嫌媚生解頻教花鳥前歌後舞更催雲水
暮送朝迎酒聖詩豪可能無勢我乃而今駕馭卿清溪
上被山靈却笑白髮歸耕
又(將止酒戒酒杯使勿近)
杯汝前來老子今朝點檢形骸甚長年抱渴咽如焦釡
于今喜溢氣似犇雷漫說劉伶古今達者醉後何妨死
便埋渾如許歎汝於知已真少恩哉更憑歌舞為媒
算合作人間鴆毒猜况疾無小大生於所愛物無美惡
過則為災與汝成言勿留亟退吾力猶能肆汝杯杯再
拜道麾之即去有召須來
又(城中諸公載酒入山余不得以止酒為解遂破戒一醉再用韻)
杯汝知乎酒泉罷侯鴟夷乞骸更高陽入謁都稱虀臼
杜康初筮正得雲雷細數從前不堪餘恨歲月都將麯
蘖埋君詩好似提壺却勸沽酒何哉君言病豈無媒
似壁上雕弓蛇暗猜記醉眠陶令終全至樂獨醒屈子
未免沈菑欲聽公言慙非勇者司馬家兒解覆杯還堪
笑借今宵一醉為故人來
又(用邴原事壽趙茂嘉郎中時以置兼濟倉賑濟里中除直秘閣)
甲子相高亥首曾疑絳縣老人看長身玉立鶴般風度
方頤(原闕)虎樣精神文爛卿雲詩凌鮑謝筆勢駸駸更
右軍渾餘事羨僊都夢覺金闕名存門前父老忻忻
煥奎閣新襃詔語温記他年帷幄須依日月只今劍履
快上星辰人道陰功天教多壽看到貂蟬七葉孫君家
裏是幾枝丹桂幾樹靈椿
又(和吳子似縣尉)
我見君來頓覺吾廬溪山美哉悵平生肝膽都成楚越
只今膠漆誰是陳雷搔首踟蹰愛而不見要得詩來渴
望梅還知否怯清風入手日看千回直須抖擻塵埃
人怪我柴門今始開向松間乍可從他喝道庭中切莫
踏破蒼苔豈有文章謾勞車馬待喚青芻白飯來君非
我任功名意氣莫恁徘徊
水調歌頭(舟次揚州和楊濟翁周顯先韻)
落日塞塵起邊馬獵清秋漢家組練十萬列艦聳層樓
誰道投鞭飛渡憶昔鳴鏑血汚風雨佛貍愁季子正年
少匹馬黑貂裘今老矣搔白首過揚州倦游欲去江
上手種橘千頭二客東南名勝萬卷詩書事業嘗試與
君謀莫射南山虎直覓富平侯
又
落日古城角把酒勸君留長安路遠何事風雪弊貂裘
散盡黃金身世不管秦樓人怨歸計狎沙鷗明夜扁舟
去和月載離愁功名事身未老幾時休詩書萬卷致
身須到古伊周莫學班超投筆縱得封侯萬里憔悴老
邊州何處依劉客寂寞賦登樓
又(淳熙丁酉自江陵移帥隆興到官之二月被召司馬監趙卿王漕餞别司馬賦水調歌頭席間)
(次韻時王公明樞密薨坐客終夕為興門戸之歎故前章及之)
我飲不須勸正怕酒尊空别離亦復何恨此别恨匆匆
頭上貂蟬貴客花外麒麟高塚人世竟誰雄出門一笑
去千里落花風孫劉輩能使我不為公余髮種種如
是此事付渠儂但得平生湖海除了醉吟風月此外百
無功毫髮皆帝力更乞鑑湖東
又(淳熙已亥自湖北漕移湖南周總領王漕趙守置酒南樓席上留别)
折盡武昌柳挂席上瀟湘二年魚鳥江上笑我往來忙
富貴何時休問離别中年堪恨憔悴鬢成霜絲竹陶寫
耳急羽且飛觴序蘭亭歌赤壁繡衣香使君千騎鼓
吹風采漢侯王莫把離歌頻唱可惜南樓佳處風月已
凄涼在家貧亦好此語試平章
又(盟鷗)
帶湖吾甚愛千丈翠奩開先生杖屨無事一日走千回
凡我同盟鷗鷺今日既盟之後來往莫相猜白鶴在何
處嘗試與偕來破青萍排翠藻立蒼苔窺魚笑汝癡
計不解舉吾杯廢沼荒丘疇昔明月清風此夜人世幾
歡哀東岸綠陰少楊柳更須栽
又(湯朝美司諫見和用韻為謝)
白日射金闕虎豹九關開見君諫疏頻上談笑挽天回
千古忠肝義膽萬里蠻煙瘴雨往事莫驚猜政恐不免
耳消息日邊來笑吾廬門掩草徑封苔未應兩手無
用要把蟹螯杯說劍論詩余事醉舞狂歌欲倒老子頗
堪哀白髮寧有種一一醒時栽
又(嚴子文同傅安道和前韻因再和謝之)
寄我五雲字恰向酒邊開東風過盡歸鴈不見客星回
均道𤨏窗風月更著詩翁杖屨合作雪堂猜(子文作雪齋寄書云)
(近以旱無以延客)歲旱莫留客霖雨要渠來短燈檠長劍鋏
欲生苔雕弓挂壁無用照影落清杯多病關心藥餌小
摘親鉏菜甲老子政須哀夜雨北窗竹更倩野人栽
又(和趙景明知縣韻)
官事未易了且向酒邊來君如無我問君懷抱向誰開
但放平生丘壑莫管傍人嘲罵深蟄要驚雷白髮還自
嘯何地置衰頹五車書千石飲百篇才新詞未到瓊
瑰先夢滿吾懷已過西風重九且要黃花入手詩興未
關梅君要花滿縣桃李趁時栽
又(壽趙漕介菴)
千里渥洼種名動帝王家金鑾當日奏草落筆萬龍蛇
帶得無邊春下等待江山都老教看鬢方鴉莫管錢流
地且擬醉黃花喚䨇成歌弄玉舞麗華一觴為飲千
歲江海吸流霞聞道清都帝所要挽銀河仙浪西北洗
胡沙回首日邊去雲裏認飛車
又(和王政之右司吳江觀雪見寄)
造化故豪縱千里玉鸞飛等閒更把萬斛瓊粉蓋玻瓈
好卷垂虹千丈只放冰壺一色雲海路應迷老子舊游
處回首夢耶非謫仙人鷗鳥伴兩忘機掀髯把酒一
笑詩在片帆西寄語煙波舊侣聞道蓴鱸正美休裂芰
荷衣上界足官府汗漫與君期
又(九日遊雲洞和韓南澗尚書韻)
今日復何日黃菊為誰開淵明謾愛重九胷次正崔嵬
酒亦關人何事政自不能不爾誰遣白衣來醉把西風
扇隨處障塵埃為公飲須一日三百杯此心高處東
望雲氣見蓬萊翳鳳驂鸞公去落佩倒冠吾事抱病且
登臺歸路踏明月人影共徘徊
又(再用韻呈南澗)
千古老蟾口雲洞插天開漲痕當日何事洶湧到崔嵬
攫土摶沙兒戲翠谷蒼崖幾變風雨化人來萬里須臾
耳野馬驟空埃笑年來蕉鹿夢畫蛇杯黃花憔悴風
露野碧漲荒萊此會明年誰健後日猶今視昔歌舞只
空臺愛酒陶元亮無酒正徘徊
又(再用韻答李子永提幹)
君莫賦幽憤一語試相開長安車馬道上平地起崔嵬
我愧淵明久矣猶借此翁湔洗素壁寫歸來斜日透虚
隙一線萬飛埃斷吾生左持蟹右持杯買山自種雲
樹山下斸煙萊百鍊都成繞指萬事直須稱好人世幾
輿臺劉郎更堪笑剛賦看花回
又(慶韓南澗尚書七十)
上古八千歲纔是一春秋不應此日剛把七十壽君侯
看取垂天雲翼九萬里風在下與造物同游君欲計歲
月嘗試問莊周醉淋浪歌窈窕舞温柔從今杖屨南
澗白日為君留聞道鈞天帝所頻上玉巵春酒冠蓋擁
龍樓快上星辰去名姓動金甌
又(席上用黃德和推官韻壽南澗)
上界足官府公是地行僊青氊劍履舊物玉立近天顔
莫怪新來白髮恐是當年柱下道德五千言南澗舊活
計猿鶴且相安歌秦缶寳康瓠世皆然不知清廟鐘
磬零落有誰編莫問行藏用舍畢竟山林鐘鼎底事有
虧全再拜荷公賜䨇鶴一千年(公以䨇鶴見壽)
又(和信守鄭舜舉蔗菴韻)
萬事到白髮日月幾西東羊腸九折岐路我老慣經從
竹樹前溪風月雞酒東家父老一笑偶相逢此樂竟誰
覺天外有冥鴻味平生公與我定無同玉堂金馬自
有佳處著詩翁好鎻雲烟窗戸怕入丹青圖畫飛去了
無蹤此語更癡絶真有虎頭風
又(送守信王桂發)
酒罷且勿起重挽使君鬚一身都是和氣别去意何如
我輩情鍾休問父老田頭說尹淚落獨憐渠秋水見毛
髮千尺定無魚望青闕左黃閣右紫樞東風桃李陌
上下馬拜除書屈指吾生餘幾多病妨人痛飲此事正
愁余江湖有歸鴈能寄草堂無
又(送鄭厚卿赴衡州)
寒食不少住千騎擁春衫衡陽石鼓城下記我舊停驂
襟以瀟湘桂嶺帶以洞庭青草紫蓋屹西南文字起騷
雅刀劍化新蠶看使君於此事定不凡奮髯抵几堂
上樽爼自高談莫信君門萬里但使民歌五袴歸詔鳳
凰啣君去我誰飲明月影成三
又(提朝李君索余賦野秀綠遶二詩余詩尋醫久矣姑合二榜之意賦水調歌頭以遺之然君才)
(氣不減流輩豈求田問舍而獨樂身耶)
文字覷天巧亭榭定風流平生丘壑歲晩也作稻粱謀
五畝園中秀野一水田將綠遶䆉稏不勝秋飽飯對花
竹可是便忘憂吾老矣探禹穴欠東遊君家風月幾
許白馬去悠悠插架牙籤萬軸射虎南山一騎容我攬
鬚不更欲勸君酒百尺臥高樓
又(元日投宿博山寺見者驚歎其老)
頭白牙齒缺君勿笑衰翁無窮天地今古人在四之中
臭腐神竒俱盡貴賤賢愚等耳造物也兒童老佛更堪
笑談妙說虛空坐堆豗行答颯立龍鍾有時三盞兩
盞淡酒醉濛鴻四十九年前事一百八盤狹路拄杖倚
牆東老景竟何似只與少年同
又(送楊民瞻)
日月如磨蟻萬事且浮休君看簷外江水滚滚自東流
風雨瓢泉夜半花草雪樓春到老子己菟裘歲晩問無
恙歸計橘千頭夢連環歌彈鋏賦登樓黃鶴白酒君
去村社一番秋長劍倚天誰問夷甫諸人堪笑西北有
神州此事君自了千古一扁舟
又(送施樞密聖與帥江西信之讖云)
相公倦台鼎要伴赤松遊高牙千里東夏笳鼓萬貔貅
試問東山風月更著中郎絲竹留得謝公不孺子宅邊
水雲影自悠悠占古語方人也正黑頭穹龜突兀千
丈石打玉溪流金印沙堤時節畫棟珠簾雲雨一醉早
歸休賤子祝再拜西北有神州
又(壬子三山被召陳端仁給事飲餞席上作)
長恨復長恨裁作短歌行何人為我楚舞聽我楚狂聲
余既滋蘭九畹又樹蕙之百畮秋菊更餐英門外滄浪
水可以濯吾纓一杯酒問何似身後名人間萬事毫
髮常重泰山輕悲莫悲生離别樂莫樂新相識兒女古
今情富貴非吾事歸與白鷗盟
又(題張晉英提舉玉峰樓)
木末翠樓出詩眼巧安排天公一夜削出四面玉崔嵬
疇昔此山安在應為先生見晩萬馬一時來白鳥飛不
盡却帶夕陽回勸君飲左手蟹右手杯人間萬事變
滅今古幾池臺君看莊生達者猶對山林臯壤哀樂未
忘懷我老尚能賦風月試追陪
又(三山用趙丞相韻畣帥幕王君且有感於中秋近事併見之末章)
說與西湖客觀水更觀山淡粧濃抹西子喚起一時觀
種柳人今天上對酒歌翻水調醉墨捲秋瀾老子興不
淺歌舞莫教闌看尊前輕聚散少悲歡城頭無限今
古落日曉霜寒誰唱黃雞白酒猶記紅旗清夜千騎月
臨關莫說西州路且盡一杯看
又(即席和金華杜仲高韻併壽諸友惟釂乃佳耳)
萬事一杯酒長歎復長歌杜陵有客剛賦雲外築婆娑
須信功名兒輩誰識年來心事古井不生波種種看余
髮積雪就中多二三子問丹桂倩素娥平生螢雪男
兒無奈五車何看取長安得意莫恨春風看盡花柳自
蹉跎今夕且歡笑明月鏡新磨
又(醉吟)
四坐且勿語聽我醉中吟池塘春草未歇高樹變鳴禽
鴻鴈初飛江上蟋蟀還來牀下時序百年心誰要卿料
理山水有清音歡多少歌長短酒淺深而今已不如
昔後定不如今閒處直須行樂良夜更教秉燭高會惜
分陰白髮短如許黃菊倩誰簪
又(題趙晉臣敷文真得歸方是閒)
十里深窈窕萬瓦碧參差青山屋上流水屋下綠横溪
真得歸來嘯語方是閒中風月剰費酒邊詩檢點笙歌
了琴罷更圍碁王家竹陶家柳謝家池知君勲業未
了不是枕流時莫向癡兒說夢且作山人索價頗怪鶴
書遲一事定嗔我已辦北山移
又(賦傅巖叟悠然閣)
歲歲有黃菊千載一東籬悠然政須兩字長笑退之詩
自古此山元有何事當時纔見此意有誰知君起更斟
酒我醉不須辭回首處雲正出鳥倦飛重來樓上一
句端的與君期都把軒窗寫遍更使兒童誦得歸去來
兮辭萬卷有時用植杖且耘耔
又(題吳子似瑱山堂經德堂陸象山取名也)
喚起子陸子經德問何如萬鍾於我何有不負古人書
聞道千章松桂剰有四時柯葉霜雪歲寒餘此是瑱山
境還似象山無耕也餒學也祿孔之徒青山畢竟升
斗此意頗關渠天地清寧高下日月東西寒暑何用著
工夫兩字君勿惜借我榜吾廬
又(賦松菊堂)
淵明最愛菊三徑也栽松何人收拾千載風味此山中
手把離騷讀遍自掃落英餐罷杖屨曉霜濃皎皎大獨
立更插萬芙蓉水潺湲雲澒洞石巃嵸素琴濁酒喚
客端有古人風却怪青山能巧政爾横看成嶺轉面已
成峰詩句得活法日月有新工
又(將遷新居不成戲作時以病止酒且遣去歌者末章及之)
我亦卜居者歲晩望三閭昂昂千里泛泛不作水中鳬
好在書携一束莫問家徒四壁(原闕)
舞烏有歌亡是飲子虚二三子者愛
我此外故人疎幽事欲論誰共白鶴飛來似可忽去復
何如衆鳥欣有托吾亦愛吾廬
又(趙昌父用東坡韻敘太白東坡事見寄過相襃借因用韻為謝兼寄吳子似)
我志在寥闊疇昔夢登天摩娑素用人世俛仰已千年
有客驂鸞翳鳳雲遇青山赤壁相約上高寒酌酒援北
斗我亦蝨其間少歌曰神甚放形則眠鴻鵠一再高
舉天地睹方圓欲重歌兮夢覺推枕惆然獨念人事底
虧全有美人可語秋水隔嬋娟
又(題永豐楊少游提點一枝堂)
萬事幾時足日月自西東無窮宇宙人是一粟太倉中
一葛一裘經歲一鉢一瓶終日老子舊家風更著一杯
酒夢覺大槐宫記當年嚇腐鼠歎冥鴻衣冠神武門
外驚倒幾兒童休說須彌芥子看取鯤鵬斥鷃小大若
為同君欲論齊物須訪一枝翁
又(席上為葉仲洽賦)
高馬勿捶面千里事難量長魚變化雲雨無使寸鱗傷
一壑一丘吾事一斗一石皆醉風月幾千場鬚作蝟毛
磔筆作劍鋒長我憐君癡絶似顧長康綸巾羽扇顛
倒又似竹林狂解道長江如練准備停雲堂上千首買
秋光怨調為誰賦一斛貯檳榔
玉蝴蝶(追别杜仲高)
古道行人來去香滿紅樹風雨殘花望斷青山高處都
被雲遮客重來風流觴詠春巳去光景桑麻苦無多一
條垂柳兩箇啼鴉人家疎疎翠竹陰陰綠樹淺淺寒
沙醉兀藍輿夜來豪飲太狂些到如今都齊醒却只依
舊無奈愁何試聽呵寒食近也且住為佳
又(杜仲高書來戒酒用韻)
貴賤偶然渾似隨風簾幕籬落飛花空使兒曹馬上羞
面頻遮向空江誰捐玉珮寄離恨應折疏麻暮雲多佳
人何處數盡歸鴉儂家生涯蠟屐功名破甑交友摶
沙往日曾論淵明似勝臥龍些算來從人生行樂休便
說日飲亡何快斟呵裁詩未稳得酒良佳
稼軒詞卷一
