稼軒詞卷四
宋辛棄疾撰
玉樓春(席上贈别上饒黃倅)
往年巃嵸堂前路路上人誇通判雨去年拄杖過瓢泉
縣吏垂頭民歎語學窺聖處文章古清到窮時風味
苦樽前老淚不成行明日送君天上去
又(效白樂天體)
少年才把笙歌醆夏日非長愁夜短因他老病不相饒
把好心情都做嬾故人别後書來勸乍可停杯彊喫
飯云何相見酒邊時却道達人須引滿
又(用韻畣葉仲洽)
狂歌擊碎村醪醆欲舞還憐衫袖短心如溪上釣磯閒
身似道旁官堠嬾山中有酒提壺勸好語憐君堪鮓
飯至今有句落人間渭水秋風黃葉滿
又(用韻畣吳子似縣尉)
君如九醞臺粘醆我似茅柴風味短幾時秋水美人來
長恐扁舟乘興嬾高懷自飲無人勸馬有青芻奴白
飯向来珠履玉簮人頗覺斗量車載滿
又(客有遊山者忘㩦具而以詞來索酒用韻以畣余時以病不往)
山行日日妨風雨風雨晴時君不去牆頭塵滿短轅車
門外人行芳草路城南東野應聯句好記琅玕題字
處也應竹裏著行厨巳向甕邊防吏部
又(再和)
人間反覆成雲雨鳬雁江湖來又去十千一斗飲中仙
一百八盤天上路舊時楓落吳江句今日錦囊無著
處看封關外水雲侯剩按山中詩酒部
又(戲賦雲山)
何人半夜推山去四面浮雲猜是汝當時相對兩三峰
走遍溪頭無覓處西風瞥起雲横度忽見東南天一
柱老僧拍手笑相誇且喜青山依舊住
又(用韻畣傅巖叟葉仲洽趙國興)
青山不解乘雲去怕有愚公驚著汝人間踏地出租錢
借使移將無著處三星昨夜光移度妙語來題橋上
柱黃花不插滿頭歸定向白雲遮且住
又
無心雲自来還去元共青山相爾汝霎時迎雨障崔嵬
雨過却尋歸路處侵天翠竹何曾度遙見屹然星砥
柱今朝不管亂雲深來伴仙翁山下住
又
瘦笻倦作登高去却把黃花相爾汝嶺頭拭目望龍山
更在雲煙遮斷處思量落帽人風度休說當年功紀
柱謝公直是愛東山畢竟東山留不住
又
風前欲勸春光住春在城南芳草路未隨流落水邊花
且作飄零泥上絮鏡中已有星星誤人不負春春自
負夢回人遠許多愁只在梨花風雨處
又
三三兩兩誰家婦聽取鳴禽枝上語提壺沽酒已多時
婆餅焦時須早去醉中忘却来時路借問行人家住
處只尋古廟那邊行更過溪南烏桕樹
又(寄題文山鄭元英巢□樓)
悠悠莫向文山去要把襟裾牛馬汝遥知書帶草邊行
正在雀羅門裏住平生插架昌黎句不似拾柴東野
苦侵天且擬鳳凰巢掃地從他鸜鵒舞
又(樂令謂衛玠人未嘗夢搗虀餐鐵杵乘車入鼠穴以謂世無是事而有是理樂所謂無猶云有)
(也戲作數語以明之)
有無一理誰差别樂令區區猶未達事言無處未嘗無
試把所無憑理說伯夷飢采西山蕨何異搗虀餐杵
鐵仲尼去衛又之陳此是乘車穿鼠宂
又(隠湖戲作)
客來底事逢迎晩竹裏鳴禽尋未見日高猶苦聖賢心
門外誰酣蠻觸戰多方為渴泉尋徧何日成隂松種
滿不辭長向水雲來只怕頻頻魚鳥倦
又(有自九江以石作觀音像持送者因以詞賦之)
琵琶亭畔多芳草時對香爐峰一笑偶然重傍玉溪行
不是白頭誰覺老普陀大士神通妙影入石頭光了
了看來將獻可無言長似慈悲顏色好
又(乙丑京口奉祠西歸將至仙人磯)
江頭一帶斜陽樹總是六朝人住處悠悠興廢不關心
惟有沙洲雙白鷺仙人磯下多風雨好卸征帆留不
住直須抖擻盡塵埃却趁新涼秋水去
鵲橋仙(為人慶八十席上戲作)
朱顏暈酒方瞳點漆閒傍松邊倚杖不須更展畫圖看
是箇夀星的模樣今朝盛事一杯深勸更把新詞齊
唱人間八十最風流長貼在兒孫額上
又(和范先之送祐之弟歸浮梁)
小窗風雨從今便憶中夜笑談清軟啼鴉衰柳自無聊
更管得離人腸斷詩書事業青氊猶在頭上貂蟬會
見莫貪風月臥江湖道日近長安路遠
又(壽徐伯熙察院)
豸冠風采繡衣聲價曾把經綸少試看看有詔日邊来
便入侍明光殿裏東君未老花明柳媚且引玉觥沉
醉好將三萬六千場自今日從頭數起
又(巳酉山行書所見)
松岡避暑茆簷避雨閒去閒來幾度醉扶怪石看飛泉
又却是前回醒處東家娶婦西家歸女燈火門前笑
語釀成千頃稻花香夜夜費一天風露
又(慶岳母八十)
八旬慶會人間盛事齊勸一杯春釀臙脂小字點眉間
猶記得舊時宫樣綵衣更著功名富貴直過太公以
上大家著意記新詞遇著箇十年便唱
又(贈鷺鷥)
溪邊白鷺來吾告汝溪裏魚兒堪數主憐汝汝又憐魚
要物我欣然一處白沙遠浦青泥别渚剰有鰕跳鰍舞
聽君飛去飽時來看頭上風吹一縷
又(席上和趙晉臣敷文)
少年風月少年歌舞老去方知堪羡歎折腰五斗賦歸
來問走了羊腸幾遍高車駟馬金章紫綬傳語渠儂
穏便問東湖帶得幾多春且看凌雲筆健
西江月(采石岸戲作漁父詞)
千丈懸崖削翠一川落日鎔金白鷗來往本無心選甚
風波一任别浦魚肥堪膾前村酒美重斟千年往事
已沉沉閒管興亡則甚
又(夀范南伯知縣)
秀骨青松不老新詞玉佩相磨靈槎凖擬泛銀河剩摘
天星幾箇(南伯去歲七月生子)奠枕樓頭風月駐春亭上笙歌留
君一醉意如何金印明年斗大
又(和楊民瞻賦丹桂韻)
宫粉厭塗嬌額濃粧再壓秋花西真人醉憶仙家飛珮
丹霞羽化十里芬芳未足一亭風露先加杏腮桃臉
費鉛華終慣秋蟾影下
又(癸丑正月四日三山被召經從建安席上和陳安行舍人韻)
風月亭危致爽管絃聲脆休催主人只是舊情懷錦瑟
傍邊須醉玉殿何曾儂去沙堤正要公来看看紅藥
又翻階趁取西湖春會
又(用韻和李兼濟提舉)
且對東君痛飲莫教華髮空催瓊瑰千字已盈懷消得
津頭一醉休唱陽關别去只今鳳詔歸来五雲兩兩
望三台巳覺精神聚會
又(三山作)
貪數明朝重九不知過了中秋人生有得許多愁只有
黃花如舊萬象亭中殢酒九仙閣上扶頭城鴉喚我
醉歸休細雨斜風時候
又(夜行黃沙道中)
明月别枝驚鵲清風半夜鳴蟬稻花香裏說豐年聽取
蛙聲一片七八箇星天外兩三點雨山前舊時茆店
社林邊路轉溪橋忽見
又(春晚)
賸欲讀書已嬾只今多病長閒聽風聽雨小窗眠過了
春光大半往事數尋去鳥消愁難解連環流鸎不肯
入西園喚起畫梁飛燕
又(木犀)
金粟如來出世蘂宫仙子乘風清香一袖意無窮洗盡
塵緣千種長為西風作主更居明月光中十分秋意
與玲瓏拚却今宵無夢
又(壽祐之弟時新居落成)
畫棟新垂簾幕華燈未放笙歌一杯㶑灔泛金波先向
大夫稱賀富貴無應自有功名不用渠多只將綠鬢
抵羲娥金印須教斗大
又(遣興)
醉裏且貪歡笑要愁那得工夫近来始覺古人書信著
全無是處昨夜松邊醉倒問松我醉何如只疑松動
要来扶以手推松曰去
又(和趙晉臣敷文賦秋水瀑泉)
八萬四千偈後更誰妙語披襟紉蘭結佩有同心喚取
詩翁來飲鏤玉裁冰著句高山流水知音胸中不受
一塵侵却怕靈均獨醒
又(悠然閣)
一柱中擎遠碧兩峰旁聳高寒横陳削盡短長山莫把
一分增減我望雲煙目斷人言風景天慳被公詩筆
盡追還重上層梯一覽
又(示兒曹以家事付之)
萬事雲煙忽過百年蒲柳先衰而今何事最相宜宜醉
宜遊宜睡早趁催科了納更量出入收支迺翁依舊
管些兒管竹管山管水
又
粉面都成醉夢霜髯能幾春秋来時送我伴牢愁一見
樽前似舊詩在隂何側畔字居羅趙前頭錦囊來往
幾時休巳遣蛾眉等候
朝中措(醉歸祐之弟)
籃輿嫋嫋破重岡玉笛兩紅粧這裏都愁酒盡那邊正
和詩忙為誰醉倒為誰歸去都莫思量白水東邊籬
落斜陽欲下牛羊
又
夜深殘月過山房睡覺北窗涼起遶中庭獨步一天星
斗文章朝來客話山林鍾鼎那處難忘君向沙頭細
問白鷗知我行藏
又(為人夀)
年年黃菊艷秋風更有拒霜紅黃似舊時宫額紅如此
日芳容青青未老樽前要看兒輩平戎試釀西江為
夀西江綠水無窮
又
年年金蘂艷西風人與菊花同霜鬢經春重綠仙姿不
飲長紅焚香度日從容笑語儘調兒童一歲一杯為
夀從今更數千鍾
又(九日小集時楊世長將赴南宫)
年年團扇怨秋風愁絶玉杯空山下卧龍丰度臺前戲
馬英雄而今休也花殘一似人老花同莫怪東籬韻
減只今丹桂香濃
清平樂(博山道中即事)
柳邊飛鞚霧濕征衣重宿鷺窺沙孤影動應有魚鰕入
夢一川明月疎星浣沙人影娉婷笑背行人歸去門
前稚子啼聲
又
茅簷低小溪上青青草醉裏吳音相媚好白髮誰家翁
媪大兒鋤豆溪東中兒正織雞籠最喜小兒亡賴溪
頭看剝蓮蓬
又(獨宿博山王氏菴)
遶牀飢鼠蝙蝠翻燈舞屋上松風吹急雨破紙窗間自
語平生塞北江南歸来華髮蒼顏布被秋宵夢覺眼
前萬里江山
又(檢校山園書所見)
連雲松竹萬事從今足拄杖東家分社肉白酒牀頭初
熟西風梨棗山園兒童偷把長竿莫遣旁人驚去老
夫靜處閒看
又
斷崖松竹竹裏藏冰玉路轉清溪三百曲香滿黃昏雪
屋行人繫馬疎籬折殘猶有高枝留得東風數點只
緣嬌嫩春遲
又(為兒鐵柱作)
靈皇醮罷福禄都來也試引鵷鶵花樹下斷了驚驚怕
怕從今日日聰明更有潭妹嵩兄看取辛家鐵柱無
災無難公卿
又(木犀)
月明秋曉翠蓋團團好碎剪黃金敷恁小都著葉兒遮
了打來休似年時小窗能有高低無頓許多香處只
消三兩枝兒
又(再賦)
東園向曉陣陣西風好喚起仙人金小小翠羽玲瓏裝
了一枝枕畔開時羅幃翠幕垂低恁地十分遮護打
窗早有蜂兒
又(憶吳江賞木犀)
少年痛飲憶向吳江醒明月團團高樹影十里水沉煙
冷大都一點宫黃人間直恁芬芳怕是秋天風露染
教世界都香
又(夀信守王道夫)
此身長健還却功名願枉讀平生三萬卷滿酌金杯聽
勸男兒玉帶金魚能消幾許詩書料得今宵醉也兩
行紅袖爭扶
又(壽趙民則提刑時新除且素不喜飲)
詩書萬卷合上明光殿案上文書看未遍眉裏隂功早
見十分竹瘦松堅看君自是長年若解樽前痛飲精
神便是神仙
又(題上盧橋)
清泉犇快不管青山礙十里盤盤平世界更著溪山襟
帶古今陵谷茫茫市朝往往耕桑此地居然形勝似
曾小小興亡
又
清詞索笑莫厭銀杯小應是天孫新與巧剪恨裁愁句
好有人夢斷關河小窗日飲亡何想見重簾不捲淚
痕滴盡湘娥
又(呈趙昌甫時僕以病止酒昌甫作詩數篇末及之)
雲煙草樹山北山南雨溪上行人相背去惟有啼鴉一
處門前萬斛春寒梅花可煞摧殘使我長忘酒易要
君不作詩難
又(書王德由主簿扇)
溪回沙淺紅杏都開遍鸂鶒不知春水煖猶傍垂楊春
岸片帆千里輕船行人想見欹眠誰似先生高舉一
行白鷺青天
好事近(中秋席上和王路鈴)
明月到今宵長是不如人約想見廣寒宫殿正雲梳風
掠夜深休更喚笙歌簷頭雨聲惡不是小山詞就這
一場寥索
又(送李後州致一席上和韻)
和淚唱陽關依舊字嬌聲穏回首長安何處怕行人歸
晩垂楊折盡只啼鴉把離愁勾引却笑遠山無數被
行雲低損
又(席上和王道夫賦元夕立春)
綵勝鬭華燈平把東風吹却喚取雪中明月伴使君行
樂紅旗鐡馬響春冰老去此情薄惟有前村梅在倩
一枝隨著
又(和城中諸友韻)
雲氣上林梢畢竟非空非色風景不隨人去到而今留
得老無情味到篇章詩債怕人索却喜近来林下有
許多詞客
菩薩蠻(金陵賞心亭為葉丞相賦)
青山欲共高人語聮翩萬馬来無數煙雨却低回望来
終不来人言頭上髮總向愁中白拍手笑沙鷗一身
都是愁
又(用前韻)
錦書誰寄相思語天邊數徧飛鴻數一夜夢千回梅花
入夢来漲痕紛樹髮霜落瀟湘白心事莫驚鷗人間
千萬愁
又
江山病眼昏如霧送愁直到津頭路歸念樂天詩人生
足别離雲屏深夜語夢到君知否玉筯莫偷垂斷腸
天不知
又(書江西造口壁)
鬱孤臺下清江水中間多少行人淚西北是長安可憐
無數山青山遮不住畢竟東流去江晚正愁余山深
聞鷓鴣
又
西風都是行人恨馬頭漸喜歸期近試上小紅樓飛鴻
字字愁闌干閒倚處一帶山無數不似遠山横秋波
相共明
又
功名飽聽兒童說看公兩眼明如月萬里勒燕然老人
書一編玉階方寸地好趁風雲會他日赤松游依然
萬戸侯
又(送祐之弟歸浮梁)
無情最是江頭柳長條折盡還依舊木葉下平湖雁来
書有無雁無書尙可好語憑誰和風雨斷腸時小山
生桂枝
又(送鄭守厚卿赴闕)
送君直上金鑾殿情知不久須相見一日甚三秋愁来
不自由九重天一笑定是留中了白髮少經過此時
愁奈何
又(送曹君之莊所)
人間歲月堂堂去勸君快上青雲路堅處一燈傳工夫
螢雪邊麯生風味惡辜負西窗約沙岸片帆開寄書
無雁来
又(席上分賦得櫻桃)
香浮乳酩玻璃盌年年醉裏嘗新慣何物比春風歌唇
一點紅江湖清夢斷翠籠明光殿萬顆瀉輕勻低頭
愧野人
又(賦摘阮)
阮琴斜挂香羅綬玉纖初試琵琶手桐葉雨聲乾珍珠
落玉盤朱絃調未慣笑倩東風伴莫作别離聲且聽
雙鳳鳴
又(雪樓賞牡丹席上用楊民瞻韻)
紅芽籖上羣仙客翠羅蓋底傾城色和雨淚闌干沉香
亭北看東風休放去怕有流鸎訴試問賞花人曉粧
勻未勻
又(和盧國華提刑)
旌旗依舊長亭路樽前試點鸎花數何處捧心顰人間
别樣春功名君自許少日聞鷄舞詩句到梅花春風
十萬家
卜算子(尋春作)
脩竹翠蘿寒遲日江山暮幽逕無人獨自芳此恨知無
數只共梅花語嬾逐遊絲去著意尋春不肯香香在
無尋處
又(為人賦荷花)
紅粉靚梳粧翠蓋低風雨占斷人間六月涼明月鴛鴦
浦根底藕絲長花裏蓮心苦只為風流有許愁更襯
佳人步
又(聞李正之茶馬訃音)
欲行且起行欲坐重来坐坐坐行行有倦時更枕閒書
卧病是近来身嬾是從前我淨掃瓢泉竹樹隂且恁
隨緣過
又(飲酒)
盜跖儻名丘孔子如名跖跖聖丘愚直到今美惡元無
别簡策寫虛名螻蟻侵枯骨千古光隂一霎時且進
杯中物
又(用莊語)
一以我為牛一以我為馬人與之名受不辭善學莊周
者江海任虛舟風雨從飄瓦醉者乘車墜不傷全得
於天也
又(漫興)
夜雨醉瓜廬春水行秧馬點檢田間快活人未有如翁
者掃秃兔毫錐磨透銅臺瓦誰伴揚雄作解嘲烏有
先生也
又
珠玉作泥沙山谷量牛馬試上纍纍丘隴看誰是彊梁
者水浸淺深簷山壓高低瓦山水朝来笑問人翁早
歸来也
又
漢代李將軍奪得匈奴馬李蔡為人在下中却是封侯
者芸草去陳根筧竹添新瓦萬一朝廷舉力田舍我
其誰也
又(用韻畣趙晉臣敷文趙有真得歸方是閒堂句)
百郡怯登車千里輸流馬乞得膠膠擾擾身却笑區區
者野水玉鳴渠急雨珠跳瓦一榻清風方是閒真是
歸来也
又
萬里只浮雲一噴空凡馬歎息曹瞞老驥詩伏櫪如公
者山鳥哢窺簷野鼠飢翻瓦我老癡頑合住山此地
菟裘也
又(齒落)
剛者不堅牢乘的難摧挫不信張開口角看舌在牙先
墮已闕兩邊廂又豁中間箇說與兒曹莫笑翁狗竇
從君過
又(飲酒成病)
一箇去學仙一箇去學佛仙飲千杯醉似泥皮骨如金
石不飲便康彊佛夀須千百八十餘年入涅盤且進
杯中物
又(飲酒不寫書)
一飲動連宵一醉長三日廢盡寒温不寫書富貴何由
得請看冢中人冢似當時筆萬札千言只恁休且進
杯中物
醜奴兒(醉中有歌此詩以勸酒者聊櫽括之)
晚來雲淡秋光薄落日晴天落日晴天堂上風斜畫燭
煙從渠去買人間恨字字都圓字字都圓腸斷西風
十四絃
又
尋常中酒扶頭後歌舞支持歌舞支持誰把新詞喚住
伊臨岐也有傍人笑笑已爭知笑已爭知明月樓空
燕子飛
又(書博山道中壁)
煙蕪露芰荒池柳洗雨烘晴洗雨烘晴一樣春風幾樣
青提壺脫袴催歸去萬恨千情萬恨千情各自無聊
各自鳴
又
此生自斷天休問獨倚危樓獨倚危樓不信人間别有
愁君來正是眠時節君且歸休君且歸休說與西風
一任秋
又
少年不識愁滋味愛上層樓愛上層樓為賦新詞彊說
愁而今識盡愁滋味欲說還休欲說還休却道天涼
好箇秋
又
近来愁似天来大誰解相憐誰解相憐又把愁来做箇
天都將今古無窮事放在愁邊放在愁邊却自移家
向酒泉
又(和鉛山陳簿韻二首)
鵝湖山下長亭路明月臨關明月臨關幾陣西風落葉
乾新詞誰解裁冰雪筆墨生寒筆墨生寒會說離愁
千萬般
又
年年索盡梅花笑疎影黃昏疎影黃昏香滿東風月一
痕清詩冷落無人寄雪豔冰魂雪豔冰魂浮玉溪頭
煙樹村
浣溪沙(漫興作)
未到山前騎馬回風吹雨打已無梅共誰消遣兩三杯
一似舊時春意思百無事處老形骸也曾頭上戴花
來
又(黃沙嶺)
寸步人間百尺樓孤城春水一沙鷗天風吹樹幾時休
突兀趁人山石狠䑃朧避路野花羞人家平水廟東
頭
又(壽内子)
夀酒同斟喜有餘朱顔却對白髭鬚兩人百歲恰乘除
婚嫁剩添兒女拜平安頻拆外家書年年堂上夀星
圖
又(瓢泉偶作)
新葺茒簷次第成青山恰對小窗橫去年曾共燕經營
病却杯盤甘止酒老依香火苦翻經夜來依舊管絃
聲
又(壬子春赴閩别瓢泉)
細聽春山杜宇啼一聲聲是送行詩朝来白鳥背人飛
對鄭子真嵓石臥赴陶元亮菊花期而今堪誦北山
移
又(常山道中即事)
北隴田高踏水頻西溪禾早巳嘗新隔牆沽酒煑纖鱗
忽有微涼何處雨更無留影霎時雲賣瓜人過竹邊
村
又(偕杜叔高吳子似宿山寺戲作)
花向今朝粉面勻柳因何事翠眉顰東風吹雨細於塵
自笑好山如好色只今懷樹更懷人閒愁閒恨一翻
新
又
歌串如珠箇箇勻被花勾引笑和顰向来驚動畫梁塵
莫倚笙歌多樂事相看紅紫又抛人舊巢還有燕泥
新
又
父老爭言雨水勻眉頭不似去年顰殷勤謝却甑中塵
啼鳥有時能勸客小桃無賴已撩人梨花也作白頭
新
又(别杜叔高)
這裏裁詩話别離那邊應是望歸期人言心急馬行遲
去雁無憑傳錦字春泥抵死汚人衣海棠過了有荼
䕷
又(席上趙景山提幹賦溪臺和韻)
臺倚崩崖玉滅痕青山却作捧心顰遠林煙火幾家村
引入滄浪魚得計展成寥闊鶴能言幾時高處見層
軒
又
妙手都無斧鑿痕飽參佳處却成顰恰如春入浣花村
筆墨今宵光有艷管絃從此悄無言主人席次兩眉
軒
又(種松未成)
草木於人也作疎秋来咫尺異榮枯空山歲晩孰華余
孤竹君窮猶抱節赤松子嬾巳生鬚主人相愛肯留
無
又(種梅菊)
百世孤芳肯自媒直須詩句與推排不然喚起酒邊來
自有陶潛方有菊若無和靖即無梅秖今何處向人
開
又(别澄上人併送性禪師)
梅子生時到幾回桃花開後不須猜重来松竹意徘徊
慣聽禽聲應可譜飽觀魚陣已能排晩風挾雨喚歸
來
山花子(答傅巖叟酬春之約)
豔杏夭桃兩行排莫攜歌舞去相催次第未堪供醉眼
去年裁春意纔從梅裏過人情都向柳邊來咫尺東
家還又有海棠開
又(用韻謝傅巖叟瑞香之惠)
句裏明珠字字排多情應也被春催怪得名花和淚送
雨中栽赤脚未安芳斛穏娥眉早把橘枝來報道錦
薰籠底下麝臍開
又(三山戲作)
記得瓢泉快活時長年耽酒更吟詩驀地捉將來斷送
老頭皮遶屋人扶行不得閒窗學得鷓鴣啼却有杜
鵑能勸道不如歸
又
日日閒看燕子飛舊巢新壘畫簾低玉歷今朝推戊已
却啣泥先自春光留不住那看更著子規啼一陣晚
香吹不斷落花溪
又(與客賞山茶一朵忽墮地戲作)
酒面低迷翠被重黃昏院落月朦朧墮髻啼粧孫夀醉
泥秦宫試問花留春幾日略無人管雨和風瞥向綠
珠樓下見墜殘紅
又(簡傅嵓叟)
總把平生入醉鄉大都三萬六千場今古悠悠多少事
莫思量微有些寒春雨好更無尋處野花香年去年
來還又笑燕飛忙
又(用前韻謝傅巖叟餽名花鮮蕈)
楊柳溫柔是故鄉紛紛蜂蝶去年場大率一春風雨事
最難量滿把攜來紅粉面堆盤更覺紫芝香幸自麯
生閒去了又教忙(纔止酒)
又(病起獨坐停雲)
彊欲加餐竟未佳只宜長伴病僧齋心似風吹香篆過
也無灰山下朝来雲出岫隨風一去未曾回次第前
村行雨了合歸來
虞美人(賦荼䕷)
羣花泣盡朝來露爭奈春歸去不知庭下有荼䕷偷得
十分春色怕春知淡中有味清中貴飛絮殘紅避露
華微浸玉肌香恰似楊妃初試出蘭湯
又(夀趙文鼎提舉)
翠屏羅幕遮前後舞袖翻長夀紫髯冠佩御爐香看取
明年歸奉萬年觴今宵池上蟠桃席咫尺長安日寶
煙飛焰萬花濃試看中間白鶴駕仙風
又(用前韻)
一杯莫落他人後富貴功名夀胸中書傳有餘香寫得
蘭亭小字記流觴問誰分我漁樵席江海消閒日看
看天上拜恩濃却怕畫樓無處著春風
又(賦虞美人草)
當年得意如芳草日日春風好拔山力盡忽悲歌飲罷
虞兮從此奈君何人間不識精誠苦貪看青青舞驀
然歛袂却亭亭怕是曲中猶帶楚歌聲
浪淘沙(山寺夜半聞鐘)
身世酒杯中萬事皆空古来三五箇英雄雨打風吹何
處是漢殿秦宫夢入少年叢歌舞匆匆老僧夜半誤
鳴鐘驚起西窗眠不得捲地西風
又(賦虞美人草)
不肯過江東玉帳匆匆只今草木憶英雄唱著虞兮當
日曲便舞春風兒女此情同往事朦朧湘娥竹上淚
痕濃舜目重瞳堪痛恨羽又重瞳
又(送吳子似縣尉)
金玉舊情懷風月追陪扁舟千里興佳哉不似子猷行
半路却棹船回来歲菊花開記我清杯西風雁過鎖
山臺把似倩他書不到好與同来
减字木蘭花(宿僧房有作)
僧窗夜雨茶鼎薰爐宜小住却恨春風勾引詩来惱殺
翁狂歌未可且把一樽料理我我到亡何却聽農家
陌上歌
又
昨朝官告一百五年村父老更莫驚疑剛道人生七十
稀使君喜見恰遇華堂開夀宴問夀如何百代兒孫
擁太婆
又(長沙道中壁上有婦人題字若有恨者用其意為賦)
盈盈淚眼往日青樓天樣遠秋月春花輸與尋常姊妹
家水村山驛日暮行雲無氣力錦字偷裁立盡西風
雁不來
南歌子(山中夜坐)
世事從頭減秋懷徹底清夜深猶送枕邊聲試問清溪
底事未能平月到愁邊白雞先遠處鳴是中無有利
和名因甚山前未曉有人行
又(獨坐蔗菴)
玄入參同契禪依不二門細看斜日隙中塵始覺人間
何處不紛紛病笑春先到閒知嬾是真百般啼鳥苦
撩人除却提壺此外不堪聞
又(新開池戲作)
散髮披襟處浮瓜沉李時涓涓流水細侵階鑿箇池兒
喚箇月兒來画棟頻搖動紅蕖盡倒開鬭勻紅粉照
香腮有箇人兒把箇鏡兒猜
醉太平(春景)
態濃意遠眉顰笑淺薄羅衣窄絮風軟鬢雲欺翠捲
南園花樹春光暖香徑裏榆錢滿欲上鞦韆又驚嬾且
歸休怕晚
漁家傲(為余伯熙察院壽信之讖云水打烏龜石三台出此時伯熙舊居城西直龜山之北)
(溪水齧山足矣意伯熙當之耶伯熙學道有新功一日語余云溪上嘗得異石有文隠然如記)
(姓名且有長生等字余未之見也因其生朝姑摭二事為詞以壽之)
道德文章傳幾世到君合上三台位自是君家門戸事
當此際龜山正抱西江水三萬六千排日醉鬢毛只
恁青青地江裏石頭爭獻瑞分明是中間有箇長生字
錦帳春(杜叔高席上)
春色難留酒杯常淺更舊恨新愁相間五更風千里夢
看飛紅幾片這般庭院幾許風流幾般嬌嬾問相見
何如不見燕飛忙鸎語亂恨重簾不捲翠屏平遠
太常引(建康中秋夜為吕潜叔賦)
一輪秋影轉金波飛鏡又重磨把酒問姮娥被白髮欺
人奈何乘風好去長空萬里直下看山河斫去桂婆
娑人道是清光更多
又(壽韓南澗尚書)
君王著意履聲間便合押紫宸班今代又尊韓道吏部
文章泰山一杯千歲問公何事早伴赤松閒功業後
来看似江左風流謝安
又(賦十四絃)
仙機似欲織纖羅髣髴度金梭無奈玉纖何却彈作清
商恨多朱簾影裏如花半面絶勝隔簾歌世路苦風
波且痛飲公無渡河
又(壽趙晉臣敷文)
論公耆德舊宗英吳季子百餘齡奉使老於行更看舞
聽歌最精須同衛武九十入相菉竹自青青富貴出
長生記門外清溪姓彭(彭溪晉臣居也)
東坡引(閨怨)
玉纖彈舊怨還敲繡屏面清歌自送西風雁雁行吹字
斷雁行吹字斷夜深拜半月鎖窗西畔但桂影空階
滿翠帷自掩無人見羅衣寬一半羅衣寬一半
又
君如梁上燕妾如手中扇團團青影雙雙伴秋来腸欲
斷秋来腸欲斷黃昏淚眼青山隔岸但咫尺如天遠
病来只謝傍人勸龍華三會願龍華三會願
又
花梢紅未足條破驚新綠重簾下徧闌千曲有人春睡
熟有人春睡熟鳴禽破夢雲偏目蹙起来香腮褪紅
玉花時愛與愁相續羅裙過半幅羅裙過半幅
夜遊宫(苦俗客)
幾箇相知可喜才厮見說山說水顛倒爛熟只這是怎
奈何一回說一回美有箇尖新底說底話非名非利
說的口乾罪過你且不罪掩略起去洗耳
戀繡衾(無題)
長夜偏冷添被兒枕頭兒移了又移我自是笑别人底
却元来當局者迷如今只恨因緣淺也不曾抵死恨
伊合手下安排了那筵席須有散時
杏花天(無題)
病来自是於春嬾但别院笙歌一片蛛絲網遍玻瓈盞
更問舞裙歌扇有多少鸎愁蝶怨甚夢裏春歸不管
楊花也笑人情淺故故沾衣撲面
又
牡丹昨夜方開徧畢竟是今年春晩荼䕷付與薰風管
燕子忙時鸎嬾多病起日長人倦不待得酒闌歌散
甫能得見茶甌面却早安排腸斷
又(嘲牡丹)
牡丹比得誰顏色似宫中太真第一漁陽鼙鼓邊風急
人在沉香亭北買栽池館多何益莫虚把千金抛擲
若教解語應傾國一箇西施也得
唐河傳(倣花間體)
春水千里孤舟浪起夢攜西子覺来村巷夕陽斜幾家
短牆紅杏花晚雲做造些兒雨折花去岸上誰家女
太狂顛那邊柳線被風吹上天
醉花隂(為人壽)
黃花謾說年年好也趁秋光老綠鬢不驚秋若鬭樽前
人好花堪笑蟠桃結子知多少家住三山島何日跨
飛鸞滄海飛塵人世因緣了
品令(族姑慶八十来索俳語)
更休說便是箇住世觀音菩薩甚今年容貌八十歲見
底道纔十八莫獻夀星香燭莫祝靈椿龜鶴只消得
把筆輕輕去十字上添一撇
惜分飛(春思)
翡翠樓前芳草路寶馬墜鞭暫駐最是周郎顧幾度歌
聲誤望斷碧雲空日暮流水桃源何處聞道春歸去
更無人管飄紅雨
柳梢青(和范先之席上賦牡丹)
姚魏名流年年攪斷雨恨風愁解釋春光剩須破費酒
令詩籌玉肌紅粉温柔更染盡天香未休今夜簮花
他年第一玉殿東頭
又(三山歸途代白鷗見嘲)
白鳥無猜相憐相笑滿面塵埃華髮蒼顏去時曾勸聞
早歸来而今豈是高懷為千里蓴羹計哉好把移文
從今日日讀取千回
又(辛酉生日前兩日夢一道士話長年之術夢中痛以理折之覺而賦八難之辭)
莫鍊丹難黃河可塞金可成難休辟榖難吸風飲露長
忍飢難勸君莫遠遊難何處有西王母難休采藥難
人沉下土我上天難
河瀆神(女城祠效花間體)
芳草綠萋萋斷腸絕浦相思山頭人望翠雲旗蕙肴桂
酒君歸惆悵畫簷雙燕舞東風吹散靈雨香火冷殘
簫鼓斜陽門外今古
武陵春(春興)
桃李風前多嫵媚楊柳更温柔喚取笙歌爛漫遊且莫
管閒愁好趁晴時連夜賞雨便一春休草草杯盤不
要收纔晚又扶頭
又
走去走來三百里五日以為期六日歸時已是疑應是
望多時鞭箇馬兒歸去也心急馬行遲不免相煩喜
鵲兒先報那人知
謁金門(無題)
遮索月雲外金蛇明滅翻樹啼鴉聲未徹雨聲驚落葉
寶炬成行嫌熱玉腕藕絲誰雪流水高山絃斷絕怒
蛙聲自咽
又
山吐月畫燭從教風滅一曲瑤琴纔聽徹金蕉三兩葉
驟雨微涼還熱似欠舞瓊歌雪近日醉鄉音問絶有
時清淚咽
又
歸去未風雨送春行李一枕離愁頭徹尾如何消遣是
遥想歸舟天際綠鬢瓏璁慵理好夢未成鸎喚起粉
香猶有殢
酒泉子(無題)
流水無情潮到空城頭盡白離歌一曲怨殘陽斷人腸
東風官柳舞雕牆三十六宫花濺淚春聲何處說興
亡燕雙雙
霜天曉角(旅興)
吳頭楚尾一棹人千里休說舊愁新恨長亭樹今如此
宦游吾倦矣玉人留我醉明日落花寒食得且住為佳
耳
又
暮山層碧掠岸西風急一葉軟紅深處莫不是利名客
玉人還佇立綠窗生怨泣萬里衡陽歸恨先倩雁寄消
息
點絳唇(留博山寺聞光風主人微恙而歸時春漲斷橋)
隠隠輕雷雨聲不受春回護落梅如許吹盡牆邊去
春水無情礙斷溪南路憑誰訴寄聲傳語没箇人知處
又
身後虚名古来不換生前醉青鞋自喜不踏長安市
竹外僧歸路指霜鐘寺孤鴻起丹青手裏剪破松江水
生查子(山行寄楊民瞻)
昨宵醉裏行山吐三更月不見可憐人一夜頭如雪
今宵醉裏歸明月關山笛收拾錦囊詩要寄揚雄宅
又(民瞻見和再用韻)
誰傾滄海珠簸弄千明月喚取酒邊來軟語裁春雪
人間無鳳凰空費穿雲笛醉裏却歸來松菊陶潜宅
又(有覓祠者為賦)
去年燕子來繡戸深深處花徑得泥歸都把琴書汚
今年燕子來誰聽呢喃語不見捲簾人一陣黃昏雨
又(獨遊西巖)
溪邊照影行天在清溪底天上有行雲人在行雲裏
高歌誰和余空谷清音起非鬼亦非仙一曲桃花水
又
青山招不來偃蹇誰憐汝歲晚太寒生喚我溪邊住
山頭明月來本在天高處夜夜入清溪聽讀離騷去
又
青山非不佳未解留儂住赤脚踏層冰為愛青溪故
朝来山鳥啼勸上山高處裁意不關渠自在尋詩去
又(簡吳子似縣尉)
高人千丈崖太古儲冰雪六月火雲時一見森毛髮
俗人如盜泉照影成昏濁高處掛吾瓢不飲吾寧渴
又(和趙晉臣敷文春雪)
浸天春雪來纔抵梅花半最愛雪邊人些些裁成亂
雪兒偏解歌只要金杯滿誰道雪天寒翠袖闌干暖
又
梅子褪花時直與黃梅接煙雨幾曾開一春江裏活
富貴使人忙也有閒時節莫作路旁花長教人看殺
又(題京口郡治塵表亭)
悠悠萬世功矻矻當年苦魚自入深淵人自居平土
紅日又西沉白浪長東去不是望金山我自思量禹
尋芳草(嘲陳莘叟憶内)
有得許多淚更閒却許多鴛被枕頭兒放處都不是舊
家時怎生睡更也没書来那堪被雁兒調戲道無書
却有書中意排幾箇人人字
阮郎歸(来陽道中為張處父推官賦)
山前燈火欲黃昏山頭来去雲鷓鴣聲裏數家村瀟湘
逢故人揮羽扇整綸巾少年鞍馬塵如今憔悴賦招
魂儒冠多誤身
昭君怨(豫章寄張守定叟)
長記瀟湘秋晩歌舞橘洲人散走馬月明中折芙蓉
今日西山南浦畫棟朱簾雲雨風景不爭多奈愁何
又(送晁楚老遊荆門)
夜雨剪殘春韭明日重斟别酒君去問曹瞞好公安
試看如今白髮却為中年離别風雨正崔嵬早歸來
又
人面不如花面花到開時重見獨倚小闌干許多山
落葉西風時候人共青山都瘦說到夢陽臺幾曾來
烏夜啼(山行約范先之不至)
江頭醉倒山公月明中記得昨宵歸路笑兒童溪欲
轉山已斷兩三松一段可憐風月欠詩翁
又(先之見和復用韻)
人言我不如公酒杯中更把平生湖海問兒童千尺
蔓雲葉亂繫長松却笑一身纏繞似衰翁
又
晩花露葉風條燕燕高行過長廊西畔小紅橋歌再
唱人再舞酒纔消更把一杯重勸摘櫻桃
一絡索(閨思)
羞見鑑鸞孤却倩人梳掠一春長是為花愁甚夜夜東
風惡行遶翠簾珠箔錦牋誰托玉觴淚滿却停觴怕
酒似郎情薄
又(信守王道夫席上用達夫賦金林擒韻)
錦帳如雲高處不知重數夜深銀燭淚成行算都把心
期付莫待燕飛泥汚問花花訴不知花定有情無似
却怕新詞妒
如夢令(賦梁燕)
燕子幾曾歸去只在翠巖深處重到畫梁間誰與舊巢
為主深許深許聞道鳳凰來住
憶王孫(秋江送别集古句)
登山流水送將歸悲莫悲兮生别離不用登臨怨落暉
昔人非帷有年年秋雁飛
稼軒詞卷四
