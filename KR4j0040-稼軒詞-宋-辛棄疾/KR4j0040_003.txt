稼軒詞卷三
宋辛棄疾撰
新荷葉(和趙德莊韻)
人已歸来杜鵑欲勸誰歸綠樹如雲等閒付與鸎飛兔
葵燕麥問劉郎幾度沾衣翠屏幽夢覺来水繞山圍
有酒重攜小園隨意芳菲往日繁華而今物是人非春
風半面記當年初識崔徽南雲雁少錦書無箇因依
又(再和前韻)
春色如愁行雲帶雨纔歸春意長閒游絲盡日低飛閒
愁幾許更晩風特地吹衣小窗人靜棋聲似解重圍
光景難攜任他鶗鴂芳菲細數前愆不應詩酒皆非知
音絃斷笑淵明空撫餘徽停杯對影待邀明月相依
又(再題傅巖叟悠然閣)
種豆南山零落一頃為萁歲晩淵明也吟草盛苖稀風
流剗地向樽前采菊題詩悠然忽見此山正繞東籬
千載襟期高情想像當時小閣横空朝来翠撲人衣是
中真趣問騁懷遊目誰知無心出岫白雲一片孤飛
又(趙茂嘉趙晉臣和韻見約初秋訪悠然再用韻)
物盛還衰眼看春葉秋萁貴賤交情翟公門外人稀酒
酣耳熱又何須幽憤裁詩茂林脩竹小園曲逕疎籬
秋以為期西風黃菊開時拄杖敲門任他顛倒裳衣去
年堪笑醉題詩醒後方知而今東望心隨去鳥先飛
又(上巳日吳子似謂古今無此詞索賦)
曲水流觴賞心樂事良辰蘭蕙光風轉頭天氣還新明
眸皓齒看江頭有女如雲折花歸去綺羅陌上芳塵
能幾多春試聽啼鳥殷勤對景興懷向來愛樂紛紛且
題醉墨似蘭亭别敘時人後之覽者亦將有感斯文
御街行(無題)
闌干四面山無數供望眼朝與暮好風吹雨過山来吹
盡一簾煩暑紗厨如霧簟紋如水别有生凉處冰肌
不受鉛華汚更旎旎真香聚臨風一曲最妖嬈唱得行
雲且住藕花都放木犀開後待與乘鸞去
又(山中問盛復之提幹行期)
山城甲子冥冥雨門外青泥路杜鵑只是等閒啼莫被
他催歸去垂楊不語行人去後也會風前絮情知夢
裏尋鵷鷺玉殿追班處怕君不飲太愁生不是苦留君
住白頭笑我年年送客自歎春江渡
祝英臺近(晩春)
寳釵分桃葉渡煙柳暗南浦怕上層樓十日九風雨斷
腸點點飛紅都無人管更誰勸流鸎聲住鬢邊覷試
把花卜歸期才簮又重數羅帳燈昏哽咽夢中語是他
春帶愁来春歸何處却不解帶將愁去
又(與客飲瓢泉客以泉聲喧靜為問余醉未及畣或者以蟬噪林逾靜代對意甚美矣翌日為此)
(賦詞以褒之)
水縱横山遠近拄杖占千頃老眼羞明水底看山影試
教水動山搖吾生堪笑似此箇青山無定一瓢飲人
間翁愛飛泉來尋箇中靜遶屋聲喧怎做靜中鏡我
眠君且歸休維摩方丈待天女散花時問
婆羅門引(别杜叔高叔高長於楚詞)
落花時節杜鵑聲裏送君歸未消文字湘纍只怕蛟龍
雲雨後會渺難期更何人念我老大傷悲已而已而
算此意只君知記取岐亭買酒雲洞題詩爭如不見纔
相見便有别離時千里月兩地相思
又(用韻别郭逢道)
綠隂啼鳥陽關未徹早催歸歌珠悽斷纍纍回首海山
何處千里共襟期歎高山流水絃斷堪悲中心悵而
似風雨落花知更擬停雲君去細和陶詩見君何日待
瓊林宴罷醉歸時人爭看寳馬來思
又(用韻畣傅先之時傅先之宰龍泉歸)
龍泉佳處種花滿縣却東歸腰間玉若金纍須信功名
富貴長與少年期恨高山流水古調今悲卧龍暫而
算天上有人知最好五十學易三百篇詩男兒事業看
一日須有致君時端的了休便尋思
又(用韻畣趙晉臣敷文)
不堪鶗鴂早教百草放春歸江頭愁殺塵纍却覺君侯
雅句千載共心期便留春甚樂樂了須悲瓊而素而
被花惱只鸎知正要千鍾角酒五字裁詩江東日暮道
繡斧人去未多時還又要玉殿論思
又(趙晉臣敷文張燈甚盛索賦偶憶舊游末章因及之)
落星萬點一天寳焰下層霄人間疊作仙鼇冣愛金蓮
側畔紅粉裊花梢更鳴鼉擊鼓噴玉吹簫曲江畫橋
記花月可憐宵想見閒愁未了宿酒纔消東風搖蕩似
楊柳十五女兒腰人共柳那箇無聊
千年調(開山徑得石壁因名曰蒼壁事出望外意天之所賜邪喜而賦)
左手把青霓右手挾明月吾使豐隆前導呌開閶闔周
遊上下徑入寥天一覽玄圃萬斛泉千丈石鈞天廣
樂燕我瑶之席帝飲予觴甚樂賜汝蒼壁璘珣突兀正
在一丘壑余馬懷㒒夫悲下恍惚
又(蔗菴小閣名曰巵言作此詞以嘲之)
巵酒向人時和氣先傾倒最要然然可可萬事稱好滑
稽坐上更對䲭夷笑寒與熱總隨人甘國老少年使
酒出口人嫌拗此箇和合道理近日方曉學人言語未
會十分巧看他們得人憐秦吉了
粉蝶兒(和趙晉臣敷文賦落梅)
昨日春如十三女兒學繡一枝枝不教花瘦甚無情便
下得雨僝風僽向園林鋪作地衣紅縐而今春似輕
薄蕩子難久記前時送春歸後把春波都釀作一江醇
酎約清愁楊柳岸邊相候
千秋歲(金陵夀史帥致道時有版築役)
塞垣秋草又報平安好樽爼上英雄表金湯生氣象珠
玉霏譚笑春近也春花得似人難老莫惜金樽倒鳳
詔看看到留不住江東小從容帷幄裏整頓乾坤了千
百歲從今盡是中書考
江神子(和人韻)
賸雲殘日弄隂晴晚山明小溪横枝上綿蠻休作斷腸
聲但是青山山下路青到處總堪行當年綵筆賦蕪
城憶平生若為情試把靈槎歸路問君平花底夜深寒
較甚須拚却玉山傾
又
梨花著雨晚来晴月朧明淚縱横繡閣香濃深鎖鳳簫
聲未必人知春意思還獨自遶花行酒兵昨夜壓愁
城太狂生轉關情寫盡胸中磈磊未全平却與平章珠
玉價看醉裏錦囊傾
又(和陳仁和韻)
玉簫聲遠憶驂鸞幾悲歡帶羅寬且對花前痛飲莫留
殘歸去小窗明月在雲一縷玉千竿吳霜應點鬢雲
斑綺窗閒夢連環說與東風歸興有無間芳草姑蘇臺
下路和淚看小屏山
又
寳釵飛鳳鬢驚鸞望重歡水雲寬腸斷新来翠被粉香
殘待得来時春盡也梅結子笋成竿湘筠簾捲淚痕
斑珮聲閒玉垂環箇裏溫柔容我老其間却笑平生三
羽箭何日去定天山
又(和人韻)
梅梅柳柳鬭纖穠亂山中為誰容試著春衫依舊怯東
風何處踏青人未去呼女伴認驕驄兒家門戸幾重
重記相逢畫樓東眀日重来風雨暗殘紅可惜行雲春
不管裙帶褪鬢雲鬆
又(博山道中書王氏璧)
一川松竹任横斜有人家被雲遮雪後疎梅時見兩三
花比著桃源溪上路風景好不爭些旗亭有酒徑須
賖晩寒咱怎禁他醉裏匆匆歸騎自隨車白髮蒼顏吾
老矣只此地是生涯
又(聞蟬蛙戲作)
簟鋪湘竹帳籠紗醉眠些夢天涯一枕驚回水底沸鳴
蛙借問喧天成鼓吹良自苦為官耶心空喧靜不爭
多病維摩意云何掃地燒香且看散天花斜日綠隂枝
上噪還又問是蟬麽
又(送元濟之歸豫章)
亂雲擾擾水潺潺笑溪山幾時閒更覺桃源人去隔僊
凡(桃源乃王氏酒壚與濟之送别處)萬壑千巖樓外雪瓊作樹玉為欄
倦遊回首且加餐短篷寒畫圖間見說嬌顰擁髻待
君看二月東湖湖上路官柳嫩野梅殘
又(賦梅寄余叔良)
暗香横路雪垂垂晚風吹曉風吹花意爭春先出歲寒
枝畢竟一年春事了緣太早却成遲未應全是雪霜
姿欲開時未開時粉面朱唇一半點胭脂醉裏謗花花
莫恨渾冷澹有誰知
又(别吳子似末寄潘德久)
看君人物漢西都過吾廬笑談初便說公卿元自要通
儒一自梅花開了後長怕說賦歸歟而今别恨滿江
湖怎消除算何如杖屨當時聞早放教疎今代故交新
貴後渾不寄數行書
又(侍者請先生賦詞自夀)
兩輪屋角走如梭大忙些怎禁他擬倩何人天上勸羲
娥宛似從容来左右傾美酒聽高歌人生今古不消
磨積教多似塵沙未必堅牢剗地實堪嗟莫道長生學
不得學得後待如何
又(和李能伯韻呈趙晉臣)
五雲高處望西清玉階升棣華榮築屋溪頭樓觀畫難
成長夜笙歌還起問誰放月又西沉家傳鴻寳舊知
名看長生奉嚴宸且把風流水北畫耆芙咫尺西風詩
酒社石鼎句要彌明
青玉案(元夕)
東風夜放花千樹更吹落星如雨寳馬雕車香滿路鳳
簫聲動玉壺光轉一夜魚龍舞蛾兒雪柳黃金縷笑
語盈盈暗香去衆裏尋它千百度驀然迴首那人却在
燈火闌珊處
感皇恩(滁州壽范倅)
春事到清明十分花柳喚得笙歌勸君酒酒如春好春
色年年依舊青春元不老君知否席上看君竹清松
瘦待與青春鬭長久三山歸路明日天香襟袖更持金
盞起為君夀
又
七十古来稀人人都道不是隂功怎生到松姿雖瘦偏
耐雪寒霜曉看君雙鬢底青青好樓雪初晴庭闈嬉
笑一醉何妨玉壺倒從今康健不用靈丹仙草更看一
百歲人難老
又(慶嬸母王恭人七十)
七十古來稀未為希有須是榮華更長久滿牀靴笏羅
列兒孫新婦精神渾似箇西王母遥想畫堂兩行紅
袖妙舞清歌擁前後大男小女逐箇出来為夀一箇一
百歲一杯酒
又(讀莊子聞朱晦菴即世)
案上數編書非莊即老會說忘言始知道萬言千句不
自能忘堪笑今朝梅雨霽青天好一壑一丘輕衫短
帽白髮多時故人少子雲何在應有玄經遺草江河流
日夜何時了
又(夀鉛山陳丞及之)
富貴不須論公應自有且把新詞祝公夀當年僊桂父
子同攀希有人言金殿上他年久冠冕在前周公拜
手同日催班魯公後此時人羨綠鬢朱顔依舊親朋來
賀喜休辭酒
行香子(三山作)
好雨當春要趁歸耕況而今已是清明小窗坐地側聽
簷聲恨夜来風夜来月夜来雲花絮飄零鸎燕丁寧
怕妨儂湖上閒行天心肯後費甚心情放霎時隂霎時
雨霎時晴
又(山居客至)
白露園蔬碧水溪魚笑先生釣罷還鋤小窗高卧風展
殘書看北山移盤谷序輞川圖白飯青芻赤脚長鬚
客来時酒盡重沽聽風聽雨吾愛吾廬歎苦無心剛自
瘦此君疎
又(博山戲呈趙昌甫韓仲止)
少日嘗聞富不如貧貴不如賤者長存由来至樂総屬
閒人且飲瓢泉弄秋水看停雲歲晚情親老語彌真
記前時觀我慇懃都休殢酒也莫論文把相牛經種魚
法教兒孫
又(雲嚴道中)
雲岫如簮野漲挼藍向春闌綠醒紅酣青裙縞袂兩兩
三三把麯生禪玉版局一時參拄杖彎環過眼嵌巖
岸輕烏白髮鬖鬖他年來種萬桂千杉聽小綿蠻新格
磔舊呢喃
一剪梅(游蔣山呈葉丞相)
獨立蒼茫醉不歸日暮天寒歸去來兮探梅踏雪幾何
時今我來思楊楊依依白石崗頭曲岸西一片閒愁
芳草萋萋多情山鳥不須啼桃李無言下自成蹊
又(中秋無月)
憶對中秋月桂叢花在杯中月在杯中今宵樓上一尊
同雲溼紗窗雨濕紗窗渾欲乘風問化工路也難通
信也難通滿堂惟有燭花紅杯且從容歌且從容
踏莎行(庚戍中秋後二夕帶湖篆岡小酌)
夜月樓臺秋香院宇笑吟吟地人来去是誰秋到便凄
凉當年宋玉悲如許隨分杯盤等閒歌舞問他有甚
堪悲處思量却也有悲時重陽節近多風雨
又(賦木犀)
弄影闌干吹香巖谷枝枝點點黃金粟未堪收拾付薰
爐窗前且把離騷讀奴僕葵花兒曹金菊一枝風露
清涼足傍邊只欠箇姮娥分明身在蟾宫宿
又(賦稼軒集經句)
進退存亡行藏用舍小人請學樊須稼衡門之下可棲
遲日之夕矣牛羊下去衛靈公遭桓司馬東西南北
之人也長沮桀溺耦而耕丘何為是栖栖者
又(和趙國興知錄韻)
吾道悠悠憂心悄悄最無聊處秋光到西風林外有啼
鴉斜陽山下多衰草長憶南山當年四老塵埃也走
咸陽道為誰書到便幡然至今此意無人曉
定風波(暮春漫興)
少日春懷似酒濃插花走馬醉千鍾老去逢春如病酒
唯有茶甌香篆小簾櫳卷盡殘花風未定休恨花開
元自要春風試問春歸誰得見飛燕来時相遇夕陽中
又(大醉歸自葛園家人有痛飲之戒故書于壁)
昨夜山翁倒載歸兒童應笑醉如泥試與扶頭渾未醒
休問夢魂猶在葛家溪欲覓醉鄉今古路知處溫柔
東畔白雲西起向綠窗高處看題徧劉伶元自有賢妻
又(用藥名招婺源馬荀仲游雨巖馬善醫)
山路風來草木香雨餘涼意到胡牀泉石膏肓吾已甚
多病隄防風月費篇章孤負尋常山間醉獨自應知
揚子草玄忙湖海早知身汗漫誰伴只甘松竹共凄凉
又(藥名)
仄月高寒水石鄉倚空青碧對禪房白髮自憐心似鐵
風月史君仔細與平章平昔生涯笻竹杖來往却慚
沙鳥笑人忙便好賸留黃卷句誰賦銀鈎小草晚天涼
又(施樞密聖與席上賦)
春到蓬壺特地晴神仙隊裏相公行翠玉相挨呼小字
須記笑簮花底是飛瓊總是傾城来一處誰妒惟攜
歌舞到園亭柳妒腰肢花妒艷聽著流鸎直是妒歌聲
又(席上送范先之游建業)
聽我樽前醉後歌人生無奈别離何但使情親千里近
須信無情對面是山河寄語石頭城下水居士而今
渾不怕風波借使未成鷗鷺伴經慣也應學得老漁蓑
又(三山送盧國華提刑約上元重來)
少日猶堪話别離老來怕作送行詩極目南雲無雁過
君看梅花也解寄相思無限江山行未了父母不須
和淚看旌旗後會丁寧何日是須記春風十里放燈時
又(用韻時國華置酒歌舞甚盛)
莫望中州歎黍離元和盛德要君詩老去不堪誰似我
歸卧青山活計費尋思誰築詩壇高十丈直上看君
斬將㪅搴旗歌舞正濃還有語記取鬚髯不似少年時
又(自和)
金印纍纍佩陸離河梁更賦斷腸詩莫擁旌旗真箇去
何處玉堂元自要論思且約風流三學士同醉春風
看試幾槍旗從此酒酣明月夜耳熱那邊應是說儂時
又(賦杜鵑花)
百紫千紅過了春杜鵑聲苦不堪聞却解啼教春小住
風雨空山招得海棠魂恰似蜀宫當日女無數猩猩
血染赭羅巾畢竟花開誰作主記取大都花屬惜花人
又(再用韻和趙晉臣敷文)
野草閒花不當春杜鵑却是舊知聞謾道不如歸去住
梅雨石榴花又是離魂前殿羣臣深殿女異數赭袍
一點萬紅巾莫問興亡今幾許聽取花前毛羽已羞人
破陣子(為范南伯夀時南伯為張南軒拜宰盧溪南伯遲遲未行因作此以勉之)
擲地劉郎玉斗挂帆西子扁舟千古風流今在此萬里
功名莫放休君王三百州燕雀豈知鴻鵠貂蟬元出
兜鍪却笑盧溪如斗大肯把牛刀試手不夀君雙玉甌
又(為陳同甫賦壯詩以寄之)
醉裏挑燈看劔夢回吹角連營八百里分麾下䏑五十
絃翻塞外聲沙場秋點兵馬作的盧飛快弓如霹靂
弦驚了却君王天下事贏得生前身後名可憐白髮生
又(贈行)
少日春風滿眼而今秋葉辭柯便好消磨心下事也憶
尋常醉後歌新来白髮多明日扶頭顛倒倩誰伴舞
婆娑我定思君拚瘦損君不思兮可奈何天寒將息呵
又(趙晉臣敷文幼女縣主覓詞)
菩薩藂中惠眼碩人詩裏娥眉天上人間真福相畫就
描成好靨兒行時嬌更遲勸酒偏多最劣笑時猶有
些痴更著十年君看取兩國夫人更是誰殷勤秋水詞
又(峽石道中有懷吳子似縣尉)
宿麥畦中雉雊桑葉陌上蠶生騎火須防花月暗玉唾
長攜綵筆行隔牆人笑聲莫說弓刀事業依然詩酒
功名千載途中今古事萬石溪頭長短亭小塘風浪平
(時修圖經集亭堠途中之途當作圖)
臨江仙(探梅)
老去惜花心已嬾愛梅猶遶江村一枝先破玉溪春更
無花態度全是雪精神賸向青山餐秀色為渠著句
清新竹根流水帶溪雲醉中渾不記歸路月黃昏
又(醉宿崇福寺寄祐之弟祐之以僕先歸)
莫向空山吹玉笛壯懷酒醒心驚四更霜月曉寒生被
翻紅錦浪酒滿玉壺冰小陸未須臨水笑山林我軰
鍾情今宵依舊醉中行試尋殘菊處中路候淵明
又(再用韻送祐之弟歸浮梁)
鍾鼎山林都是夢人間寵辱休驚只消閒處過平生酒
杯秋吸露詩句夜裁冰記取小窗風雨夜對牀燈火
多情問誰千里伴君行曉山眉樣翠秋水鏡般明
又
小靨人憐都惡瘦曲眉天與長顰沉思歡事惜腰身枕
添離别淚粉落却深旬翠袖盈盈渾力薄玉笙嫋嫋
愁新夕陽依舊倚窗塵葉紅苔鬱碧深院斷無人
又
逗曉鸎啼聲昵昵掩關高樹冥冥小渠春浪細無聲井
窗聽夜雨出蘚轆轤青碧草旋荒金谷路烏絲重記
蘭亭彊扶殘醉遶雲屏一枝風露濕花重入疎櫺
又(即席和韓南澗韻)
風雨催春寒食近平原一片丹青溪頭喚渡柳邊行花
飛蝴蝶亂桑嫩野蠶生綠野先生閒袖手却尋詩酒
功名未知明日定隂晴今宵成獨醉却笑衆人醒
又(為岳母夀)
住世都知菩薩行仙家風骨精神夀如山岳福如雲金
花湯沐誥竹馬綺羅裙更願昇平添喜事大家禱祝
殷勤眀年此地慶佳辰一杯千歲酒重拜太夫人
又(和信守王道夫韻謝以為夀時僕作閩憲)
記取年年為客夜只今明月相隨莫教絃管便生衣引
壺觴自酌須富貴何時入手清風詞更好細書白蠒
烏絲海山問我幾時歸棗瓜如可啖直欲覓安期
又
春色饒君白髮了不妨倚綠偎紅翠鬟催喚出房櫳垂
肩金縷窄醮甲寳杯濃睡起鴛鴦飛燕子門前沙㬉
泥融畫樓人把玉西東舞低花外月唱徹柳邊風
又
金谷無煙宫樹綠嫩寒生怕春風博山微透㬉薰櫳小
樓春色裏幽夢雨聲中别浦鯉魚何日到錦書封恨
重重海棠花下去年逢也應隨分瘦忍淚覓殘紅
又(戲為期思詹老夀)
手種門前烏桕樹而今千尺蒼蒼田園只是舊耕桑杯
盤風月夜簫鼓子孫忙七十五年無事客不妨兩鬢
如霜綠窗剗地調紅粧更從今日醉三萬六千場
又
手撚黃花無意緒等閒行盡回廊捲簾芳桂散餘香枯
荷難睡鴨疎雨暗添塘憶得舊時攜手處如今水遠
天長羅巾浥淚别殘粧舊歡新夢裏閒處却思量
又(和葉仲洽賦羊桃)
憶醉三山芳樹下幾曾風韻忘懷黃金顔色五花開味
如盧橘熟貴似荔枝來聞道商山餘四老橘中自釀
秋醅試呼名品細推排重重香肺腑偏殢聖賢杯
又
冷雁寒雲渠有恨春風自滿余懷更教無日不花開未
須愁菊盡相次有梅來(闕)
醅(闕)多要安排不須連日醉且進兩三杯
又(侍者阿錢將行賦錢字以贈之)
一自酒情詩興嬾舞裙歌扇闌珊好天良夜月團團杜
陵真好事留得一錢看歲晩人欺程不識怎教阿堵
留連楊花榆莢雪漫天從今花影下只看綠苔圓
又(諸葛元亮席上見和再用韻)
夜雨南堂新瓦響三更急漏珊珊交情莫作碎沙團死
生貧富際試向此中看記取他年耆舊傳與君名字
牽連清風一枕晚涼天覺來還自笑此夢倩誰圓
又(壬戌歲生日書懷)
六十三年無限事從頭悔恨難追巳知六十二年非只
應今日是後日又尋思少是多非惟有酒何須過後
方知從今休似去年時病中留客飲醉裏和人詩
又(再用圓字韻)
窄樣金杯休教了房櫳試聽珊珊莫教秋扇雪團團古
今悲笑事長付後人看記取桔橰春雨後短畦菊艾
相連拙於人處巧於天君看流水地難得正方圓
又(戲為山園蒼壁解嘲)
莫笑吾家蒼壁小稜層勢欲摩空相知惟有主人翁有
心雄泰華無意巧玲瓏天作高山難得料解嘲試倩
揚雄君看當日仲尼窮從人賢子貢自欲學周公
又(簮花屢墮戲作)
鼓子花開春爛漫荒園無限思量今朝拄杖過西鄉急
呼桃葉渡為看牡丹忙不管昨宵風雨横依然紅紫
成行白頭陪奉少年場一枝簮不住推道帽簷長
又
醉帽吟鞭花不住却招花共商量人生何必醉為鄉從
教斟酒淺休更和詩忙一斗百篇風月地饒他老子
當行從今三萬六千場青青頭上髮還作柳絲長
又(昨日得家報牡丹漸開連日少雨多晴當年末有僕留龍安蕭寺諸君亦不果來豈牡丹留不)
(住為恨耶因取来韻為牡丹一語)
秪恐牡丹留不住與君約束分眀未開微雨半開晴要
花開定凖又更與花盟魏紫朝来將進酒玉盤盂樣
先呈鞓紅似向舞腰横風流人不見錦繡夜間行
又
老去渾身無著處天教只住山林百年光景百年心更
歡須歎息無病也呻吟試向浮瓜沉李處清風散髮
披襟莫嫌淺後更頻斟要他詩句好須是酒杯深
又(停雲偶作)
偶向停雲堂上坐曉猿夜鶴驚猜主人何事太塵埃低
頭還說向被召又重来多謝北山山下老殷勤一語
佳哉借君竹杖與芒鞋徑須從此去深入白雲堆
蝶戀花(和趙景明知縣韻)
老去怕尋年少伴畫棟朱簾風月無人管公子看花朱
碧亂新詞攪斷相思怨涼夜愁腸千百轉一雁西風
錦字何時遣畢竟啼烏才思短喚回曉夢天涯遠
又(和楊濟翁韻首句用丘宗卿書中語)
檢點笙歌多釀酒蝴蝶西園暖日明花柳醉倒東風眠
晝錦覺來小院重攜手可惜春殘風又雨收拾情懷
閒把詩僝僽楊柳人兒離别後腰肢近日和他瘦
又(和楊濟翁韻餞范南伯知縣歸京口)
淚眼送君傾似雨不折垂楊只倩愁隨去有底風光留
不住煙波萬頃春江艣老馬臨流癡不渡應惜障泥
忘了尋春路身在稼軒安穏處書來不用多行數
又(席上贈楊濟翁侍兒)
小小年華才月半羅幕春風幸自無人見剛道羞郎低
粉面傍人瞥見回嬌盼昨夜西池陪女伴柳困花慵
見說歸來晚勸客持觴渾未慣未歌先覺花頭顫
又(用趙文鼎提學送李正之提刑韻送鄭元英)
莫向樓頭聽漏點說與行人默默情千萬総是離愁無
近遠人間兒女空悲怨錦繡心胸冰雪面舊日詩名
曾道空梁燕傾蓋未償平日願一杯早唱陽關勸
又(客有燕語鸎啼人乍遠之句用為首句)
燕語鸎啼人乍遠却恨西園依舊鸎和燕笑語十分愁
一半翠圍特地春光暖只道書來無過雁不道柔腸
近日無腸斷柄玉莫搖湘淚點怕君喚作秋風扇
又(送祐之弟)
衰草斜陽三萬頃不算飄零天外孤鴻影幾許凄凉須
痛飲行人自向江頭醒會少離多看兩鬢萬縷千絲
何況新來病不是離愁難整頓被他引惹其他恨
又(元日立春)
誰向椒盤簮綵勝整整韶華爭上春風鬢往日不堪重
記省為花常把新春恨春未來時先借問晩恨開遲
早又飄零近今歲花期消息定只愁風雨無憑凖
又(月下醉書雨巖石浪)
九畹芳菲蘭佩好空谷無人自怨蛾眉巧寳瑟泠泠千
古調朱絲絃斷知音少冉冉年華吾自老水滿汀洲
何處尋芳草喚起湘纍歌未了石龍舞罷松風曉
又(用前韻送人行)
意態憨生元自好學畫鴉兒舊日偏他巧蜂蝶不禁花
引調西園人去春風少春色無情秋又老誰管閒愁
千里青青草今夜情簮黃菊了斷腸眀日霜天曉
又
洗盡機心隨法喜看取樽前秋思如春意誰與先生寬
髮齒醉時惟有歌而已歲月何須溪上記千古黃花
自有淵明比高卧石龍呼不起微風不動天如醉
又
何物能令公怒喜山要人来人要山無意恰似哀箏絃
下齒千情萬意無時已自要溪堂韓作記今代雲梯
好語花難比老眼狂花空亂處銀鈎未見心先醉
小重山(席上和人韻送李子永提幹)
旋製離歌唱未成陽關先畫出柳邊亭中年懷抱管絃
聲難忘處風月此時情夜雨共誰聽儘教清夢去兩
三程商量詩價重連城相如老漢殿舊知名
又(三山與客泛西湖)
綠漲連雲翠拂空千分風月處著衰翁垂楊影斷岸西
東君恩重教且種芙蓉十里水晶宫有時騎馬去笑
兒童殷勤却謝打頭風船兒住且醉浪花中
又(茉莉)
倩得薰風染綠衣國香收不起透冰肌略開些箇未多
時窗兒外却早被人知越惜越嬌癡一枝雲鬢上那
人宜莫將他去比荼䕷分明是他更韻些兒
南鄉子
隔戸語春鸎纔掛簾兒歛袂行漸見凌波羅韈步盈盈
隨笑隨顰百媚生著意聽新聲盡是司空自教成今
夜酒腸難道窄多情莫放紗籠蠟炬明
又(舟中記夢)
欹枕艫聲邊貪聽咿啞聒醉眠夢裏笙歌花底去依然
翠袖盈盈在眼前别後兩眉尖欲說還休夢已闌只
記埋冤前夜月相看不管人愁獨自圓
又(慶前岡周氏旌表)
無處著風光天上飛来詔十行父老歡呼童穉舞前岡
千載周家孝義鄉草木盡芬芳更覺溪頭水也香我
道烏頭門側畔諸郎凖備他年晝錦堂
又(送趙國宜赴高安戸曹)
日日老莱衣更解風流蠟鳳嬉膝上放教文度去須知
要使人看玉樹枝剩記乃翁詩綠水紅蓮覓舊題歸
騎春衫花滿路相期来歲流觴曲水時
又(登京口北固亭有懷)
何處望神州滿眼風光北固樓千古興亡多少事悠悠
不盡長江滚滚流年少萬兜鍪坐斷東南戰未休天
下英雄誰敵手曹劉生子當如孫仲謀
鷓鴣天(離豫章别司馬漢章大監)
聚散匆匆不偶然三年歷遍楚山川但將痛飲酬風月
莫放離歌入管絃縈綠帶點青錢東湖春水碧連天
明朝放我東歸去後夜相思月滿船
又(和張子志提舉)
别後粧成白髮新空教兒女笑陳人醉尋夜雨旗亭酒
夢斷東風輦路塵騎騄駬荷青雲看公冠佩玉階春
忠言句句唐虞際便是人間要路津
又
樽爼風流有幾人當年未遇巳心親金陵種柳歡娱地
庾嶺逢梅寂寞濱樽似海筆如神故人南北一般春
玉人好把新粧樣淡畫眉兒淺注唇
又(代人賦)
晩日寒鴉一片愁柳塘新綠却溫柔若教眼底無離恨
不信人間有白頭腸已斷淚難收相思重上小紅樓
情知已被雲遮斷頻倚闌干不自由
又
陌上柔桑破嫰芽東隣蠶種已生些平岡細草鳴黃犢
斜日寒林點暮鴉山遠近路横斜青旗沽酒有人家
城中桃李愁風雨春在溪頭薺菜花
又
撲面征塵去路遥香篝漸覺水沉銷山無重數週遭碧
花不知名分外嬌人歷歷馬蕭蕭旌旗又過小紅橋
愁邊剩有相思句搖斷吟鞭碧玉梢
又
唱徹陽關淚未乾功名餘事且加餐浮天水送無窮樹
帶雨雲埋一半山今古恨幾千般只今離合是悲歡
江頭未是風波惡别有人間行路難
又(鵝湖道中)
一榻清風殿影涼㳙㳙流水響回廊千章雲木鈎輈呌
十里溪風䆉稏香衝急雨趁斜陽山園細路轉微茫
倦途却被行人笑只為林泉有底忙
又(鵝湖歸病起作)
枕簟溪堂冷欲秋斷雲依水晚來收紅蓮相倚渾如醉
白鳥無言定自愁書咄咄且休休一丘一壑也風流
不知筋力衰多少但覺新來嬾上樓
又
指點芳樽特地開風帆莫引酒船回方驚共折津頭柳
却喜重尋嶺上梅催月上喚風來莫愁瓶罄恥金罍
只愁畫角樓頭起急管哀絃次第催
又
著意尋梅嬾便回何如信步兩三杯山纔好處行還倦
詩未成時雨早催攜竹杖更芒鞋朱朱粉粉野蒿開
誰家寒食歸寧女笑語柔桑陌上來
又
翠木千尋上薜蘿東湖經雨又增波只因買得青山好
却恨歸來白髮多明畫燭洗金荷主人起舞客高歌
醉中只恨歡娛少無奈明朝酒醒何
又
困不成眠奈夜何情知歸未轉愁多暗將往事思量遍
誰把多情惱亂他些底事誤人多不成真箇不思家
嬌癡却妒香魂睡喚起醒鬆說夢些
又(鄭守厚卿席上謝余伯山用其韻)
夢斷京華故倦游只今芳草替人愁陽關莫作三疉唱
越女應須為我留看逸韻自名流青衫司馬且江州
君家兄弟真堪笑箇箇能修五鳳樓
又(和人龍有所贈)
趁得西風汗漫游見他歌後怎生愁事如芳草春長在
人似浮雲影不留眉黛歛眼波流十年薄倖說揚州
明朝短棹輕衫夢只在溪南罨畫樓
又(徐衡仲撫幹惠琴不受)
千丈隂崖百丈溪孤桐枝上鳳偏宜玉香落落雖難合
横理庚庚定自竒(山谷聽摘阮歌云立壁庚庚有横理)人散後月明時試
彈幽憤淚空垂不如却付騷人手留和南風解愠詩
又(用前韻和趙文鼎提舉賦雪)
莫上扁舟訪剡溪淺斟低唱正相宜從教犬吠千家白
且與梅成一段竒香暖處酒醒時畫簷玉筯已偷垂
笑君解釋春風恨倩拂蠻牋只費詩
又(重九席上)
戲馬臺前秋雁飛管絃歌舞更旌旗要知黃菊清高處
不入當年二謝詩傾白酒遶東籬只於陶令有心期
明朝九日渾瀟灑莫使樽前欠一枝
又
有甚閒愁可皺眉老懷無緒自傷悲百年旋逐花隂轉
萬事長看鬢髮知溪上枕竹間棋怕尋酒伴嬾吟詩
十分筋力誇彊健只比年來病起時
又(送范先之秋試)
白苧新袍入院涼春蠶食葉響迴廊禹門巳凖桃花浪
月殿先收桂子香鵬北海鳳朝陽又攜書劎路茫茫
明年此日青雲上却笑人間舉子忙
又
一夜清霜變鬢絲怕愁剛把酒禁持玉人今夜相思不
想見頻將翠枕移真箇恨未多時也應香雪減些兒
菱花照面須頻記曾道偏宜淺畫眉
又(送歐陽國瑞入吳中)
莫避春隂上馬遲春来未有不隂時人情輾轉閒中看
客路﨑嶇倦後知梅似雪柳如絲試聽别語慰相思
短蓬炊飯鱸魚熟除却松江枉費詩
又
水落山高一夜霜北風驅雁又離行無言每覺情懷好
不飲能令興味長頻聚散試思量為誰春草夢池塘
中年長作東山恨莫遣離歌苦斷腸
又(席上再用韻)
水㡳明霞十頃光天教鋪錦襯鴛鴦最憐楊柳如張緒
却笑蓮花似六郎方竹簟小胡牀晚来消得許多涼
背人白鳥都飛去落日殘鴉更斷腸
又(石門道中)
山上飛泉萬斛珠懸崖千丈落鼪鼯已通樵逕行還碍
似有人聲聽却無閒略彴遠浮屠溪南脩竹有茅廬
莫嫌杖屨頻來往此地徧宜著老夫
又(敗棋罰賦梅雨)
漠漠輕隂撥不開江南細雨熟黃梅有情無道東邊日
已怒重驚忽地雷雲拄礎水侵臺羅衣費盡博山灰
當時一識和羹味便道為霖消息來
又(黃沙道中即事)
句裏春風正剪裁溪山一片畫圖開輕鷗自趁虛船去
荒犬還迎野婦回松共竹翠成堆要擎殘雪鬭疎梅
亂鴉畢竟無才思時把瓊瑶蹴下來
又(元溪不見梅)
千丈冰溪百步雷柴門都向水邊開亂雲賸帶炊煙去
野水閒將日影來穿窈窕過崔嵬東林試問幾時栽
動搖意態雖多竹點綴風流却欠梅
又(戲題村舍)
鷄鴨成羣晚未收桑麻長過屋山頭有何不可吾方羡
要底都無飽便休新柳樹舊沙洲去年溪打却邊流
自言此地生兒女不嫁余家即聘周
又(春日即事題毛村酒壚)
春日平原蒿菜花新耕雨後落羣鴉多情白髮春無奈
晚日青帘酒易賖閒意態細生涯牛欄西畔有桑麻
青裙縞袂誰家女去趁蠶生看外家
又(睡起即事)
水荇參差動綠波一池蛇影噤羣蛙因風野鶴飢猶舞
積雨山梔病不花名利處戰爭多門前蠻觸日干戈
不知更有槐安國夢覺南柯日未斜
又
石壁虛雲積漸高溪聲遶屋幾週遭自從一雨花零落
却愛微風草動搖呼玉友薦溪毛殷勤野老著相邀
杖藜忽避行人去認是翁来却過橋
又(送元濟之歸豫章)
欹枕婆娑兩鬢霜起聽簷溜碎喧江那邊玉筯銷啼粉
這裏車輪轉别腸詩酒社水雲鄉可看醉墨幾淋浪
畫圖却似歸家夢千里河山寸許長
又(尋菊花無有戲作)
掩鼻人間臭腐場古今惟有酒偏香自從来住雲煙畔
直到而今歌舞忙呼老伴共秋光黃花何處避重陽
要知爛漫開時節直待西風一夜霜
又(席上吳子似諸友見和再用韻答之)
翰墨諸公久擅場胸中書傳許多香都無絲竹銜杯樂
却有龍蛇落筆忙閒意思老風光酒徒今有幾高陽
黃花不怯西風冷只怕詩人兩鬢霜
又
自古高人最可嗟只因疎嬾取名多居山一似庚桑楚
種樹真成郭槖駞雲母飯水晶瓜林間攜客更烹茶
君歸休矣吾忙甚要看蜂兒晩趁衙
又(三山道中)
抛却山中詩酒窠却来官府聽笙歌閒愁做弄天来大
白髮栽培日許多新劎戟舊風波天生予嬾奈予何
此身巳覺渾無事却教兒童莫恁麽
又
點盡蒼苔色欲空竹籬茅舍要詩翁花餘歌舞歡娛外
詩在經營慘澹中聽軟語笑衰容一枝斜墜翠鬟鬆
淺顰深笑誰看醉看取蕭然林下風
又(用前韻賦梅三山梅開時猶有青葉予時病齒)
病繞梅花酒不空齒牙牢在莫欺翁恨無飛雪青松畔
却放疎花翠葉中冰作骨玉為容當年宫額鬢雲鬆
直須爛漫燒銀燭横笛難看一夜風
又
桃李漫山過眼空也宜惱損杜陵翁若將玉骨冰姿比
李蔡為人在下中尋驛使寄芳容隴頭休放馬蹄鬆
吾家籬落黃昏後剩有西湖處士風
又(有感)
出處從來自不齊後車方載太公歸誰知寂寞空山裏
却有高人賦采薇黃菊嫩晚香枝一般同是采花時
蜂兒辛苦多官府蝴蝶花間自在飛
又(讀淵明詩不能去手戲作小詞以送之)
晩歲躬耕不怨貧隻雞斗酒聚比隣都無晉宋之間事
自是羲皇以上人千載後百篇存更無一字不清真
若教王謝諸郎在未抵柴桑陌上塵
又
髮底青青無限春殘紅飛雪謾紛紛黃花也伴秋光老
何似樽前見在身書萬卷筆如神眼看同輩上青雲
箇中不許兒童會只恐功名更過人
又(戊午拜復職奉祠之命)
老退何曾說著官今朝放罪上恩寬便支香火真祠奉
更綴文書舊殿班扶病脚洗衰顏快從老病借衣冠
此身忘世渾容易使世相忘却自難
又(和趙晉臣敷文韻)
綠鬢都無白髮侵醉時拈筆越精神愛將蕪語追前事
更把梅花比那人回急雪遏行雲近時歌舞舊時情
君侯要識誰輕重看取金杯幾許深
又(和傅先之提舉賦)
泉上長吟我獨清喜君未共雪爭明巳驚竝水鷗無色
更怪行沙蟹有聲添爽氣動雄城竒因六出憶陳平
却嫌鳥雀投林去觸破當樓雲母屏
又(博山寺作)
不向長安路上行却教山寺厭逢迎味無味處求吾樂
材不材間過此生寧作我豈其卿人間走遍却歸耕
一松一竹真朋友山鳥山花好弟兄
又(不寐)
老病那堪歲月侵霎時光景值千金一生不負溪山債
百藥難醫書史淫隨巧拙任浮沉人無同處面如心
不妨舊事從頭記要寫行藏入笑林
又(有客慨然談功名因追念少年時事戲作)
壯歲旌旗擁萬夫錦襜突騎渡江初燕兵夜娖(側角切)銀
胡䩮漢箭朝飛金僕姑追往事歎今吾春風不染白
髭鬚却將萬字平戎策換得東家種樹書
又(祝良顯家牡丹一本)
占斷雕欄只一株春風費盡幾工夫天香夜染衣猶濕
國色朝酣醉未蘇嬌欲語巧相扶不妨老幹自扶疎
恰如翠幕高堂上來看紅衫百子圖
又(賦牡丹主人以謗花索賦解嘲)
翠蓋牙籤數百株楊家姊妹夜游初五花結隊香如霧
一朵傾城醉未蘇閒小立困相扶夜来風雨有情無
愁紅慘綠今宵看恰似吳宫教陣圖
又(再賦)
濃紫深黃一畫圖中間更有玉盤盂先裁翡翠裝成蓋
更點胭脂染透酥香㶑灔錦糢糊主人長得醉工夫
莫攜弄玉欄邊去羞得花枝一朵無
又
去歲花枝把酒杯雪中曾見牡丹開而今紈扇薰風裏
又見疎枝月下梅歡幾許醉方回明朝歸路有誰催
低聲待向他家道帶得歌聲滿耳來
又(夀吳子似縣尉時攝事城中)
上已風光好放懷故人猶未看花回茂林映帶誰家竹
曲水流傳第幾杯摛錦繡寫瓊瑰長年富貴屬多才
要知此日生男好曾有周公袚褉來
又(寄葉仲洽)
是處移花是處開古今興廢幾池臺背人翠羽偷魚去
抱蘂黃鬚趁蝶來掀老甕撥新醅客來且盡兩三杯
日高盤饌供何晚市遠魚鮭買未回
又(登一丘一壑偶成)
莫殢春光花下遊便須凖備落花愁百年雨打風吹却
萬事三平二滿休將擾擾付悠悠此生於世百無憂
新愁次第相抛舍要伴春歸天盡頭
又(和吳子似山行韻)
誰共春光管日華朱朱粉粉野蒿花閒愁投老無多子
酒病而今較減些山遠近路横斜正無聊處管絃譁
去年醉後猶能記細數溪邊第幾家
又(過峽石用韻答吳子似)
歎息頻年廩未高新詞空賀此丘遭遥知醉帽時時落
見說吟鞭步步搖乾玉唾秃錐毛只今明月費招邀
最憐烏鵲南飛句不解風流見二喬
又(吳子似過秋水)
秋水長廊水石間有誰來共聽潺潺羨君人物東西晉
分我詩名大小山窮自樂晚方閒人間路窄酒杯寬
看君不了癡兒事又似風流靖長官
又(和章泉趙昌父)
萬事紛紛一笑中淵明把菊對秋風細看爽氣今猶在
惟有南山一似翁情味好語言工三賢高致古来同
誰知止酒停雲老獨立斜陽數過鴻
瑞鷓鴣(京口有懷山中故人)
暮年不賦短長詞和得淵明數首詩君自不歸歸甚易
今猶未足足何時偷閒定向山中老此意須教鶴輩
知聞道只今秋水上故人曾榜北山移
又(京口病中起登連滄觀偶成)
聲名少日畏人知老去行藏與願違山草舊曾呼遠志
故人今有寄當歸何人可覓安心法有客來觀杜德
機却笑使君那得似清江萬頃白鷗飛
又
膠膠擾擾幾時休一出山來不自由秋水觀中秋月夜
停雲堂下菊花秋隨緣道理應須會過分功名莫彊
求先自一身愁不了那堪愁上更添愁
又(乙丑奉祠歸舟次餘干賦)
江頭日日打頭風憔悴歸来邴曼容鄭賈正應求死鼠
葉公豈是好真龍孰居無事陪犀首未辨求封遇萬
松却笑千年曹孟德夢中相對也龍鍾
又
期思溪上日千回樟木橋邊酒數杯人影不隨流水去
醉顏重帶少年來疎蟬響澀林逾靜冷蝶飛輕菊半
開不是長卿終慢世只緣多病又非才
稼軒詞卷三
