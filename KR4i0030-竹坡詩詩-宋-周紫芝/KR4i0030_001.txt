竹坡詩話宋周紫芝撰
杜少陵遊何將軍山林詩有雨抛金鎖甲苔卧綠沉鎗
之句言甲抛於雨為金所鎖鎗卧於苔為綠所沉有
將軍不好武之意余讀薛氏補遺乃以綠沉為精鐵
謂隋文帝賜張奫以綠沉之甲是也不知金鎖當是
何物又讀趙德麟侯鯖謂綠沉為竹乃引陸龜蒙詩
一架三百竿綠沉森杳冥此尤可笑
戴良少所推服每見黃憲必自降薄悵然若有所失母
問汝何不樂乎復從牛毉兒所來耶王履道詩不見
牛毉黃叔度即尋馬磨許文休語雖工然牛毉叔度
之父耳非叔度也
聰聞復錢塘人以詩見稱於東坡先生余遊錢塘甚久
絶不見此老詩松園老人謂余言東坡倅錢塘時聰
方為行童試經坡謂坐客言此子雖少善作詩近參
寥子作昏字韻詩可令和之聰和篇立成云千點亂
山横紫翠一鈎新月掛黃昏坡大稱賞言不減唐人
因笑曰不須念經也做得一個和尚是年聰始為僧
東坡詩云君欲富餅餌會須縱牛羊殊不可曉河朔
土人言河朔地廣麥苖彌望方其盛時須使人縱牧
其間踐蹂令稍疎則其收倍多是縱牛羊所以富餅
餌也
維揚之擾衣冠皆南渡王邦憲客宛陵與其鄉人相遇
作集句云楊子江頭楊柳春衣冠南渡多崩奔柳條
弄色不忍見東西南北更堪論誰謂他鄉各異縣豈
知流落復相見青春作伴好還鄉為問淮南米貴賤
其敘事有情致為可喜近時集句所未有也
集句近世往往有之唯王荆公得此三昧前人所傳如
雨荒深院菊風約半池萍之句非不切律但苦無思
耳
孔毅父喜集句東坡嘗以指呼市人如使兒戲之觀其
寄孫元忠詩云不恨我衰子貴時經濟實藉英雄姿
君有長才不貧賤莫令斬斷青雲梯驊騮作駒已汗
血坐看千里當霜蹄省郎京軍必俯拾軍符侯印取
豈遲殆不減胡笳十八拍也
紹興初有退相寓永嘉獨陳用中彦才雖鄰不謁及再
相有薦之者止就部註邑連江戲作小詩云命賤安
能比鉅公偶然年月與時同只因日上争些子笑向
連江作釣翁蓋其所生年月時適與時宰同但日差
異耳
東坡遊西湖僧舍壁間見小詩云竹暗不通日泉聲落
如雨春風自有期桃李亂深塢問誰所作或告以錢
塘僧清順者即日求得之一見甚喜而順之名出矣
余留錢塘七八年間有能誦順詩者往往不逮前篇
政以所見之未多耳然而使其止於此亦足傳也
米元章少時作邑會歲大旱遣吏捕蝗甚急有隣邑宰
忽移文青之謂吏驅蝗入境元章取公牒作一絶句
書其背而遣之云蝗蟲本是天災不由人力臍排若
是敝邑遣去却煩貴縣發來見者大笑
東萊蔡伯世作杜少陵正異甚有功亦時有可疑者如
峽雲籠樹小湖日落船明以落為蕩且云非久在江
湖間者不知此字之為工也以余觀之不若落字為
佳耳又春色浮山外天河宿殿隂以宿為沒字沒字
不若宿字之意味深遠甚明大抵五字詩其邪正在
一字間而好惡不同乃如此良可怪也
客有誦淵明閑情賦者想其於此亦自不淺或問坐客
淵明有侍兒否皆不知所對有一人言之問其何以
知曰所謂雍端年十三不識六與七此豈非有侍兒
耶於是坐客皆發一笑
杜少陵之子宗武以詩示阮兵曹兵答以斧一具而告
之曰欲子砍斷其手不然天下詩名又在杜家矣余
嘗觀少陵作宗武生日詩云自從都邑語巳伴老夫
名詩是吾家事人傳世上情則宗武之能詩為可知
矣惜乎其不可得而見也
士大夫學淵明作詩往往故為平澹之語而不知淵明
制作之妙巳在其中矣如讀山海經云亭亭明玕照
落落清瑶流豈無雕琢之功蓋明玕謂竹清瑶謂水
與所謂紅皺曬簷瓦黃團繫門衡者異矣
余讀秦少游擬古人體所作七詩因記頃年在辟雍有
同舍郎澤州貢士劉剛為余言其鄉里有一老儒能
效諸家體作詩者語皆酷似效老杜體云落日黃牛
峽秋風白帝城尤為奇絶他皆類此惜乎今不復記
其姓名矣
賀方回嘗作青玉案詞有梅子黃時雨之句人皆服其
工士大夫謂之賀梅子郭功父有示耿天隲一詩王
荆公嘗為之書其尾云廟前古木藏訓狐豪氣英風
亦何有方回晩倅姑孰與功父遊甚歡方回寡髮功
父指其髻謂曰此真賀梅子也方回乃捋其鬚曰君
可謂郭訓狐功父髯而鬍故有是語
鄭谷雪詩如江上晩來堪畫處漁人披得一簔歸之句
人皆以為奇絶而不知其氣象之淺俗也東坡以謂
此小學中教童蒙詩可謂知言矣然谷亦不可謂無
好語如春隂妨柳絮月黑見棃花風味固似不淺惜
乎其不見賞於蘇公遂不為人所稱耳
世傳楊文公方離襁褓猶未能言一日其家人携以登
樓忽自語如成人因戲問之今日上樓汝能作詩乎
即應聲曰危樓高百尺手可摘星辰不敢高聲語怕
驚天上人舊見古今詩話載此一事後又見一石刻
乃李太白夜宿山寺所題字畫清勁而大且云布衣
李白作而此又以為楊文公作何也豈好事者竊太
白之詩以神文公之事歟抑亦太白之碑為偽耶
韓退之城南聫句云紅皺晒簷瓦黃團繫門衡黃團當
是瓜蔞紅皺當是棗退之狀二物而不名使人瞑目
思之如秋晩徑行身在村落間杜少陵北征詩云或
紅如丹砂或黑如點漆此亦是說秋冬間籬落所見
然比退之頗是省力
有作陶淵明詩䟦尾者言淵明讀山海經詩有形夭無
千歲猛志固有在之句竟莫曉其意後讀山海經云
刑天獸名也好銜干戚而舞乃知五字皆錯形夭乃
是刑天無千歲乃是舞干戚耳如此乃與下句相協
傳書誤繆如此不可不察也
樞密張公嵇仲喜談兵論邊事面目極嚴冷而作小詩
有風味岐王宫有侍兒出家為此丘尼者公賦詩云
六尺輕羅染麴塵金蓮步穏襯緗裙從今不入襄王
夢翦盡巫山一朵雲殊可喜也
徐陵玉臺新詠序云南都石黛最發雙蛾北地燕支偏
開兩臉崔正熊古今注云燕支出西方土人以染中
國謂之紅藍以染粉為婦人色而俗乃用烟脂或臙
脂字不知其何義也杜少陵林花着雨臙脂溼亦用
此二字而白樂天三千宮女燕支面却用此二字殊
不可曉
潮州韓文公祠有異木世傳退之手植去祠十數步種
之輙死有題文公祠者云韓木有情春谷暖鱷魚無
種海潭清者是也
余頃年遊蔣山夜上寳公塔時天巳昏黑而月猶未出
前臨大江下視佛屋峥嶸時聞風鈴鏗然有聲忽記
杜少陵詩夜深殿突兀風動金琅璫恍然如已語也
又嘗獨行山谷間古木夾道交隂唯聞子規相應木
間乃知兩邊山木合終日子規啼之為佳句也又暑
中瀕溪與客納涼時夕陽在山蟬聲滿樹觀二人洗
馬於溪中曰此少陵所謂晩涼看洗馬森木亂鳴蟬
者也此詩平日誦之不見其工唯當所見處乃始知
其為妙作詩正欲寫所見耳不必過為奇險也
䕫峽道中昔有杜少陵題詩一首以天字為韻榜之梁
間自唐至今無敢作詩者有一監司過而見之輒和
少陵韻大書其側後有人嘲之云想君吟咏揮毫日
四顧無人膽似天過者無不笑之
大梁羅叔共為余言頃在建康士人家見王荆公親寫
小詞一紙其家藏之甚珍其詞云留春不住費盡鶯
兒語滿地殘紅宮錦汚昨夜南園風雨小憐初上琵
琶曉來思繞天涯不肯画堂朱戶東風自在楊花荆
公平生不作是語而有此何也儀真沈彥述謂余言
荆公詩如繁綠萬枝紅一點動人春色不須多春色
惱人眠不得月移花影上闌干等篇皆平甫詩非荆
公詩也沈乃元龍家壻故嘗見之耳叔共所見未必
非平甫詞也
余家藏山谷謝李邦直送矞雲龍茶詩所謂矞雲從龍
小蒼壁元豐至今人未識者是也用川麻矮紙作鉅
軸書如拳許大字畫飛動可與瘞鶴銘離堆記争雄
政和甲午擕以示李端叔端叔和山谷韻又用此韻
作詩見貽且䟦其尾云元豐八年九月魯直入館是
月裕陵發引前一日百官集朝堂與余適相值邂逅
邦直送茶居兩日聞有詩又數日相見於文德班中
為余口占政和四年中元前一日宣城周少隐出此
詩相示蓋二十有九年矣感舊愴然因借其韻書于
卷尾是日太旱久不雨而雨黃昏月出巳而復雨紹
興兵至姑谿詩帖兩牛腰併與山谷墨妙為之一空
李石柳公權俱與唐文宗論詩李石云人生不滿百常
懷千歲憂畏不逢也晝短苦夜長暗時多也何不秉
燭遊勸之照也古人作詩之意未必爾然人臣進言
要當如此及文宗有人皆苦炎熱我愛夏日長之句
公權但云薰風自南來殿閣生微涼而巳殊不寓規
諫之意何也蓋責文宗享殿閣之涼而不知人間之
苦所以譏之深矣曉人豈不當如是耶
冰肌玉骨清無汗水殿風來暗香滿繡簾一點月窺人
欹枕釵横雲鬢亂起來庭戶悄無聲時見疎星渡河
漢屈指西風幾時來不道流年暗中換世傳此詩為
花蘂夫人作東坡嘗用此詩作洞仙歌曲或謂東坡
託花蘂以自解耳不可不知也
王荆公作集句得江州司馬青衫溼之句欲以全句作
對久而未得一日問蔡天啟江州司馬青衫溼可對
甚句天啓應聲曰何不對梨園弟子白髮新公大喜
梁太祖受禪姚垍為翰林學士上問及裴延裕行止曰
頗知其人文思甚捷垍曰向在翰林號為下水船太
祖應聲曰卿便是上水船議者以垍為急水灘頭上
水船魯直詩曰花氣薰人欲破禪心情其實過中年
春來詩思何所似八節灘頭上水船山谷點化前人
語而其妙如此詩中三昧手也
東南之有蠟梅蓋自近時始余為兒童時猶未之見元
祐間魯直諸公方有詩前此未嘗有賦此詩者政和
間李端叔在姑谿元夕見之僧舍中嘗作兩絶其後
篇云程氏園當尺五天千金争賞凭朱欄莫因今日
家家有便作尋常兩等看觀端叔此詩可以知前日
之未嘗有也
近世士大夫家所藏杜少陵逸詩本多不同余所傳古
律二十八首其間一詩陳叔易記云得於管城人家
冊子葉中一詩洪炎父記云得之江中石刻又五詩
謝仁伯記云得於盛文肅家故書中猶是吳越錢氏
所錄要之皆得於流傳安得無好事者亂真然而如
巴西聞收京云傾都看黃屋正殿引朱衣又云尅復
誠如此安危在數公又舟過洞庭一篇云蛟室圍青
草龍堆擁白砂護江蟠古木迎櫂舞神鴉又一篇云
說道春來好狂風大放顛吹花随水去翻却釣魚船
此次非他人可到其為此老所作無疑
西湖諸寺所存無幾唯南山靈石猶是舊屋寺僧言頃
時有數道人來丐食拒而不與乃題詩屋山而去至
今猶存字畫頗䫫李北海是唐人書也其詩云南塢
數回泉石西峰幾疊煙雲登携孰以為侣顏寓李甲
蕭耘後好事者譯之前一句乃呂字第二句洞字第
三句賓字是洞賓與三人者來耳李甲近世人東坡
以比郭恕仙善畫而有文餘不知其為何人當是神
仙也
東平王興周為余言東平人有居竹間自號竹谿翁者
一夕有鬼題詩竹間云墓前古木號秋風墓尾幽人
萬慮空惟有詩魂銷不得夜深來訪竹溪翁世傳鬼
詩甚多常疑其偽為此詩傳於興周鄉里必不妄矣
鬼之能詩是果然也
凡詩人作語要令事在語中而人不知余讀太史公天
官書天一鎗棓矛盾動搖角大兵起杜少陵詩云五
更鼓角聲悲壯三峽星河影動搖蓋暗用遷語而語
中乃有用兵之意詩至於此可以為工也
白樂天長恨歌云玉容寂寞淚闌干梨花一枝春帶雨
人皆喜其工而不知其氣韻之近俗也東坡作送人
小詞云故將别語調佳人要看梨花枝上雨雖用樂
天語而别有一種風味非點鐵成黃金手不能為此
也
自古詩人文士大抵皆祖述前人作語梅聖俞詩云南
隴鳥過北隴呌高田水入低田流歐陽文忠公誦之
不去口魯直詩有野水自添田水滿晴鳩却喚雨鳩
來之句恐其用此格律而其語意高妙如此可謂善
學前人者矣
林和靖賦梅花詩有疎影横斜水清淺暗香浮動月黃
昏之語膾炙天下殆二百年東坡晩年在惠州作梅
花詩云紛紛初疑月掛樹耿耿獨與參横昏此語一
出和靖之氣遂索然矣張文潜云調鼎當年終有實
論花天下更無香此雖未及東坡高妙然猶可使和
靖作衙官政和間余見胡份司業和曾公衮梅詩云
絶豔更無花得似暗香唯有月明知亦自奇絶使醉
翁見之未必專賞和靖也
世所傳退之遺文其中載嘲鼾睡二語話極怪譎退之
平日未嘗用佛家語作詩今云有如阿鼻尸長喚忍
衆罪其非退之作决矣又如鐵佛聞皺眉石人戰搖
體之句大似鄙陋退之何嘗作是語小兒輩亂真如
此者甚衆烏可不辨
有數貴人遇休沐擕歌舞燕僧舍者酒酣誦前人詩因
過竹寺逢僧話又得浮生半日閑僧聞而笑之貴人
問師何笑僧曰尊官得半日閑老僧却忙了三日謂
一日供帳一日燕集一日掃除也
羅叔共言頃歲錢塘有葛道人者無他技能以業屨為
生得金即沽酒自飲往來湖山間數歲矣人無知之
者一日為寺僧修屨口中微有聲狀若哦詩者僧怪
而問之葛生笑曰今日偶得句耳問之乃云百囀巳
休鶯哺子三眠初罷柳飛花自是始知其為詩人世
之露才揚巳急於人知者聞斯人之風亦可少愧矣
詩人造語用字有着意道處往往頗露風骨如滕元發
月波樓詩野色更無山隔斷天光直與水相連是也
只一直字便是着力道處不惟語稍峥嶸兼亦近俗
何不云野色更無山隔斷天光自與水相連為微有
藴藉然非知之者不可以語此
有明上人者作詩甚艱求捷法於東坡作兩頌以與之
其一云字字覓奇險節節累枝葉咬嚼三十年轉更
無交涉其一云衝口出常言法度法前軌人言非妙
處妙處在於是乃知作詩到平淡處要似非力所能
東坡嘗有書與其姪云大凡為文當使氣象峥嶸五
色絢爛漸老漸熟乃造平澹余以不但為文作詩者
尤當取法於此
劉元素名博文與余為同郡其為人静退有守好作詩
而語不妄發内子朱賢而善事其夫每舉案齊眉則
相敬如賓一日元素與客飲分韻得柳眉其詩云青
眼相看君可知精神渾在豔陽時只因嫁得東君後
兩淚相看是别離詩成坐客皆不悦後數日而其妻
亡盖詩䜟也
郭功父晩年不廢作詩一日夢中作遊采石二詩明日
書以示人曰予决非久於世者人問其故功父曰予
近詩有欲尋鐵索排橋處只有楊花慘客愁之句豈
特非予平日所能到雖前人亦未嘗有也忽得之不
祥不踰月果死李端叔聞而笑曰不知杜少陵如何
活得許多時
詩中用雙疊字易得句如水田飛白鷺夏木囀黃鸝此
李嘉祐詩也王摩詰乃云漠漠水田飛白鷺隂隂夏
木囀黃鸝摩詰四字下得最為穏切若杜少陵風吹
客衣日杲杲樹攪離思花冥冥無端落木蕭蕭下不
盡長江衮衮來則又妙不可言矣
楊次翁守丹陽米元章過郡留數日而去元章好易他
人書画次翁作羹以飯之曰今日為君作河豚其實
他魚元章疑而不食次翁笑曰公可無疑此膺本耳
其行送之以詩有淮海聲名二十秋之句林子中見
之謂次翁曰公言無乃過歟次翁笑曰二十年來何
處不知有米顛子耶予遊濡須識次翁之孫侃為余
道此
杜牧之嘗為宣武城幕游涇溪水西寺留二小詩其一
云李白題詩水西寺古木回嵓樓閣風半醉半醒遊
三日紅白花開山雨中此詩今載集中其一云三日
去還住一生焉再遊含情碧溪水重上粲公樓此詩
今榜壁間而集中不載乃知前人好句零落多矣
晁以道家有宋子京手書杜少陵詩一卷如握節漢臣
歸乃是秃節新炊間黃粱乃是聞黃粱以道䟦云前
輩見書自多不如晩生少年但以印本為正也不知
宋氏家藏為何本使得盡見之想其所補亦多矣
韓退之城南聫句云庖霜鱠玄鯽淅玉炊香秔語固奇
甚魯直云庖霜刀落鱠執玉酒明船雖依退之而駸
駸直與少陵分路而揚鑣矣若明眼人見之自當作
兩等看不可與退之同調也
錢塘關子東為余言熙寕中有長老重喜會稽人少以
捕魚為生然日誦觀世音菩薩不少休舊不識字一
日輙能書又能作偈頌嘗作頌云地爐無火一囊空
雪似楊花落歲窮乞得苧麻縫破衲不知身在寂寥
中此豈捕魚者之所能哉解悟如此蓋得觀音智慧
力也
余讀東坡和梵天僧守詮小詩所謂但聞烟外鐘不見
烟中寺幽人行未巳草露溼芒屨唯應山頭月夜夜
照來去未嘗不喜其清絶過人遠甚晩遊錢塘始得
詮詩云落日寒蟬鳴獨歸林下寺松扉竟未掩片月
随行屨時聞犬吠聲更入青蘿去乃知其幽深清遠
自有林下一種風流東坡老人雖欲回三峽倒流之
瀾與溪壑争流終不近也
杜牧之華清宮三十韻無一字不可人意其敘開元一
事意直而詞隐曄然有騷雅之風至一千年際會三
萬里農桑之語置在此詩中如使伶優與稽阮輩並
席而談豈不敗人意哉
錢塘強幼安為余言頃歲調官都下始識博士唐庚因
論坡詩之妙子美以來一人而巳其敘事簡當而不
害其為工如嶺外詩敘虎飲冰潭上有蛟尾而食之
以十字說盡云潜鱗有飢蛟掉尾取渴虎暗着渴字
便見飲水意且屬對親切他人不能到也
韓退之薦士詩云孟軻分邪正眸子看瞭眊杳然粹而
精可以鎮浮躁蓋謂孟東野也余嘗讀孟東野下第
詩云棄置復棄置情如刀劍傷及登第則自謂春風
得意馬蹄疾一日看盡長安花一第之得失喜憂至
於如此宜其雖得之而不能享也退之謂可以鎮浮
躁恐未免於過情
東坡喜食燒猪佛印住金山時每燒猪以待其來一日
為人竊食東坡戲作小詩云遠公沽酒飲陶潜佛印
燒猪待子瞻採得百花成蜜後不知辛苦為誰甜
東坡性喜嗜猪在黃岡時嘗戲作食猪肉詩云黃州好
猪肉價錢等糞土富者不肯喫貧者不解煑慢着火
少着水火候足時他自美每日起來打一碗飽得自
家君莫管此是東坡以文滑稽耳後讀雲仙散錄載
黃昇日食鹿肉二斤自晨煑至日影下西門則曰火
假足乃知此老雖煑肉亦有故事他可知矣
福唐黃文若言南徐刁氏子字麟游十歲賦竹馬詩云
小兒騎竹作驊騮猶是東西意未休我巳童心無一
在十年渾付水東流後十歲果卒客有誌其墓者以
比李長吉蓋文章早成古人有之然亦人所忌也
道士林靈素以方術顯於時有附之而得美官者頗自
矜有驕色或作戲靈素畫像詩云當日先生在市㕓
世人那識是真仙只因學得飛昇後雞犬相随也上
天
銀燭秋光冷画屏輕羅小扇撲流螢天階夜色涼如水
卧看牽牛織女星此一詩杜牧之王建集中皆有之
不知其誰所作也以余觀之當是建詩耳蓋二子之
詩其流婉大略相似而牧多險側建多工麗此詩蓋
清而平者也
兩京作斤賣五谿無人採此高力士詩也魯直作食筍
詩云尚想高將軍五谿無人採是也張文潜作薺羹
詩乃云論斤上國何曾飽旅食江城日至前嘗慕藜
羹最清好固應加糝愧吾緣則是高將軍所作乃薺
詩耳非筍詩也二公同時而用事不同如此不知其
故何也
承議郎任随成字師心劉景文甥也嘗謂余言景文昔
為忻州守間數日率一謁晉文公祠既至祠下必與
神偶語久之乃出文公亦時時來謁景文景文閉閭
若與客語者則神之至也一日於廣坐中謂一掾曰
天帝當來召君吾亦當繼往坐客皆相視失色巳而
掾果無疾而逝劉亦相繼而亡云後一日死而復甦
起作三詩乃復就瞑其一云中官在天半其上乃吾
家紛紛鸞鳳舞往往芝木華揮手謝世人聳身入雲
霞公暇詠天海我非世人譁其二云僊都非世間天
神繞樓殿高低霞霧勻左右蛇龍徧雲車山嶽聳風
顰天地顫從兹得舊渥萬物毫端變其三云從來英
傑自消磨好笑人間事更多艮上㢲宮為進發千車
安穏渡銀河詩成謂其家人曰吾今掌事雷部中不
復為世間人矣
馮均州為余言頃年平江府雍熙寺每深夜月明有婦
人歌小詞於廊廡間者就之不見其詞云滿目江山
憶舊遊汀洲花草弄春柔長亭艤住木蘭舟好夢易
随流水去芳心猶逐曉雲愁行人莫上望京樓或有
聞而錄之者姑蘇士子慕容嵓卿見而驚曰君何從
得此詞客語之故嵓卿悲哭久之曰此余亡妻之詞
無知之者明日視之乃其妻旅櫬所在
大梁景德寺峨眉院壁間有呂洞賓題字寺僧相傳以
為頃時有蜀僧號峨眉道者戒律甚嚴不下席者二
十年一日有布衣青裘昂然一偉人求與語良久期
以明年是日復相見於此願少見待也明年是日日
方午道者沐浴端坐而逝至暮偉人果來問道者安
在曰亡矣偉人歎息良久忽復不見明日書數語於
堂壁間絶高處其語云落日斜西風冷幽人今夜來
不來教人立盡梧桐影字畫飛動如翔鸞舞鳳非世
間筆也宣和間余遊京師猶及見之
李京兆諸父中有一人嘗為㥩守者不得其名其人極
廉介一日迓監司於城門吏報酉時守亟命閉關巳
而使者至不得入相與語於門隙使者請入見曰法
當閉鑰不敢啓關請以詰朝奉迎又京逓至發緘視
之中有家問即令滅官燭取私燭閱書閱畢命秉官
燭如初當時遂有閉關迎使者滅燭看家書之句廉
白之節昔人所高矯枉太過則其弊遂至於此
東坡在黃州時嘗赴何秀才會食油果甚酥因問主人
此名為何主人對以無名東坡又問為甚酥坐客皆
曰是可以為名矣又潘長官以東坡不能飲每為設
醴坡笑曰此必錯着水也他日忽思油果作小詩求
之云野飲花前百事無腰間惟繫一葫蘆巳傾潘子
錯着水更覓君家為甚酥李端叔嘗為余言東坡云
街談市語皆可入詩但要人鎔化耳此詩雖一時戲
言觀此亦可以知其鎔化之功也
唐人作樂府者甚多當以張文昌為第一近時高郵王
觀亦可稱而人不甚知觀嘗作遊俠曲云雪擁燕南
道酒闌中夜行千里不見讐怒須如立釘出門氣吹
霧南山雞未啼腰間解下聶政刀䄂中擲下朱亥椎
冷笑邯鄲乳口兒此篇詞意大似李太白恨未入文
昌之室耳至莫惱翁篇云榖垂乾穗豆垂角雨足年
登不勝樂烏巾紫領銀鬚長白酒滿杯翁自酌翁醉
不知秋色涼兒捋翁鬚孫撼牀莫惱翁翁年巳高百
事慵遂與文昌争衡矣
本朝樂府當以張文潜為第一文潜樂府刻意文昌往
往過之頃在南都見倉前村民輸麥行嘗見其親藁
其後題云此篇效張文昌而語差繁乃知其喜文昌
如此輸麥行云余過宋見倉前村民輸麥上車槐隂
下其樂洋洋也晩復過之則扶車半醉相招歸矣感
之因作輸麥行以補樂府之遺場頭雨乾場地白老
稚相呼打新麥半歸倉廩半輸官免教縣令相催迫
羊頭車子毛布囊淺泥易涉登前岡倉頭買劵槐隂
涼清嚴官吏两平量出倉掉臂呼同伴旗亭酒美單
衣換半醉扶車歸路涼月出到家妻具飯一年從此
皆閑日風雨閉門公事畢射狐罝兔歲蹉跎百壺社
酒相經過
元微之作李杜優劣論謂太白不能窺杜甫之籓籬況
堂奥乎唐人未嘗有此論而稹始為之至退之云李
杜文章在光焰萬丈長不知羣兒愚那用故謗傷則
不復為優劣矣洪慶善作韓文辨證著魏道輔之言
謂退之此詩為微之作也微之雖不當自作優劣然
指稹為愚兒豈退之之意乎
黃師是赴浙憲東坡與之姻家置酒餞其行使朝雲相
侍飲坐間賦詩有綠衣有公言之句後人乃謂綠衣
小官猶惜其不留是有公言也時朝雲語師是曰他
人皆進用而君數補外何也是謂公言而綠衣則東
坡指朝雲也
呂舍人作江西宗𣲖圖自是雲門臨濟始分矣東坡寄
子由云贈君一籠牢收取盛取東軒長老來則是東
坡子由為師兄弟也陳無巳詩云鄉來一瓣香敬為
曾南豐則陳無巳承嗣鞏和尚為何疑余嘗以此語
客為林下一笑無不撫掌
古今詩人多喜效淵明體者如和陶詩非不多但使淵
明愧其雄麗耳韋蘇州云霜露悴百草而菊獨好花
物性有如此寒暑其柰何掇英泛濁醪日入會田家
盡醉茅簷下一生豈在多非唯語似而意亦太似蓋
意到而語随之也
頃歲朝廷多事郡縣不頒歷所至晦朔不同朱希真避
地廣中作小盡行一詩云藤州三月作小盡梧州三
月作大盡哀哉官歷今不頒憶昔昇平淚成陣我今
何異桃源人落葉為秋花作春但恨未能與世隔時
聞喪亂空傷神與夫山中無歷日寒盡不知年無間
然矣
江淮間有水禽號魚虎翠羽而紅首顏色可愛人空識
矣崔德符通羊道中詩所謂翠裘錦帽初相識魚虎
彎環略岸飛是也余至興國數月郡去通羊二百里
猶未及識詢之土人亦無識者每誦德符詩想像一
見而巳
張文潜中興碑詩可謂妙絶今古然潼關戰骨高於山
萬里君王蜀中老之句議者猶以肅宗即位靈武明
皇既而歸自蜀不可謂老於蜀也雖明皇有老於劒
南之語當須說此意則可若直謂老於蜀則不可
揚子雲好著書固巳見誚於當世後之議者紛紛往往
詞費而意殊不盡惟陳去非一詩有譏有評而不出
四十字揚雄平生書肝腎閑雕鐫晩於玄有得始悔
賦甘泉使雄早大悟亦何事於玄賴有一言善酒箴
真可傳後之議雄者雖累千萬言必未能出諸此
柳子厚别弟宗一詩云零落殘紅倍黯然雙垂别淚越
江邊一身去國六千里萬死投荒十二年桂嶺瘴來
雲似墨洞庭春盡水如天欲知此後相思夢長在荆
門郢樹烟此詩可謂絶妙一世但夢中安能見郢樹
烟烟字只當用邊字蓋前有江邊故耳不然當改云
欲知此後相思處望斷荆門郢樹烟如此却似穏當
汪内相將赴臨川曾吉父以詩送之有白玉堂中曾草
詔水晶宮冷近題詩之句韓子蒼改云白玉堂深曾
草詔水晶宮冷近題詩吉父聞之以子蒼為一字師
柳子厚與浩初上人看山詩云海畔尖山似劒錯秋來
處處割愁腸若為化得身千億散上峰頭望故鄉議
者謂子厚南遷不得為無罪蓋未死而身巳在刀山
矣
杜子美北征詩云海圖拆波濤舊繡移曲拆天吳及紫
鳳顛倒在短褐可謂窮矣及賦韋偃畫古松詩則云
我有一疋好束絹愛之不減錦繡叚巳令拂拭光零
亂請君放筆為直榦子美乃有餘絹作畫材何也
余嘗戲作小詩用少陵事云百尺寒松老幹枯韋郎筆
妙古今無何如莫掃鵝溪絹留取天吳紫鳳圖使少
陵尚無恙當為我一捧腹也
今日挍譙國集適此兩卷皆公在宣城時詩某為兒時
先人以公真藁指示某是時巳能成誦今日讀之如
見數十年前故人終是面熟但句中時有與昔時所
見不同者必是痛遭俗人改易耳如病起一詩云病
來久不上層臺(謂宣城疊嶂雙溪也)窗有蜘蛛徑有苔多少山
茶梅子樹未開齊待主人來此篇最為奇絶今乃改
云為報園花莫惆悵故教太守及春來非特意脉不
倫然亦是何等語又如櫻桃欲破紅改作綻紅梅粉
初墜素改作梅葩殊不知綻葩二字是世間第一等
惡字豈可令入詩來又喜雨晴詩云豐穰未可期疲
瘵何日起乃易疲瘵為瘦飢當時果有瘦飢二字此
老則大叚窘也
竹坡詩話
