來鶴亭集卷三元吕誠撰
和顧玉山詩韵
春來世事益艱危怪底閒情強賦詩楊柳愁空陶令宅
荷花吟徧白家池眼前陵谷驚遷變客裏江山喜護持
兩度寄書煩慰藉相從深愧負幽期
題廬山道士雲松詩卷
道人結屋雲松間白雲為室松為關夜深騎鶴上天去
雲在虛空松在山
題美人圖
綉牀風暖欝金裙曉起蛾眉八字分翠管成龍吹怨曲
雲梭銜鳳織廻文荼&KR1048;醥熟春江雪豆蔻花開曉樹雲
照檻扶桑紅日透自援綵筆賦東君
題買臣負薪圖
會稽太守貧賤時負薪行歌妻哂之百年未滿决絶去
斷絃破鏡離鸞飛五馬金鞍照流水富貴歸來動鄉里
莫怨故人無古心却視新夫羞欲死落花離離辭故枝
浮雲去去無回期結交義薄有如此栢舟三復共姜詩
題極目亭
海虞亭子層闌上高興清秋爽氣俱歴歴吳山明落照
茫茫淮甸入荒蕪興亡千古看棋局晴雨四時開畫圖
日日凭欄瞻北固仙人借得一雙鳬
歸田雜言四首
鳩啼屋東桑水車鳴埜田煩暑正鬱隆氣燎如燔煎老
農事耘耨爬沙手胝腁禾黍既芃芃露葉相新鮮幸雨
公家苖遂我粥與饘藜藿充饑腸籧篨覆余屋食指稍
林林生計冀豐熟江山悦性情詩書貯便腹白玉不可
為庸庸滋後福
其二
鑿墉啓北窗清飈飄然來泠泠溉煩襟濯濯淨纖埃桃
笙展琉璃菡蓞溢霞醅白羽致不揮羲皇安在哉
其三
茫茫天壤間出門竟何之白日運寸晷流光倏如馳即
鹿敗無虞亡羊以多岐浮生雖殊途至老乃同歸
其四
祥麐狩而出僅與野羊般所不如孤豚在檻猶在山飛
龍何神竒薄遊霄漢間嘘吸出雲氣施澤何曾慳
既白水軒
水軒如笠大聊作一枝棲晚飯長腰米朝盤短股虀江
湖雙短髩日月兩醯鷄徙倚郊原望王孫草又迷
南歸午日
午日葵榴屋角新過園又復值佳辰柔絲聊結誇兒女
細葛懸知賜近臣菰黍無人沈楚澤荔枝此日薦南閩
弟兄淪落知誰在自捧蒲觴壽老親
首夏田家雨中
細雨朝來濕白沙風前整整復斜斜林蕉閒展琉璃葉
野蔓疎開金銀花田父扶犁驅一犢稚女踏車垂兩丫
年年梅熟愁蒸暑却愛小池鳴亂蛙
洪武庚申夏四月登玉山頂時雅上人適遷華藏
於塔院歴覽終日而返是夕宿友人家燈前聞
雨援筆有賦
曉出城西門蕩漾官河艇朝光散晴旭露氣擁高迥潮
上洲渚没棹發六飛騁前岑獻竒狀心目快引領青山
如故人登陟在俄頃嗟哉二三子憐我作力逞捨舟入
蒼翠一逕林木靜隂蘚護危棧古藤絡眢井暎帶列檜
杉青黃熟梅杏古師禪定處神物伏精猛山靈詭異工
幻跡一掃屏孤塔歴劫餘傲兀立峯頂後巖古華藏稍
復毘盧境泛觀盛衰際何物得修永道人出迎客一笑
具羞茗清談竟終日毛骨洒然冷羣鳥亦知還微陽下
西嶺遄歸弗成寐張燈酌楠癭急雨何方來清聲雜蛙
黽鄙言詎成章聊假管城穎
初夏南塘
候氣分清淑江深暑尚微樹高烏晚哺野曠雉朝飛掘
筍髠雙角烹茶試一旗靜中觀物理消息豈相違
晚霽
暑雨晚來霽凉颸動竹杉夕陽明古岸新月露塵函孤
塔高如枿歸雲迅若帆脱巾梳短髮局束愧朝衫
中秋對月
貝闕珠宫浩蕩開霓裳驂乘羽衣陪素華臺上吹笙過
天柱峯頭跨鶴來養魄桂花雲錯莫著明蓬髩雪髬䰄
仙人乞我金莖露歸向人間作酒杯
田居書懷
僻居婁西村歲月嗟屡過桑麻八口家僅爾免饑餓公
田倩牛耕痴兒固慵惰雖乏甘脆供所賴出舂磨前榮
蔭高榆後陂竹千个薰風颯然來自足償高卧念無謝
傅才甘受婁公唾
觀刈晚歸
堪笑南塘埜老家客來無酒只烹茶池荒蓮蛹青房子
霜老雞人絳幘花海氣東連瑶浦暗江流西繞玉山斜
杖藜緩步歸來晚閒看汙邪載滿車
對雪
急雪飄揚海上村崩騰排捘故繽紛青山竟没羣羊石
玉宇低迴萬鶴雲獻歲稔豐寧有兆拯時哀痛似無聞
奈寒唯咤梅清苦伴我清吟到夜分
戲咏近體雪二十韵
天葩初襍霰倏爾徧塵寰島嶼沉蒼翠峰巒失黛鬟冥
冥連朔漠混混暗荆蠻低颺纔穿竹斜飛已没菅田疇
俄變海壟岸忽成山着鬢愁絲濕霑衣愛纈斑駭雞時
散亂像虎不堅頑巧向歌樓密輕隨舞袖還覆深欺麥
短勢重壓梅孱幽險皆平坦廡隅喪曲彎填凹擕尺騐
封澗失泉潺落落遺圭璧疎疎委珮環蒼黃憐犬吠堆
積伴鷗閒屐印瓊瑶跡林排玉笋班有人懷剡曲無馬
度藍關融液三江漲飄殘六出慳懸簮宜導髮作餌弗
賙艱膠酒行諸令聯詩賭百鍰色聲真是道貞素不藏
奸皎潔侵黃裏光明耀白間綾衾春帳煖束藁念孤鰥
寄紹隆上人
憶别草堂天雨雪又驚木葉打江波築居僅隔牛鳴地
入室終憐象渡河老去道緣應恨淺從來佛法苦無多
側聞近番歸林下信便寥寥奈爾何
戊午七月四日立秋大水異常謾書以記之
洋雲飜墨蔽金鴉驚定愁聞雨脚斜潮勢驅山平作地
秋聲連海浩無涯馮夷伐鼓飛龍虎颶母追鋒駕鬼車
濈濈牛羊浮浪去不勝生聚化蟲沙
聞雨
江城戍鼓曉如雷跋涉頻年志已灰身外浮雲唯一榻
卧聽風雨海東來
月下懷友
秋庭夜泬寥雲影絶纖毫月轉清宵迥星臨紫極高蟻
醅金錯落鳳吹鬱輪袍不舉山隂棹空孤一世豪
寄婁下則明昆季
憶爾南莊大小山别來秋月幾迴彎匣龍夜夜鳴孤劍
管豹時時見一斑凉露芙蕖開璧沼五臾星斗轉銀灣
好詩婁下知多少半在君家伯仲間
寒食郊行
草軟沙平步履輕百錢日日繫烏藤市橋風旆梨花酒
游女春衫柿葉綾烏帽飄蕭明素髮石麐欹側卧荒陵
百年俯仰須臾事遊覽怱怱愧未能
三江詞戱贈
三江口頭日欲晡三江女兒自當壚今朝江南送郎去
望斷東風檣上烏
其二
檣頭五兩逐風輕聽得吳歌慘别情一片劉家河上月
照郎直到定遼城
採鮮曲
春水魚來聽賣鮮金鰭銀鬛映江天道人久矣忘滋味
誰說饞夫滿口涎
其二
北海南洋開利孔欹檣側柁苦誅求朐山壽帶白于玉
漢江渾不貴槎頭
其三
鰂魚引子沈雲黑石首呌羣隂火紅密網疎罾知幾許
海門日日起腥風
其四
昔年嶺海味南烹種種殊形不記名獨數沙灣馬甲柱
豪門無此一杯羹
絶句題山水圖
大匠求直幹汲人竭甘泉所以支離翁幸爾終天年
其二
秃髮念冠欹搖齒怯水寒只合東江上開軒把釣竿
一百五日歌
綠楊風急連江雨寒食今朝一百五盡將麥飯洒荒丘
漫把春酤酹黃土人生在世無百年流光過眼如流泉
生老病死會不免鬼伯那受人間錢憶昔東家萬金産
甲第青紅照人眼雲翻雨覆須臾期空鑄千年銕門限
門前賓客安在哉梨花杏花參差開海内交游半為鬼
有酒不飲心孔哀豈不聞冶城城南古官道道上青山
如聚寳清明十見紙錢飛白骨無言卧青草
午日漫興
年華流水苦怱怱佳節樽前幾度逢稚子束芻蓬作虎
將軍射柳馬如龍衰年詩句多多變此日光隂五五重
小閣荷香吹醉醒玉蟾高挂海西峯
蟬(舊說蟬未脱時名腹育乃土中朽木所化也首夏聞之感而有賦)
朽株出土即超然登木猶如脱骨仙秋露枝頭枵腹滿
夕陽江上怨聲聯于今東海無齊女自昔山川有杜鵑
蚓噪若為能比數潔身美蔭豈非賢
寄竹房道人伯瑩
一春頗訝簡書稀皓首空知五十非詩業未能忘綺語
箭鋒不覺墮初機鴨頭水綠濃于酒鶴背雲深冷入衣
齋鉢似聞親遣化慈航應載衆香歸
寒夜
擁被不成寢挑燈盡夜分雁鴻衝雪過戍鼓隔雲聞俚
俗皆從賈閭閻不尚文酪奴清意味為我解餘醺
漫興
柴門不出長蒼苔今雨渾無好客來忘却雞豚三月味
煮葵燒笋亦悠哉
其二
寂寂高門大道邊東風愁鎖綠楊烟大兒已入滇池戍
嫠婦空耕壟上田
其三
赭服戎戎萬里行風飡水宿事宵征金沙江繞烏蠻砦
越巂山連孟獲城
其四
雨餘江色碧浮空一髮青山落照中去棹休歌桃葉渡
行人愁殺柳花風
十六夜對月
月夕浮雲變蒼狗無術因之徹其蔀海風今夜東南來
盡捲飛埃絶纖垢碧天萬里開冰壺清光落我持杯手
宿羽聯翩飜露巢寒兔迷離擣霜臼嘉賓况爾平生懽
如此良宵寧可負隣家麴生好風味三百青錢呼一斗
桂漿正熟菊未莎蓴羹爛煮橙可(缺)倒射白獸光
綠波蕩搖金虬走老農斷葷不止酒喜賓和月吞入口
興酣且致亹亹談謌成自答嗚嗚缶百年此樂能幾何
瓢空更起謀諸婦身閒無事古所貴有客無酒時則否
但願月光長入杯歲歲年年為君壽明朝更上文筆峯
探支西風作重九
洪武丁邜九月八日
書屋小如書畫船繞屋種菊如花田祁祁大朵鶴翎瘦
灼灼卑枝鶯羽鮮義熙處士愛三逕杜陵野老無一錢
却笑重陽明日是白衣送酒過年年
對菊歌
洪武戊辰歲居竹州書舍種菊數十本秋花爛
然終日吟嘯其側因賦對菊之歌而貰酒花下
酌以歌之亦老人暮年之一快也
嗟哉秋菊有竒操義熙老人所鍾好亭亭玉立秋風前
肯與春芳作同調顧予不惜灌溉勞亦欲因之展清眺
西風九日吹東籬亂點秋光入詩料過簷不羡一丈高
清容自得真如妙大朵如擎小若仰傍若參陪前者導
黃黃白白間紅紫整整僛僛絶嚬笑蟾光冷淡卧胎仙
翠影葳蕤宿黃鷂天工久已費雕刻老人幸得供吟嘯
有時傾倒醉籬邊有時忘飡哦夕照幾度呻吟被花惱
防折時時嗔惡少江州不見遣白衣參軍何處吹烏帽
樵人敢向擔頭誇城中僅亦能稍稍可能造次負芳期
遂使寒香委霖淖歲晚孤根許相托急景如流勿嗟悼
歌成自作商音謳天籟瀟瀟鳴萬竅色香勿向毗耶道
恐謂吾儂作顛倒
來鶴亭集卷三
