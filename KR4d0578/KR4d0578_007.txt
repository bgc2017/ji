來鶴亭集卷七明吕誠撰
訪耦成蒼筤軒時武孟制滿求仕地有桃源徑
蒨草溪東十里餘小桃源上見郊居落紅石逕和雲掃
新綠瓜畦趁雨鉏池上此君宜對酒門前長者屢迴車
此中尚未商山老見說王褒有薦書
江雨軒為耦武孟作
春雨如暗塵江鄉晝冥冥幽人感時變於兹事耕耘江
雨亦屢作江風穆而清土膏潤如酥草木努甲生此境
誰為之曰維天之成我藝我稷黍我軒泊我宇晨興帶
經鉏寧恤作勞苦嘉苗既芃芃田畯為之喜霜飈一披
拂致此歲功美斗酒以自勞共入此室處矧兹值時康
樂哉咏江雨
挽胡浩然卒於馴象之横州
憶陪賓席接談鋒廿載論交一旦空東海人人懷伯始
佳城鬱鬱閉滕公死生契闊飛鴻外今古興亡斷簡中
白首與君成永訣忍將衰涕洒西風
巨浸詩(書異變也今兹二遭矣)
洪武庚午秋七月初吉海風自東北來拔木揚
沙雖犀兵萬隊不足為雄倒海排山堆阜高陵
皆為漂没豈沈竈産蛙之足語哉猶記洪武戊
午歲秋七月四日亦嘗罹此蓋大魚入城之兆
也今兹震蕩勢復過之側聞三洲一千七百家
皆葬魚腹豈非囿於數者耶嗚呼命豈有常乎
可不慎歟可不畏歟
庚午七月之初吉斷虹挾雲蔽西日石尤聲撼天為
昏颶母驅車走沙石鯨跳鯤擲地軸飜陽爍隂凝神
鬼泣銀濤駕空山岳摧轉眼奔流浸扉壁三江瀰漫
滅無口孤城漭漭天一碧衰年疲&KR1727;動兢畏變白齋
心戒夕愓憶昔前年大魚入三洲漂蕩海水立近者
側聞復罹此海灣流尸頭濈濈&KR1804;塌沙沈絶往來塍
斷瀼深苗不實嗚呼上天震怒豈無由誰其尸之誰
復詰
覓鞠
余向寓竹洲洲上種菊百餘栽繞屋盈圃過者
因為菊田今年歸草堂似聞秋風駕潮掃蕩無
遺儗與吾友求數株聊應重陽故事何如
秋潮横挾雨風顛洲上空聞有菊田香色於人既無有
物情在我敢求全頗憐塵世光隂迅似覺人間雨露偏
白髮滿頭難諱老蒼顔衰客強為妍豈唯酒向隣家得自
是杯從舊俗傳陶宰不妨多種秫杜陵且莫嘆無錢青
天鴈影西風外紅樹秋聲落照邊見說南莊饒物色少
分清艷到樽前
重陽日有感寄子英袁先生時庚午歲也
忽驚時序怱怱改頗覺飈霜稍稍侵莫說賜萸成往事
但知飡菊是初心風高木葉林烟薄雨過野塘秋水深
我於古人應有約只慚佳節負登臨
訪友
洪武庚午九月廿七日訪鈕聲遠於太倉城之
正陽門造其室曰洞雲四簷竹樹盆山清氣可
掬因賦此詩并求其畫山圖云
先生家住正陽門繞屋松聲日夜聞大藥總消頭上雪
小山長帶洞中雲已知濟物宜終慶况是清時屬右文
却嘆吾詩與君畫海門風月儗平分
暮冬送友人入杭
湖上蚤梅春可掬江頭艓子晚初登從容話别唯樽酒
潦倒論懷愧友朋平野雲開山見雪太湖潮落&KR1804;留冰
芒鞋竹杖孤山路白首重游恨未能
東溟生詩為顧某賦
東溟之生何所聞抱藝學古以事親翛然一室東海村
市塵不到絶垢氛坐見三洲渺無垠一碧萬里玻璃盆
雪濤銀屋相吐吞燦爛浴出扶桑暾是時幽人侍宴温菽
水之樂樂天真興來揮掃水墨塵下筆慘淡愁鬼神居
然耕鑿生意存經营態度迴陽春百年縑素琹斷紋撏褾
裝潢稱絶倫由其天機出清新能事逸發皆可人素昧
平生笑語頻一日索詩來扣門嗟余耳聵目力昏那能
復作寒螿呻霜風搜林葉繽紛寒菊艷艷東籬根姑置
是事且勿論與子倒盡花前樽
荆溪棹歌
是冬鑿脂山經行於此
荆溪溪上晚山稠沙棠港口木蘭舟裹頭女子唱歌去
水色山光總是愁
其二
大男鑿山衣盡紅中男操舟慣張篷獨山門外北風惡
白浪如天怖殺儂
其三
溪上雪消春水高鵝黃新柳暗長橋橋頭人家好春酒
無情長與駐蘭橈
其四
雙舟來往愁奈何日日溪中聽棹歌溪水西流流不斷
海門東去作風波
竹枝詞五首(夫役鑿脂山)
石臼湖頭泥水深北風吹折壯夫心别家三月絶音問
一紙書來抵萬金
其二
臘月欲盡正月來柳條弄色早梅開年華却似東流水
又見青天塞雁迴
其三
千夫萬夫螘作堆什什伍伍魚貫腮常興埠頭候糧去
紅蘭街裏買薪來
其四
胭脂山頭雨雪飛胭脂山前人苦饑山下斧斤夜逹旦
山上閒雲常自歸
其五
十八里岡雲有無炎風掃地雪糢糊山川通塞奚能問
閒看清波入太湖
綠淨軒為茜上郁敏仲作
綠淨軒開秋水灣碧鮮如錦畫圖間葛洪井在丹光合
雲母屏深翠雨寒碕上琅玕千个立此中天地一壺寬
合江曾憶韓公賦醉墨須寫石闌干
題牧羊圖
牧羝絶域卧穹廬廿載空傳雁足書屬國歸時總頭白
壯心杖節鬢毛疎
題蘭竹圖
此君風致絶孤超秋佩紉香怨楚騷頗訝江梅專物論
不令渠得配三高
棘雀圖
素頸烏頭浪得名區區粉墨寫幽情懸知未省圖南志
荆棘叢中過此生
寄懷茜川基古
雲寮新構竹森森蒨草溪頭春水深白酒過於東老釅
清詩聊共已公吟松花别甑炊金粉筍箭當階長玉簮
底事莫年頻有約秪緣香火似東林
其二
身閒無事且婆娑轉眼流年一擲梭牢落詩懷三月過
顛狂花信五更多潮來海市魚論斗柳暗江林鳥哢歌
頗訝寥寥無信使題詩為問近如何
洪武壬申十二月聞葛青城殁於遼之貶所有感
而賦
半生詩酒共登臨醉後長聞擁鼻吟抱樸未忘句漏志
管寧終負度遼心星垂北極知天遠夢入東吳似海深
逹士已無身後念臨風還為一霑襟
寄謝諶西堂惠紙
閒居歲月暗消磨珍重高人寄素波子墨客卿當諦受
老人真欲寫伽陀
其二
雲蠒羅紋幸見投烏皮几上雪凝眸懷人端為雙魚信
作賦空慚五鳳樓
其三
江草淒迷路不分西林只隔半溪雲處時不負平生學
慰我長懷别後文
其四
沙路雨多生蘚花赤闌橋下酒旗斜望中蘭若依稀似
儗隔松雲問煮茶
其五
翠峯西下連吳會雪浪東來入海門胸次不留元字脚
金香爐下鐵昆侖
感興
靜室無塵少客過新篁隂曳小坡陀朝來始悟春歸盡
風裏楊花似雨多
其二
窗前幽鳥百般鳴猶有餘花照眼明偶爾相遭聊適意
固知花鳥亦無情
其三
午簾烟燼瓦爐香謾讀殘經付一牀底事是非猶入夢
固知餘習未全忘
其四
落花寂寂掩柴荆滿地綠隂新笋生自是老來游興减
江山何處不堪行
其五
日日鐃歌响露橈麥秋天氣晚瀟瀟鮭蔬頗為年荒備
自向東畦種瓠苗
八月十七日訪崇恩淨公不遇迴途賦
仲秋之月日踰七徒步往訪彌天釋繼時秋暘尚鬱陶
汗雨淋漓面如炙梅子渡頭沙擱舟黃蘆灘上泥没膝
人生只惜會合稀跋涉終憐老無力邨邨鵓鳩似呼雨
樹樹秋蟬喧午寂禪扉未啟白雲封一錫行空了無迹
東齋西廡具梨茗香飯竟飽毗耶室出門搔首大江横
白鳥飛來破秋色
題漁翁圖
浮玉山前飛白鷺桃花流水泛家船呼兒去换城中酒
新得揸頭縮項鯿
來鶴亭集卷七
