來鶴亭集補遺明吕誠撰
九日雨中雜興四首
橘柚青青菊未黃滿城風雨近重陽天光倒影涵空闊
雲陣將愁赴渺茫尚憶登臨吹席帽誰能隨俗繫萸囊
詩人底事無全句似欲相期入醉鄉
其二
風掃隂霾霽色新白沙江路淨無塵佳辰宜著揮毫客
暮齒唯存見在身自笑千金誇敝帚不妨一飯煮勞薪
人間萬事皆成幻付與雲安麯米春
其三
秋水蘋花繞釣磯關河千里雁初飛二毛脱落愁吹帽
九月凄凉未授衣玉醴光浮杯斝滑綉糕香膩蟹螯肥
物情叵奈多拘束欲假盧敖手一揮
其四
霜降海門天氣肅無邊落木總繽紛鷗眠野渡芙蓉雨
雁落秋田䆉稏雲未有詩篇酬令節祗將茗椀對爐薰
月中桂子飄人世時有天香隔幔聞
甲戌歲中秋無月
今夕何夕嘆獨醒闌風伏雨幾時晴為渠滿魄當圓景
奈此浮雲點太清蛟室朱扉應不啟兔宫玉杵寂無聲
何當致我緱山頂醉卧瑶臺聽鳳笙
九月二十三日赴宴定齋晚會歸有感
風霜眯目走踆踆媿我閒居寂寞濱今古誰為了事漢
關山空憶未歸人白頭且盡杯中物紅樹猶疑劫外春
轉眼塵勞成底事浮雲變態幾迴新
送老僧頥翁歸住山中兼簡伯瑩和尚
老禪歸南山相與散吟策維時秋冬交霜雨木葉赤野
曠天宇寬足軟步履窄儗訪織履翁悵望一水隔目致
繾綣辭聊以塞吾責
新冬乍寒書懷
一榻清寒戀舊氊飽飡世味意茫然疎林寒日駸駸短
殘菊經霜故故妍五鼎從來非我志一貧正不要人憐
此生本是悠悠者眼底光隂只信緣
三月十二日初度辱外族諸親過草堂兼有祝頌
之詞賦此以謝
杏花風暖破春隂既白軒中喜盍簮世事荒荒相聚少
霞杯灔灔莫辭深予生初度當三月天與清閒抵萬金
多謝諸賢為我壽殷勤重感歲寒心
期友不至
長日閒吟步紫苔流光轉眼熟黃梅雄風豪雨將春去
濁潦深泥少客來老柘葉稀愁蠒瘦草田水滿厭鳩催
題詩問訊王文學懷抱何時一笑開
挽友殁于旅途
故人藁葬斷磯頭恨滿西風白露洲化鶴不隨丁令返
騎鯨應伴謫仙遊誌詞誰為鑴崖石旅夢懸知到首丘
廿載交游成永訣青山愁對大江流
秋雨中辱翠濤軒則明頒及佳貺次韻用答
風雨瀟瀟夜晦迷親朋南北嘆暌離世間物態雲千變
眼底功名黍一炊酒債不妨緣客慣詩名端復畏人知
時時甘脆遥相寄况有新篇慰我思
其二
深秋凉思眇無涯餘熾蒸人惱阿家海氣昏昏雲似墨
江流泯泯雨如蔴舊塍䆉稏行當刈新壤榛蕪次第畬
世路只今誠局縮挾仙直欲駕虹查
雨中雜言詩八首寄仲莊則明二妙
數篇遥寄水東隈想為吟哦助笑咍池草已衰無好句
阿連空向夢中來
其二
慣識西莊第五橋短藜時復過林皋槿籬竹屋江邨路
愛聽清風響翠濤
其三
獨穿斜逕草芃芃攘臂褰衣微醉中運饟船歸鴻雁月
採菱歌斷鯉魚風
其四
世諦紛紜歲月長感時懷古未渠央癡兒若了公家事
始信燕山有義方
其五
鬱陶未解出村稀雨後涼生日色微便覺今宵風露重
此身從此怯單衣
其六
野老山妻笑語同腰鎌先穫泰州紅嘗新舂玉知非晚
喜聽笳聲夕照中
其七
屈指無多九日陰可能無地一登臨懷人風雨成癡坐
抱膝茶烟長短吟
其八
今秋八月甲子雨刈穫望晴猶未能夜祠田祖村村鼓
水落鱸魚港港罾
寄北山講師基古石尊宿
杖履長懷訪北山老僧忘世此中閒不辭蕙帳來猿鶴
要使山林識珮環海氣含霜浮沆瀣溪聲和月瀉潺湲
老來儗入耆英社分我翠微雲半間
題梅雪鶴亭二圖
凍雲深護白龍堆剪水仙人海上來夜半鶴歸春信到
儘將生意付江梅
其二
南屏左股翠糢糊寫入儂家罨畫圖覽勝不妨留鉅眼
草堂堆案有西湖
洪武乙亥春寒漫興
交歲晴光少凝寒雨霰重水添垂釣石樹鼓落燈風晚
斝浮蛆粕春盤問笋菘鶯花渾寂寞遊興莫怱怱
寄謝伯瑩長老惠林松語錄
繼述頻年備討論儗將遺教輔宗門藂林枝幹寧無本
文海波瀾更有源叔季奚知師道貴舂容重喜典刑存
是編不獨追金玉會使西江一口吞
風雨連日閉戶默坐懷思可知忽翠濤軒以笋蔬
之惠走筆答之
春事多隨逝水東不堪日夜雨兼風龍歸海浦沈雲黑
鳥啄櫻桃落子紅老境詎言詩有債醉鄉誰謂酒無功
鮭蔬向賴西隣笋瓷缶時將五尺僮
漫興
秋暘烈烈晚風微病葉號蟬色慘悽感舊每因尋友夢
訴懷那有上天梯哲人逝矣憂民困嫠婦澘然賣女啼
無限新愁禁不得海雲深處雁行低
輓鄉人
夢破邯鄲指一彈旅魂歸繞玉山寒無人早悟生如寄
有子能賢死亦安壯歲聲名何俊爽老懷悲惋獨辛酸
一坏黃土西風裏數尺青松掩袂看
十一月十五日因過翠濤室薄暮風寒遂宿賦此
以紀兼簡琇南石
坐久不妨聞茗椀深談未用照青藜寒驚殘夢瀟瀟竹
煖覆重衾戀戀綈自笑此身空濩落已勝羈宦走東西
似聞勝集東林下細雨無緣過虎溪
臘八日則明以詩寄余言及崇恩至翠濤室不得
一見為歉遂次韻寄靈源老師兼簡隻江開士
交際長懷佛日山南北相望水雲間清修久已欽三學
妙義終當示八還野渡舟横潮漫漫河洲風定鳥關關
靈師倘過雲房榻儗對茶甌半日間
淵明醉歸圖
誰具壺觴大道邊老人傾倒即頽然阿宣扶上烏犍背
隠似清風太乙蓮
來鶴亭集補遺
