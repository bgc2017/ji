詩品詩文評類
提要
(臣)等謹案詩品三卷梁鍾嶸撰嶸字仲偉潁
川長社人與兄岏弟嶼並好學有名齊永明
中為國子生王儉舉本州秀才起家王國侍
郎入梁仕至晉安王記室卒於官嶸學通周
易詞藻兼長所品古今五言詩自漢魏以來
一百有三人論其優劣分為上中下三品每
品之首各冠以序皆妙達文理可與文心雕
龍並稱近時王士禎極論其品第之間多所
違失然梁代迄今邈踰千祀遺篇舊製什九
不存未可以掇拾碊文定當日全集之優劣
惟其論某人源出某人若一一親見其師承
者則不免附會耳史稱嶸嘗求譽于沈約約
弗為奬借故嶸怨之列約中品案約立之中
品未為排抑惟序中深詆聲律之學謂蜂腰
鶴膝僕病未能雙聲叠韻里俗已具是則攻
擊約說顯然可見史言亦不盡無因也又一
百三人之中惟王融稱王元長不著其名或
疑其有所私尊然徐陵玉臺新詠亦惟融書
字盖齊梁之間避齊和帝之諱故以字行實
無他故今亦姑仍原本以存其舊焉乾隆四
十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
