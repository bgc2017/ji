詩品卷三
梁鍾嶸撰
昔曹劉殆文章之聖陸謝為體二之才銳精研思
千百年中而不聞宫商之辨四聲之論或謂前達
偶然不見豈其然乎嘗試言之古者詩頌皆被之
金竹故非調五音無以諧會若置酒高堂上明月
照高樓為韻之首故三祖之詞文或不工而韻入
歌唱此重音韻之義也與世之言宫商異矣今既
不備管絃亦何取於聲律耶齊有王元長者嘗謂
余云宫商與二儀俱生自古詞人不知之唯顔憲
子乃云律吕音調而其實大謬唯見范曄謝莊頗
識之耳常欲造知音論未就王元長創其首謝脁
沈約揚其波三賢或貴公子孫幼有文辨於是士
流景慕務為精密襞積細微專相淩架故使文多
拘忌傷其真美余謂文製本須諷讀不可蹇礙但
令清濁通流口吻調利斯為足矣至平上去入則
余病未能蜂腰鶴膝閭里已具陳思贈弟仲宣七
哀公幹思友阮籍詠懷子卿雙鳬叔夜雙鸞茂先
寒夕平叔衣單安仁倦暑景陽苦雨靈運鄴中士
衡擬古越石感亂景純詠仙王微風月謝客山泉
叔源離宴鮑昭戍邊太冲詠史顔延入洛陶公詠
貧之製惠連𢷬衣之作斯皆五言之警策者也所
謂篇章之珠澤文彩之鄧林
漢令史班固詩漢孝廉酈炎詩漢上計趙壹詩孟堅才
流而老於掌故觀其詠史有感歎之詞文勝託詠靈
芝觀懷寄不淺元叔散憤蘭蕙指斥囊錢苦言切句
良亦勤矣斯人也而有斯困悲夫
魏武帝詩魏明帝詩曹公古直甚有悲涼之句叡不如
丕亦稱三祖
魏白馬王彪詩魏文學徐幹詩白馬與陳思答贈偉長
與公幹往復雖曰以莛扣鐘亦能閑雅矣
魏倉曹屬阮瑀詩晉頓丘太守歐陽建詩晉文學應璩
詩晉中書令嵇含詩晉河南太守阮偘詩晉侍中嵇
紹詩晉黃門棗據詩元瑜堅石七君詩並平典不失
古體大檢似而二嵇微優矣
晉中書張載詩晉司隸傅玄詩晉太僕傅咸詩晉侍中
繆襲詩晉散騎常侍夏侯湛詩孟陽詩乃遠慙厥弟
而近超兩傅長虞父子繁富可嘉孝沖雖曰後進見
重安仁熙伯挽歌唯以造哀爾
晉驃騎王濟詩晉征南將軍杜預詩晉廷尉孫綽詩晉
徵士許詢詩永嘉以來清虚在俗王武子輩詩貴道
家之言爰洎江表玄風尚備真長仲祖桓庾諸公猶
相襲世稱孫許彌善恬淡之詞
晉徵士戴逵詩晉東陽太守殷仲文詩晉宋之際殆無
詩乎義熙中以謝益壽殷仲文為華綺之冠殷不競
矣
宋尚書令傳亮詩季友文余常忽而不察今沈特進撰
詩載其數首亦復平矣
宋記室何長瑜詩宋羊曜璠詩宋詹事范曄詩乃不稱其
才亦為鮮舉矣
宋孝武帝詩宋南平王鑠詩宋建平王宏詩孝武詩彫
文織綵過為精密為二藩希慕見稱輕巧矣
宋光禄謝莊詩希逸詩氣候清雅不逮於王袁然興屬
閑長良無鄙促也
宋御史蘇寶生詩宋中書令史陵修之詩宋典祠令任
曇緒詩宋越騎戴法興詩蘇陵任戴並著篇章亦為
搢紳之所嗟咏人非文才是愈甚可嘉焉
宋監典事區惠恭詩惠恭本胡人為顔師伯幹顔為詩
筆輒偷定之後造獨樂賦語侵給主被斥及大將軍
修北第差充作長時謝惠連兼記室參軍惠恭時往
共安陵嘲調末作雙枕詩以示謝謝曰君誠能恐人
未重且可以為謝法曹造遺大將軍見之賞歎以錦
二端賜謝謝辭曰此詩公作長所製請以錦賜之
齊惠休上人詩齊道猷上人詩齊釋寶月詩惠休淫靡
情過其才世遂疋之鮑昭恐商周矣羊曜璠云是顔
公忌昭之文故立休鮑之論庾白二胡亦有清句行
路難是東陽柴廓所造寶月嘗憩其家會廓亡因竊
而有之廓子賫手本出都欲訟此事乃厚賂止之
齊高帝詩齊征北將軍張永詩齊太尉王文憲詩齊高
帝詩詞藻意深無所云少張景雲雖謝文體頗有古
意至如王師文憲既經國圖遠或忽是雕蟲
齊黃門謝超宗詩齊潯陽太守丘靈鞠詩齊給事中郎
劉祥詩齊司徒長史檀超詩齊正員郎鍾憲詩齊諸
暨令顔則詩齊秀才顧則心詩檀謝七君並祖襲顔
延欣欣不倦得士大夫之雅致乎余從祖正員常云
大明泰始中鮑休美文殊已動俗唯此諸人傅顔陸
體用固執不如顔諸暨最荷家聲
齊參軍毛伯成詩齊朝請吳邁遠詩齊朝請許謠之詩
伯成文不全佳亦多惆悵吳善於風人答贈許長於
短句詠物湯休謂遠云吾詩可為汝詩父以訪謝光
禄云不然爾湯可為庶兄
齊鮑令暉詩齊韓蘭英詩令暉歌詩往往斷絶清巧擬
古尤勝唯百願淫矣昭嘗答孝武云臣妹才自亞於
左芬臣才不及太沖爾蘭英綺密甚有名篇又善談
笑齊武謂韓云借使二媛生於上葉則玉階之賦紈
素之辭未詎多也
齊司徒長史張融詩齊詹事孔稚珪詩思光紆緩誕放
縱有乖文體然亦捷疾豐饒差不局促德璋生於封
谿而文為彫飾青於藍矣
齊寧朔將軍王融詩齊中庶子劉繪詩元長士章並有
盛才詞美英淨至於五言之作幾乎尺有所短譬應
變將略非武侯所長未足以貶臥龍
齊僕射江祏詩猗猗清潤弟祀明靡可懷
齊記室王巾詩齊綏遠太守卞彬詩齊端溪令卞錄詩
王巾二卞詩並愛竒嶄絶慕袁彦伯之風雖不弘綽
而文體剿淨去平美遠矣
齊諸暨令袁嘏詩平平耳多自謂能常語徐太尉云我
詩有生氣須人捉著不爾便飛去
齊雍州刺史張欣泰詩梁中書郎范縝詩欣泰子真並
希古勝文鄙薄俗製賞心流亮不失雅宗
梁秀才陸厥詩觀厥文緯具識丈夫之情狀自製未優
非言之失也
梁常侍虞羲詩梁建陽令江洪詩子陽詩竒句清拔謝
朓嘗嗟頌之洪雖無多亦能自迥出
梁步兵鮑行卿詩梁晉陵令孫察詩行卿少年甚擅風
謠之美察最幽微而感賞至到爾
詩品卷三
