建康集卷二宋葉夢得撰
詩二
徐惇濟書報嘗過余石林
繞澗新添數百竿故人書為報平安似聞謖謖山風響
正想隂隂夏簟寒老大不能窮蠧簡歸来便擬掛塵冠
一杯且覓林間約莫枉山王廢舊歡
夜聽莫撫幹彈琴流水操
故山不在眼遠想流水聲佳人南風手起我澗谷情十
載厭鼙鼓囂塵亂鳴鉦蕭然洗病耳為鼓一再行度險
微斷續奔前忽琮琤凄風拉遠響薄月當微明亂石拱
高下回環亦峥嶸吾歸正自爾猛士方西征年少勇過
我敵愾衛王城請更落雁操山水音正清
送沈傳曜
卞峯摩青空東望烏氐墩豈忘宿舂糧終媿一欵門邂
逅此相過傾懷得徐論人言解牛刀要使治劇煩未悟
清廟器朱絃列罍尊我衰百慮息但念三畝園王師肅
西征萬馬先雲屯何力償賜履緬慙羡歸軒寄聲舴艋
舟想見浮鴈村清冷尚可釣無使霅水渾
八月二十日
漸覺凉風入軒窗亦自幽漫能持麈尾終憶釣槎頭故
我從添老愁予不為秋新醅知熟未衰謝茗為酬
偶書為山亭五首
為山亭下小㠝岏只欠蕭蕭竹數竿但遣飛流時潄玉
且將歸思為翁寬
微風似與洗庭除石枕蠻藤不負余八尺方牀聊已足
可須仍要讀殘書
僚吏相哀白事稀抱琴時自弄清徽何妨共倒樽中渌
不怕鳴騶問道歸
消息初聞潁水清東君更復過蒙城應須鄂渚兵同入
敵壘聊煩盡剗平
使節交馳數路分頗知旰食念前軍疾須圖上金城策
一見真堪勝百聞
次韻程伯禹贈宗室趙朝請
人物相望不並時使君冰鑑有真知未論理窟傾三語
只鬭詩壇自一竒擾擾干戈猶戰伐紛紛簿領更喧卑
應須便作高軒過好德何人佐我儀
次韻程伯禹用時字韻見寄二首
衰病侵尋豈故時暮年懷抱祇公知彊論出處初無意
底有文章更好竒王氣山川元自壮歸心茅竹敢嫌卑
中原趣下王正歷盡使遺民復漢儀
漢道中興此一時虞亡不臘爾何知地中鳴角無多怪
堂上論兵固有竒夢櫟那求梁棟遠搶榆正羡羽翰卑
淮陽汲直猶高卧願看簫韶集鳳儀
送表弟晁公耄㳂海師幕
巖邑相望數寄聲十年湖海最關情談鋒尚憶傾甥舅
髩雪何堪數弟兄飽讀父書聊自足深知民事却須評
揚旗且逐樓船下萬里波濤本不驚(公耄說之子罷遂昌令頗能言浙東)
(民事)
題晁公耄惠崇溪山
荒林翳宿莽脫木寒無煙不知三間茅中有幾醉眠山
遠尚見雪江空欲呑天歸舟定何許滄波方渺然
再賦
惠崇殘筆老尤竒袖裏溪山每自随欲識滄波無限意
此間惟許當家知
觀化堂編校舊書
赫日真能永微風亦自凉故應便北戶何敢厭東牆汲
水聊為戲繙書却未忙平生閒與懶併覺味兼長
翰墨他生業山林晩歲心那知身已老但覺意增深捉
麈誰能話扶笻可細尋晚来庭鵲喜似恐有歸音
憶朱氏西澗
澗下流泉澗上松清隂盡處有層峯應知六月冰壺外
未許人間得暫逢
憶向中流置竹牀萬錢無處買清凉只今路斷無来客
自撥新篘醉幾場
雨後為山亭獨卧
過雨虚簷氣稍清卧聞刁斗起連營幾看薄月當軒過
驚見隂蟲繞砌鳴洶洶南江浮静夜寥寥北斗掛高城
白頭心事今如許慙愧兒童話請纓
七夕
七夕仍殘暑三年記此宵傍簷依嶺月欹枕聽江潮瓠
大何妨拙槎迴未覺遥何須論乞巧河漢望星橋
送王陞歸知果州
何處西南是果州黃柑殊勝木奴洲使君自喜鄉閭近
騷客仍憐井邑幽盗賊燕秦猶未息山川楚越已先秋
原頭兵馬今多少更與將軍論木牛
祈雨
老農酣歌望捫腹旱魃何為敢予毒九淵再拜欵神龍
仰望但見屯雲簇天公愛民亦自惜我愧無功神弗福
願看一洗注天瓢未須震暴如車軸
今年淮西蹙邊騎王師盡掃無餘類武王伐紂報豐年
今者驕陽豈天意東求三茅西采石塔中至人肯徒視
明朝掣電駭翻盆婦子猶能飽遺滯
再任後遣模歸按視石林四首
巖石三年别君恩未許歸從誰尋草徑為我欵荆扉舊
繞山千疊新添竹一圍故人如見問端欲掛朝衣
白髮萱堂上孩兒更共懷弄孫那得見將母竟難諧已
絶功名望猶疑出處乖此心終未穏何處復安排
插架環千軸傳家有舊書展舒慙几案凉曝闕庭除破
屋防懸溜殘編足蠧魚好須重檢校扃鎻莫令疎
細路穿南嶺新松幾許長毋庸馳馬足秖擬轉羊腸便
作高亭好初非亂石妨兩溪渾在眼似欲見帆檣
祈雨未應復請於茅山采石庶幾得遂之
苗當七八月之間甘膏不濡何太慳飛塵蓬勃晝欲暝
坐視雲物占羣山五日一風十日雨天方勤民輔明主
作書未敢訟風伯寄謝羣龍少勞苦
羣龍分馳不難興(俗謂五月二十日以後為分龍日)噴薄雲霧隨飛騰
中田勿憂龜兆坼倏忽便看溝塍盈老農何功報神力
但趣官租飽軍食中原軍儲自足供爾土明年更開闢
余每歲病肺往往坐達旦去冬以来偶不作遂
得安眠
衰殘每苦病相纏粗喜今年勝去年未說清樽酬爛醉
且欣高枕得安眠風塵不報邊烽入聖澤頻聞好語傳
(時詔書屢下存撫江北流人)可是淮陽真卧治滿囊空費大農錢
聞莫尚書周侍郎已自鄂州過江入漢上
再見邊書欲請平將軍無事罷屯營傳軍已割淮壖地
牙帳仍收鄂渚兵勝日身猶堪策杖衰年耳自厭鳴鉦
角巾初了東歸約安用區區峴首名
東園草堂新成二首
官舍如何有草堂野人熟處是難忘池開月映千山迥
檻静風生六月凉幽徑也從穿别圃小舟還似過横塘
深知幕府文書省盡付甘眠亦未妨
密覆荒茅已數重中開别戶更相容苦無公事妨人樂
多有清閒借客慵南浦潮平分賸水(堂前池與河水通)北山路
近得青松(近栽北山松百本)怪翁歸意何能緩新築高臺見臥
龍(園中舊不見山因積土作臺遂見蒋山)
三月八日草堂獨坐
四年身不到吾廬底處仍堪話左符閉閣漫憐公事少
投簮敢說宦情無軍聲早已呑窮塞使節何時反舊都
故作茅堂開水檻要知心自在江湖
徐惇立相過
茅齋一曲傍寒灣邂逅終年伴我閒契闊易驚成歲月
追尋空復望江山暫留客枕聽疎雨(時久旱方得雨)遥想吾廬
掩舊關落寞歸心誰與話坐談聊為起衰顔
同惇立游蒋山謁寶公塔王荆公墓晩過草堂
寺周顒故宅也
我居在城府再至俄二年豈無山水心可奈簿領纏今
晨偶乘興適此賓從賢零雨洗驕陽谷中聽流泉憑高
快遠覽正見江浮天至人本無心與我常周旋誰云喚
不譍汝意自不虔(余自到鎮每雨暘祈寶公塔未嘗不應)麥隴稍已滋横
水漲微漣佳城倚華表拱木埋貂蟬暮過草堂寺借榻
聊暫眠不復聞怨鶴茅簷但連延歸路踐落日羣峯鬱
相先回風送遠響墟里生晚煙吾廬悵何許東望良慨
然
明日復游石頭城清凉寺再用前韻
大江洶西来故國今幾年我衰倦登臨坐愧雙行纏忽
驚山隂集邂逅来羣賢俛仰弔前古高談注淵泉千巖
過宿雨餘潤滋麥天頽顔翳崖壁過午不得旋佛像再
經始(時兵火後寺盡毁郡人再興佛殿)此邦心亦虔稍欣臺殿新廢沼
依淪漣坐懷馬化龍僅作蜋捕蟬相傾走掣電詎暇安
枕眠六飛暫東巡恨爾不少延單于久凋殘屈已今我
先衰憊乘一障無功記凌煙乞身自兹始此計君儻然
又明日復同惇立總領吴德素運使章思台過
天禧寺登雨花臺再用前韻
言經朱雀桁復度白雞年(去歲辛酉)謝公不可見廢壘蔓草
纏三日瞰坰牧所懷多昔賢陂陀北城墩(城北有謝公墩)誰可
作九泉石頭控峥嶸目盡西南天定都記孔眀赤壁方
凱旋(孫權定都孔明初勸之)惟初鼎足計用意良已虔更作長干
行秦淮亂清漣殘春掃餘花密葉未有蟬高臺略四遠
綠野浮芊眠午隂久未移幽景為我延使君固不凡况
有嘉客先老大百念息㸑餘豈遺烟了知塵外心本自
無間然
與惇立夜話有懷石林復用前韻
有山不能歸坐愧三十年(余營石林今幾三十年矣)冠服豈不榮狙
猿強包纏惟餘緇衣心未敢忘賢賢他日得吾子匣藏
駭龍泉衰頽為興起此腸寕非天單于玩兵久亦悟終
好旋叩關復請吏企頸志頗虔休兵固有竒撫事猶涕
漣投懷幸傾瀉知子非寒蟬十日對榻語夜窗了無眠
賈生侍宣室趣席方招延願上治安策何者今當先我
行返故廬趺坐看爐烟功名會及時佇子論燕然
用前韻送惇立
畏作親友别况復非中年身如三眠蠶已老飜自纏朅
来守江關從事寕獨賢經年兩大入爟火通甘泉石林
豈壺中亦自有一天采薇敢言勤誰與歌勞旋上書苦
哀祈傾寫志已虔坐懷北山巖未見西溪漣人言摶風
鵬不及翳葉蟬共挽擕手客可忘曲肱眠首鼠信秃翁
胡為尚遷延子来幸暖熱愧我一飯先清詩似鳴玉想
見藍田煙索去何乃遽臨分重依然
為山亭晚卧
瘦石聊我伴遥山更爾瞻泉聲分寂歴草色借廉纖玉
粒時能飽霜毛日更添平生疎懶意况與病同兼
次韻方仁聲惠文編
他年落筆坐生風下舍諸郎敢長雄操縵不能陪衆手
斵輪終自付良工鏡湖漫憶歸狂客漢上誰從過德公
會向南溪尋舊約别開小徑共相通
戲方仁聲四絶句
戲弄扁舟泊宅村却尋三徑築茅墩雲邊此意真誰解
賸作新詩與細論
水檻新開似浣花傍溪須更作浮槎秖應屢費王弘酒
時要清樽對落霞
不惜囊錢信手空荒田却擬望年豐天公可是憐風月
判遣詩人一例窮
盧橘楊梅已及時我歸先自在前期平生不作宣明面
浪愧將軍建鼓旗
仁聲舊居城東泊宅村張志和常所游也今
徙西溪作雲茅庵因東崗為小亭號茅墩欲
傍溪開水檻久無資會郡守有饋之酒五十
壺不敢飲亟易之乃克成有田數十畝常苦
下潦余居石林與雲茅南北正相望故四章
皆及之云
次韻馬參謀蔣山開堂飯素
邂逅聊憑法供真兹山誰謂我非隣相追更喜同枝策
得意遥知了斵輪幽事要須塵外侣好詩仍惜鏡中人
歸来袖裏傳新句驚放巖花作小春
諸幕府見和復答二首
一勺清甘寄悟真(八功德水在定林寺址宋舊名悟真寺)覺城東路更相
鄰臺傾劫火無遺燼(寺經兵火盡焚)地轉奔風有伏輪但遣籃
輿從太守深知幕府盡詩人登臨莫忘千秋意不必山
隂記暮春
欲眠遣客笑吾真愛酒空牀羡汝鄰歸計已甘從短帽
倦塗何止畏奔輪高車不用三千客净社須期十八人
倘許一樽仍破戒黃柑催釀洞庭春(是日客會者二十餘人以齋集不置)
(酒)
次韻馬參謀新作山亭
家山千仞聳亭亭夢繞苕溪十里青苦厭簿書迷老景
坐懷丘壑寄頹齡稚川可復尋勾漏靈運能忘過始寕
疊石且從開小徑苦寒仍喜報餘馨天工未擬藏遺巧
物態何曾有遁形散策便思穿窈窕沉鉤真欲釣清泠
已看袖裏攜東海端向籬中得畫屏半世生涯皆福地
不妨歸更侍祠庭(余前後領榮福明道洞霄宮祠九任二十一年時方又上章乞歸)
方參議用前韻記嘗過余石林次韻荅之
不復襄陽寫孟亭草齋人道是丹青那知客自從文舉
但怪山能養伯齡世味無多真潦倒歸心欲寄每丁寕
遥聞徑竹添新影更想巖花作遠馨夜鶴未應真怨别
江鷗須信久忘形地偏故逐淵明遠風好常隨禦寇泠
癡坐正憐塵滿案醉眠終倚石為屏瀛洲學士煩追賦
尚記滄波接洞庭(卞山後即太湖正與洞庭東西兩山相望)
徽宗皇帝挽歌詞五首
制作三王舊憂勤一紀餘豈惟成禮樂真欲混車書黼
扆猶丹陛颷輪忽紫虚帝鄉歸路穏無復顧樓居
帝業承瓜瓞天倫映棣華千年垂接統四海自為家畢
郢終何恨蒼梧陟已賖廟壖驚指顧行路泣悲笳
脱屣初無戀遺弓故不忘金盤徒自聳玉椀且深藏付
託歸真主經營有舊章栢城森渭水空愧寢中郎
卜宅軒臺近因山禹穴深綴衣驚在匣黃屋本無心海
闊青雲隔天高白日沉秋風無馬跡惆悵属車音
浴殿陪書詔甘泉忝侍臣虚傳遊帝所不復從時巡效
死終何日餘生漫此身攀髯知已矣揮涕灑江濱
哭趙叔問
劉氏磐石宗略分天下半斯文獨更生落落分族冠探
書到千古極意在理亂故宜蕭長倩憂國共長算我懷
崇蘭君多學真一貫束髮踵癯儒長檠媚空案胸中行
秘書領略能默斷埋光久不暴玉石終自判中年立周
行杞梓見脩榦雍容視出處未可亟招喚坐令護都水
不特美先漢荷囊侍丹扆正訝歸稍緩何為棄天閑一
往謝羈絆黃壚閉白玉萬事風雨散訃来為失聲涕落
傷老伴孰知錦囊心無復銀鈎腕柯山渺何許日月忽
已換平生渾金質反覆要熟看至寶琢寒泓誰能撫遺
玩尚有千字碑臨風寄長歎(叔問三衢新居號崇蘭館字畫尤妙蓄硯甚富皆竒)
(程致道作銘敘其事甚詳)
銘
賜硯銘
紹興已未六月臣某待罪建康之明年皇帝
以所藏御硯賜臣某謹再拜稽首而為之銘
曰
咸池之淵奎鉤所直發為天章號令攸出惟泰山雲膚
寸萬方帝澤之儲而臣之藏
新坑端石硯銘
望之盎然不耀其光即之璀然不暴其剛下巖之澤竭
取之其陽是為雲者礽耶尤以見其祖之良
李師藺硯銘
靡之勿刓挹之勿槁毋慢其藏不貪之寶
晁激仲琴硯銘
鳴不為球拱不為璧有軫匪經寓此盈尺孰謂大者訖
藏無聲勉子筆端發其鏗轟
二井銘
紹興壬戌六月甲子建康府新作二井於州
治前銘曰
予者不窮取者不争用惠我民以安其生毋凟其煩毋
厭其多我民資之視彼濤波
右左銘
吏之勤民如井日劬民之從吏如井日趨惟吏與民毋
或自戾敝則甃之以閱百世
右右銘
似庵銘
草堂東北隅有地四丈結茅為小庵時方求
歸未遂或曰甚有似乎吾廬也乃名之似庵
而為之銘曰
惟大匪肖其似者誰曰似似之非我敢期穹然覆盂甚
狹而廣請視吾廬為一為兩
贊
東山圖贊
龍眠李伯時畫許玄度王逸少謝安石支道
林四人像作東山圖玄度超然萬物之表見
于眉睫逸少藏手袖間徐行若有所觀安石
膚腴秀澤著屐反首與道林語道林羸然出
其後引手如相酬酢皆得其意於俯仰走趨
之間筆墨簡遠妙絶一時無住道人少規模
伯時為余臨寫真贗殆不可辨更數十歲安
知天下不有兩伯時因各為之贊曰
揚眉軒然意軼萬里亦將焉往而竟斯止曰遠游者以
是為游疾走息隂彼將安休
右許玄度
翰墨之娱以寫萬變不償一姥笑蕺山扇袖手縱觀我
行故遲豈以懷祖樂此逶迤
右王逸少
韞玉于山燁然不枯我觀此容非山澤儒却顧何為東
山之陟如何淮淝乃折此屐
右謝安石
一世所傾顛倒軒裳是身何依獨委支郎從容三人亦
躡其後人誰無言聊一舉手
右支道林
法眼禪師真贊
八萬四千大悲寶目問此多目孰為正觀惟阿那律無
目而視問此真目畢竟安在是法眼者猶為金屑有法
無眼有眼無法稽首道師五藴皆寂悲觀慈觀等大圓
鏡頹然方牀如夢中事山河大地一切消隕
建康集卷二
