建康集卷三宋葉夢得撰
書後
書高居實集後
元祐末余與居實同舉進士試春官數往来舅氏晁無
咎家時張文潜為右史二公一時後進所推尊每得居
實文皆擊節稱賞不已居實試别頭文潜適主文居實
果擢第一胡右丞完夫見其所賦主聖臣直聲言于衆
曰此豈賦耶殆有韻陸宣公奏議爾時國論頗厭文弊
初復唐宏辭科居實首中選復為第一於是名稱日聞
已而坐上書排黨論久不得調卒邑邑不得志以死余
後不復見居實然間有出其所為詩文者每見每竒始
天下名文章稱无咎文潜曰晁張無咎雄健峻拔筆力
欲挽千鈞文潜容衍靖深獨居實之文氣和而思遠言
約而理暢超然常出事物之外而觀者每有餘味故人
以為似文潜紹興已未余守建康居實之子紹持其遺
文一編相示兵火散亡之餘所存蓋十一覽之太息追
數往游俯仰如前日事居實之志既不得伸於生以著
後世者惟其文字又不幸不得盡傳于後為可哀已乃
書其後歸之且以嘉紹之能不墜其業也
書明皇吹簫圖後
此周昉畫家舊有南唐摹本筆蹟如屈髮今亡之矣其
傍有海棠一枝寕王坐其左執板者黃幡綽也此本出
梁仲謨家僅存其五六爾眀皇末年暇以自適但如畫
中亦安得有馬嵬事耶紹興庚申二月十二日久隂初
晴為山亭與何彦發同觀
書鄒氏志完曾祖隂德詩後
某初任為丹徒尉獲拜忠公齒尚少辱引與論當世事
及立朝行已大方諄諄累數百言如訓子弟至今不敢
墜也今觀此詩知公之節有自来矣而復能推其所得
以與人不獨私其身君子之愛人有若是乎人惟不知
隂德故以善為不足為而不為以不善為可為而無不
為是欺天也陳平自謂多隂謀後世即廢至曾孫何果
失國後力營之終不復得而于公以决獄之故責報于
定國如執左契取寓物天人之間此特其小者耳忠公
碩大光顯既已有騐於前而位不配德臧孫達方將有
後於魯此書不但鄒氏傳寶其家願與天下強為善者
共之也
書傷寒治要後
王仲弓人物高勝雖貴公子超然不犯世故居官數自
免博學多聞尤長於醫及與前世婁昌言常穎士來道
方諸人游嘗云疾之傷寒所在無歲不罹其患然治法
有證傳于經絡效于日數者不可差以毫釐張仲景書
在世如法家有刑統苟用之皆當可使天下無冤人而
庸醫多不解其見于形候者亦不盡審是既不能用法
又不能察情以故殺人不知其幾何因推仲景書作傷
寒證治發明隠奥雜載前數人議論相與折衷又恐流
俗不可徧曉復取其簡直眀白人讀而可知者刊為治
要曰苟能原疾之所從来而騐之以候按我書而用之
雖不問醫十可得八九此仁人之用心也余嘗病東南
醫尤不通仲景術乃為鏤版與衆共之使家藏此書人
悟此術豈特無冤人而已調護之不失其宜服餌之不
失其節雖使至於無刑可也賢者尚無忽
書陸探微獅子畫贊後
陸生板畫天下惟此本初留建康境中唐太和間李文
饒鎮浙西徙至鎮江甘露寺余猶及見焉元符初甘露
火板亦隨燼常恨絶迹世不復見忽有得東坡所摹以
獻會府治草堂成因傳寫為照壁屛之隂筆墨之妙雖
不可追然尚可想其髣髴亦以存建康故事之一云
書方勺雲茅漫錄後
仁聲余少時識之場屋中博學多聞不專為舉子文詞
尤刻意作詩客揚州師丞相蘇公子容厚禮之喜交當
世名士遇其所合傾家資具饌歌呼飲酒窮日夜士亦
以樂從之游家坐是貧仁聲不悔也既老結廬吴興西
溪之上因誦杜子美詩至何時一茅屋送老白雲邊欣
然以為與其意會乃名其居曰雲茅庵平生詩文甚多
皆隨手散去不復錄獨取近歲所存藁次為雲茅漫錄
十卷余鎮建康仁聲年七十六矣間關自吴興特来見
余意氣尚不衰曰吾亦安用此尚使後来居是溪者知
有吾姓名爾兵興以来四方游舊零落殆盡存者不過
三四人仁聲又居同郡時時數往来其可無一言然仁
聲自言嘗從方士得服氣煉形法其貌瘠而不枯風月
勝時好事者能數載酒往其為雲茅之儲固未已也乃
書其後歸之
書唐李弼告後
右晉州刺史李弼告紙書字細如蠅頭皆已漫滅其僅
可辨者如此余見唐告多矣未有以紙書者(闕)
序
程致道集序
余罷領宫祠居吳下致道亦以上書論政事與時異不得
調寓家于吴始相遇則其學問風節卓然有不獨見于
其文者即為移書當路論以言求士孰不幸因此自表
見其趣各不同若槩論其過一斥不復錄天下士幾何
可以盡棄之乎併上其文數十篇宰相見而嘆曰今之
韓退之也亟召見政事堂會有間之者復得閒秩然宰
相知之未已也宣和初復召入館稍遷為郎議者翕然
始恨得之晚自是二十年間卒登侍從為天子掌制命
文章擅一時蓋嘗論當孔子時固已患直道為難行而
毁譽之不可信然人之有善君子未嘗不樂道其得譽
常多至居下流天下之惡必歸焉其毁之者必衆則直
道雖不可盡行于天下而天下終不能廢直道方致道
齟齬於初一夫搖之不能自立及其久也雖非其素所
厚善亦莫敢不謂然其善之效歟今觀其文精確深遠
議論皆本仁義而經緯錯綜之際則左丘眀班孟堅之
用意也至于詩章兼得唐中葉以前名士衆體晩而在
朝雖不久遇所建明尤偉蓋其為人剛介自信擇於理
者明所行寕失之隘不肯少貶以從物是以善類皆相
與推先惟恐失雖有不樂之者亦不敢秋毫加病信乎
直道之不可終屈也嘗裒次平生所為文欲属余為序
會兵興不果後遇火焚棄殆盡稍復訪集尚得十四五
而益以近所著為四十卷夫天既以是假致道矣乃不
使盡暴其所長病痺杜門里中且十年豈在人者猶可
以力致而天反不能相之與不可知也紹興十年詔重
修哲宗史復起致道領其事力辭疾不拜而以其前欲
屬余者請之堅甚致道之文固不待余言而後著也然先
衆人而知之深者莫若余乃為論其本末歸之致道名
俱今為左朝請大夫徽猷閣待制提舉亳州明道宫云
建康集卷三
