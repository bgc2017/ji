建康集卷一宋葉夢得撰
詩一
赴鎮建康過京口呈劉季高
客路重經黃鵠前故人仍得暫留連長槍大劔笑安用
白髮蒼顔空自憐照野已驚横雉堞蔽江行見下樓船
灞陵醉尉無人識漫對雲峯說舊年(時季高在新城上月觀)
將至建康將佐出迓
遥憐部曲遠相迎猶記當年驃騎營莫作揚州貴人看
箭聲聊聽餓鴟鳴
再至建康
老罷那知力已疲君恩誤遣出車詩金湯自鞏中原地
熊虎空高大將旗江海百神朝魏闕風雲千里護彤墀
白頭再啟征西將深媿甘棠咏去思
推轂何堪付老儒腰間仍佩玉麟符千門萬戶朝天闕
二水三山非故廬談笑定誰能却敵衰慵真自笑非夫
淮南金鼓連滄海為趣嫖姚速獻俘
府中即事
稍喜欃槍欲漸清離宫雙闕照層城不驚巷陌銅駝没
自愧兒童竹馬迎衰謝豈堪仍簿領病慵久已廢杯行
三山不動潮頭過洶洶江流自不平
行吟坐笑往來頻俯仰之間迹已陳可是猶思建鄴水
却應喜近洛陽塵十年徧閱三行闕(余自維揚臨安及今凡三至駐蹕之)
(地)四海奔馳一老臣未有夷吾在江左柴車空換兩朱
輪
送模歸卞山并示僧宗義為余守西巖者三首
自我離山間忽已兩改月饑人不忘食未坐先已說家
僮挾書至驚起慰愁絶推尋到雞犬問訊窮曲折此生
豈多為一壑萬慮滅可能復大錯更鑄八州鐵(江東領八州)
汝歸馬蹄輕初不恨觸熱殷勤報松竹吾豈成久别
端居探幽竒自謂略已徧昨登西山巔雄絶昔未見溪
湖莽吞吐雲物紛百變乃知十年間尚或遺勝踐巢成
輙棄去我豈秋社燕(築南山絶頂亭亭基垂成而來)為吾課童僕開闢
盡二面莫言羊腸險徑小煩屢轉杖藜不用扶吾脚猶
爾健
生長在山間從翁守蓬戶人言膏粱子粗免汚紈袴官
居無多戀暫止復遽去家法恐未傳此心良已素義禪
晚從我似識此間趣西巖鬱嶔岑久斷俗子路聊持山
中節為我主留務封陲際湖海雲月皆所部
建康舊俗貴重九上已諸曹皆休務祀神登北
山參議馬君獨不出擕詩相過因言石林之
勝次其韻
倦飛歸鳥正思還叩戶聊分半日閒勝事漫同談栗里
佳時休笑負龍山簿書已老無餘力香火朝真有舊班
他日尚期能過我試窮千嶂共追攀
去歲以九日期賀子忱徐惇濟祝子權為松竹
臺之會作寒字韻詩唱酬數次今歲郡齋獨
坐慨然有懷復用前韻寄惇濟子權時皆在
湖州
地近中原怯早寒一杯何處復追歡同尋澗壑閒誰共
強逐風塵老自難歸夢孰知元有約故情應得舊相看
閉關且示維摩病圖畫他年付瓦官(世傳顧凱之畫維寺摩像皆此間瓦官)
(本也)
郡齋望蒋山
十年在空山未覺與世殊再來撫城郭始悟非吾廬豈
不有華屋旌旗拱上都峩冠坐清旦百里前走趨而我
麋鹿姿悵然若囚拘忽看北山岑突兀當坐隅歡言顧
之笑便欲凌﨑嶇似我槿籬間層巒儼相扶遥瞻不得
往起步空長吁少年四方志顧眄略九區衰慵一如此
畢願終田閭拙艱固應爾豈但悲老夫
自和
生涯一茅屋物役忘萬殊再為東諸侯作軍蒐被廬追
尋念往迹六鷁慙宋都(余以請官祠去官)浩歌記土風誰能和
且趨自笑良已隘真成撅株拘聊云效知止未敢傷廉
隅兹山閱人多龍蟠委﨑嶇寄我千里目笻枝尚堪扶
但愁見中原驚心愴嗟吁何由返我室小徑遵芋區未
用懷遠遊蒼茫賦三閭明當秣我馬解組戒僕夫
西齋初成廨中舊有太湖石數十枚因壘之庭
下
萬壑千巖不易求壺中聊寄小瀛洲稍看硉兀雲峯出
便有檀欒桂樹幽絶境自知難遽忘竒蹤争怪獨能留
山翁已老猶兒戲漫擬伸眉一散愁
與晁激仲夜話
外家文采到諸郎廪廪詞鋒未可當伴我何辭共戎馬
憐君聊欲濯糟漿(激仲以池州酒正從余辟)殘年落寞風塵際永夜
從容銀燭光秖恐扁舟吾欲去病慵無意薄淮陽
次韻答激仲
牛渚誰逢臨汝郎參軍暫肯佐戎行世緣不擬營三窟
人事那求饋五漿春近嶺梅横素蕊夜寒霜月落飛光
十年情話何由盡邑邑傷心嘆渭陽
再答
生涯久許捕魚郎鳬鴈相追不亂行但遣陶廬有松徑
不辭楚酒醉椒漿交情老柏寒方見妙語靈珠夜有光
回首漸知歸路好已看梅柳動初陽
乂答
家聲合繼紫微郎(晁氏自文元文莊皆常歴知制誥至以道復為中書舍人)不獨詩
同沈鮑行晩歲清談淹幕府中原喜氣望壺漿頗聞時
論憐衰朽空愧君恩負寵光肯許輞川期後約彈冠知
不借王陽
閱武士回邊報與山中信併至
椎牛饗士隘轅門投老兵間強自論稍喜並邊無牧馬
却慙空帳有驚猿乞盟似欲回天意排難誰能報主恩
壮志蹉跎真便爾獨懷搔首望丘園
雨夜西堂獨宿
華屋非所安憶我三間茅閉關傲初寒坐聽風雨交燈
火微黯淡松篁雜蕭騷一枝寄宿鳥自許無傾巢我非
乘桴翁詎敢辭繫匏朅來亦何事大士從僧包忽聞報
嚴更鼓鐘亂鉦鐃慨然念故棲此地寕久抛君知芥舟
微但可浮杯坳去矣無更疑作詩聊自嘲
雨夜與模論中原旦起模與徐惇濟游清凉觀
形勢嘉其有志因以勉之
千年石頭城突兀真虎踞蒼茫劫火餘尚復留故處大
江轉洪濤騰踏不可御空城寂寞潮日暮獨東去登臨
欲弔古俯視極千慮吾兒勇過我蓐食穿沮洳謂言撫
中原未暇論割據功名亦何人我老聊自恕他年報國
心或可借前箸無為笑頹然已飽安用飫
連日邊報稍稀西齋默坐至夜分
鼓角遥聞出塞聲邊風吹鴈過高城疆陲無復戊已尉
盗賊猶憐壬午兵歲晩胡牀閉深閣夜長刁斗聽連營
便須從此傳烽息要及春農論勸耕
獨坐不得眠讀舊書
青燈相對久無眠擁毳無人伴夜閒閉戶便能忘屨迹
炷香時自續爐煙辭家屈指驚三月撫事關心愴十年
漫展殘書亦安用可能猶欲絶韋編
懷西山
西山十畝強高下略不齊嵌空抱竒秀上有凌雲梯小
屋八九間茅簷敢辭低所欣面勢好老稚通扶攜密竹
轉脩徑老松故成蹊仲冬景氣肅碧草猶萋萋仰視天
宇大四觀渺回溪徐行信足力未畏成顛躋用意各有
適孰云無町畦平生幾濡首末路多噬臍不作巢幕燕
肯從觸藩羝胡為濫麾鉞坐聽鳴鼓鼙外物委蟲臂全
生思馬蹄可能三徑草歸路老更迷
杜堅大夫作南窗求詩為賦
意得不願多心閒本長虚超然適有契天地良有餘頗
念彭澤老所懷常晏如南窗僅幾何盤薄萬古初束帶
悟已往世紛便能䟱懸知千載情共有三間廬杜子老
不遇買田賦歸歟西山鬱攢空江水繞故墟衡門閉松
菊亦有琴與書邂逅一杯酒安知我非渠
送光上人還湖南光丞相吴元忠之母弟舊名
惇字元常以進士入官已而棄家祝髮云
棄家忽若遺四海吴元常軒冕安足輕妻孥等毫芒古
來惟仁者有勇故莫當棖也自多慾此心焉得剛相君
抱壮烈慷慨志亦償徒悲蕭長倩屢折終堂堂子居真
俗間袖手每在傍十載復相見掛帆上瀟湘
山間每歲正月望後梅花盛開多與客飲花下
今年郡廨獨坐十四夜張暘叔晁激仲相過
共話宣和間事慨然歸不能寐因以寫懷
山頭野梅白玉花月明弄影紛横斜青天無雲萬峯立
下有十畝幽人家年年春歸不暇省但掃雪徑尋寒葩
老夫已忘少年事燈火豈念更繁華一杯起步徧空谷
破屋歸卧暾朝霞陪都復来亦何有凛凛殺氣浮高牙
重關深鎻夜漏永忽記昨夢翻長嗟景龍門前一月會
金盌賜酒餘雄誇神州陸沉近歸我漢節方議通胡沙
天翻地覆那得料忍復更聽漁陽撾
次韻馬參議同游蒋山
華屋驚随劫火飛江山空自繞邦圻靈蹤可便超千載
妙解誰從寄一微著屐尚堪窮碧落據牀聊伴俯清輝
追尋會識關心處未怪衰翁苦憶歸
再次韻
頽垣敗屋落花飛草草春光亦故圻但愛野塘輸渌净
不知風景轉清微帳空尚憶猿驚曉基廢猶傳鳳覽輝
女几自無平賊意坐來休笑久忘歸
三次韻
荒林寂寂鳥飛飛舊事那容數一圻山色自憐雲泱莽
暮寒猶作雨霏微談餘故喜舌仍在境勝端知玉有輝
問取塔中黃面老此身何處是真歸
四次韻
雨厭殘雲暝不飛亂紅猶欲點春圻蒋陵路絶人誰到
蕭寺庭荒迹已微偃蹇松篁空自老參差觀閣舊相輝
令威等是千年客想有遼東獨鶴歸
偶至劉少師園二首
葉底黃鸝一再鳴故知久住識人情習家池館元無禁
應笑山公自懶行
老木參天拱十圍何妨桃李間相依却憐韓令功如許
不為山丹少霽威
蔡子因相過留踰月
解作江山一月留仲文儒雅更風流欲知爵躍心能喜
正愛蟬連語不休築室君方論並舍(子因約同居霅上)歸山我
已辦扁舟交親四海今餘幾萬事傷心付白頭
次韻再答子因
人事紛紛去不留客心空感大江流已拚瓠落真何用
那得鐘鳴尚不休鄰里朱陳無别社江山李郭有同舟
若為便覓苕溪路六月明珠剥芡頭
蔡子因前韻留别再答二首
早時物望冠陳留(蔡氏自言出陳留蔡謨後)晩悟禪心更不流安用
前身真阮籍(頃有方士言子因為阮籍後身)久知此道得孫休千年會
有歸来鶴萬事元同不繫舟邂逅一菴随地有不妨衲
被對蒙頭
巳議營屯列上留稍欣羣盗障横流三時舊業終應在
萬里長征亦少休和策但令均挾纊壮圖何用輒焚舟
東都自是興王地虎踞寕須問石頭
劉太保招撫淮北劉馬軍屢奏捷
先聲已起故將軍卧治何勞病使君冠帶豈能忘舊俗
山河亦自惡妖氛羽書奏捷無留敵輿地論封有策勲
横槊賦詩非我事車書會復見斯文
題子因雙鳩百葉桃畫
百葉緗桃照眼眀繁枝似見雨新晴故知睡足聊相並
不作林間逐婦聲
徐惇立罷吏部郎官出守天台待次卞山舊居
因寄
嵇康不作絶交書出處蕭然兩裕如錦帳不妨游省戶
草堂還得賦郊居傾崖濺水青雲上夾道輕隂落絮餘
肯記舊游聊待我未須催駕赤城車
陳子高移官浙東戱寄
幕府陳琳老官身戀故溪解談孫破虜那厭庾征西未
擬煩刀筆聊應謝鼓鼙登臨如得句小字與親題
戲示幕客
不用黃金更築臺一時傾盖盡竒材關中豈是穰侯物
須怕諸侯客子来
章幾道將歸小飲懷謝城父
中年甚畏别交親况復雲山舊結鄰澗谷何時同笑語
干戈已老更風塵少留對榻聊分坐多病持杯漫幾廵
賈傳長沙知健否洞庭波浪渺無津
聞邊報示諸將
插羽驚傳赤白囊邊塵動地尚跳梁頗聞廟算無遺策
但遣封人謹豫防送死定知天悔禍追奔寕使汝争彊
將軍剰有封侯印盡掃無令一鏃亡
敵兵復過河王師出討
羽檄初徵天下兵誤慙一陣守王城秦兵出嶺終何得
漢將征遼會掃平便遣幽燕驅號令久憐河洛起欃槍
書生豈解論幾事不信平凉有劫盟(始議講和余數言其不然)
遣晁公昂按行瀕江營壘
他日傳烽望夕煙重来老更負戎旃我言固自平平耳
王事那辭數數然轉餉未應勞木馬摧鋒猶或要戈船
天威本自無多殺萬一征和属此年
聞敵兵將過淮再遣晁公昂覘師
單于屢慣騁長驅未省新軍有被廬(時張韓兩軍治師甚肅士極賈勇)
快飲勿辭金鑿落先聲須破鐵浮圖(敵將下親兵皆精練號鐵浮圖)&KR0146;
官爾自疲千里(敵遣師往来國中號&KR0146;官日行數百里)飛將吾寕較一夫
試向八公山上望當關何用守濡須(夀陽為江淮襟喉曹操先得之故軍)
(每至濡須東晉能保有故謝玄有淝水之捷云)
登南城
大江南渡是長干北望清淮歲已寒廢壘至今聞鶴唳
蒼山從古自龍蟠髩毛白盡空看鏡髀肉銷来尚㩀鞍
折箠不能笞勍敵遺規猶有漢衣冠
與陳子高夜話
鼓角開東道山川壮别京病慵憐竊食幽憤敢論兵廢
簡鉛黃暗馳囊赤白驚褎衣聊自喜時見魯諸生
送馬參議觀國從辟劉太保
伏波老自厭壺頭壮志諸孫凛未休稍喜烽烟從絶塞
即聞貔虎静中州先聲早已傳推轂碩畫聊煩佐運籌
好去劉公書一紙無忘老子上南樓
次韻馬參議留别
戎車百輛去難攀秣馬前驅矢石間析木舊津呑朔易
神都新令&KR0719;完顔傳聲已報連三捷觸熱那辭冒百艱
束縛會看擒頡利灰釘何待執戎蠻清談一笑時能共
妙語千篇未可刪緩帶且從黃閣卷峩冠行奉紫宸班
分擕生歎虚懸榻老病懷歸祇故山他日小舟能過我
萬峯深處有柴關
寄潭州謝城父
南國波濤已過春稍清羣盗剪荆榛孰知賈傅傾多士
但說番君得遠民痛飲千鐘應可強傳書一紙未能頻
臺評袖裏猶多在莫枉汀洲詠白蘋
久不飲酒厨人獻白醪却之
老大無堪百不能年来但可飲三升齋厨何用須佳釀
莫遣征南誤見稱
立秋二首
江上西風萬里秋際空高浪洶回流他時譽賊真非策
此日摧鋒盍有謀天險漫能憑故國陸沉端復恨神州
將軍競綰封侯印誰為吾君更解憂
蕭關隴水隔天區壮士何人肯執殳一日頓傳三節度
(是日聞陜西三帥並建節)十年空鬭五單于坐談激烈心猶在疲俗
彫殘喘未蘇安得倉箱盈百萬少令天下足軍儲
秋高申戒諸屯示幕府
草枯馬健已高秋堂上應須早伐謀傳箭猶聞聚蜂螘
控弦那得犯貔貅書生自昔工磨盾壮士于今勇挟輈
快使營平歸印綬貂蟬敢望出兜鍪
寄順昌劉節使
四海烽烟久未平遥聞苦戰有竒兵妖氛盡掃人誰敵
捷奏初傳我亦驚授鉞已欣傳帝澤揮戈終見静王城
軒臺固有英靈在更遣將軍得令名
二月六日敵兵犯歴陽方出師客自吴江来有
寄聲道湖山之適趣其歸者慨然寫懷
松江浪静如鏡平菰蒲長春秋水生晴沙回鴈久未到
坐想白鷗憎眼眀五年辜負釣船約故人疑我真逃盟
豈知塵纓不易濯正想滄浪之水清朝来鐵馬暗江北
中流疊鼓雲濤傾樓船十萬下采石旗纛滅没天戈横
書生事業今乃爾授鉞孰敢辭專征豈無傳檄走飛騎
漫復長嘯登高城文思天子民父母大度未忍鏖竒兵
澶淵一矢安五世明日儻或傳諸營
淮西軍連日告捷喜成口號二首
一戰聊麾十萬師西来捷報走黃旗六驘壮騎終須去
九虎將軍亦謾為(敵將龍虎輔國等將軍皆其用事尊官)面内疲民元不
改(柘臯之捷驅虜吾民盡復得之)從中勝算自無遺(自敵兵過淮凡指授諸將盡從中出)
臨軒想見天顔喜百辟歡聲動玉墀
蛇豕何知闞近坰且欣鏖戰掃欃槍寄聲急走破羌帖
歸路還經送客亭多難兵間頭更白(事見光武)放懷物外眼
終青花殘不負巖邊約更看前焚老上庭(老上龍庭匈奴地名)
為山亭後有小池叢石間得石螭因以斛汲水
導注之
微流自作小潺湲底處奔崖落迸泉驟喜忽聞飛雨過
却疑驚起老龍眠憑軒但遣時醒耳裂岸何須去拍天
索寞歸心誰與寄家山不到已三年
為山亭移植冬青等近遂成隂
一寸蒼根手自鉏年来繞屋亦扶疎客来但愛清隂好
不見幽人澗下居
小飲示幕府
邊書日夜急王旅方徂征我非劉越石長嘯徒登城緬
想豺與虎行當築鯢鯨傳車日邊来風雷走天聲(連日中遣)
(奄人齎金帛犒師者經過)黃旗三面至捷奏紛紛横天塹限南北長
江正東傾諸君亦良苦唾口争請纓誰云凌煙閣自昔
無書生巵酒安足辭勉當建雄名(李賀詩請君試上凌煙閣若箇書生萬戶)
(侯)
建康集卷一
