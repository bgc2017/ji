河東先生集卷苐十一
門人張景編
皮子文薮序
讀皮子文其目曰薮凡薮者澤也又曰渊薮也以其
事物萃集之也古國之大名有薮焉魯大野晉大陸
秦揚陓宋孟諸椘雲夢吳越具區齊海隅燕昭余祁
鄭圃田周焦護皆為薮也謂是地之廣故以名之也
魯晉秦宋楚吳越齊燕鄭周分里不同各名以異之
焉然一天地矣予謂皮子之名薮也疑為以其文之
衆作之薮也人疑為若魯晉秦宋楚吳越齊燕鄭周
以其文之類不同各爲薮也是文之類雖不同而曰
薮亦若魯晉秦宋楚吴越齊燕鄭周之薮雖異而
總一天地也都以文而統之是曰文薮也疑而爱之
觀其首又無所序說遂盡而讀之見其薮之爲意也
霍山爲賦之薮首陽爲碑之薮隋鼎爲銘之薮易商
君傳爲讃之薮周昌相趙爲論之薮陵母爲頌之薮
心爲箴之薮移成均博士爲書之薮三羞爲詩之薮
薮之于文不可盡舉(若九諷十原决疑雑著之類也)約其名幾尤者例
而取之也(謂賦下題名也)大野之下國之薮焉霍山之下文之
薮也孰謂皮子文薮之義不曰是乎將不曰是即不
在此而在于彼也傳者得以取其義焉
五峰集序
讀夫子文章恨詩書礼楽下至經遭奉焚毁各有亡
逸到今求一字語要加于存者無復可有况其盡得
之乎又念漢獲壁間科斗書以編簡断裂巫蠱事
起不能比類尋䆒深為痛惜聖人没其言無得而更
聞譬犹登丘望天遠不見者其何能盡亦何能知游
秦止隴寕窮京邑之壮觀哉至于他美餘珍半存半
失心目有爱曾是無思淳化二年春開自桂州詔歸
京師遇王次聖自交州使還于衡山廖畫家次聖廖
之出也廖世善詩爽于梁朝當馬氏有湖湘得衡求
州刺史子男十人圖善七言詩凝善五湖詩立語皆
竒拔凝後入江南歸李璟其詩得聞于朝圖值馬之
子不嗣兵興國乱多聽散墜開因次聖求圖詩于晝
得殘缺僅百萹昔人遵度序之為五峰集閏月晝抵
潭授余諷之萹萹可爱重恢然言胸意間事近世無
比事凡無大也無小也能有道則幾乎君子矣若圖
詩可令人痛其遺逸哉擬之經雖不倫然觀其存而
思其亡者皆必有理念之足以少見余心也因之得
以及于夫子也意時無賢將為辞以共歎時有賢其
如生不能使盡其材死復喪其事業圖晝祖也仕馬
氏為天策府學士道州刺史晝之下學其業者餘十
人以是廖之族足為詩家流也
昌黎集後序
世謂先生得聖人之道惜乎不能著書兹為先生之
少也當時之人亦有是語焉余讀先生之文自年十
七至于今凡七年日夜不離于手始得其十之一二
者哉嗚呼先生之時文章盛于古矣犹有言也以過
子先生況下先生之後至于今乎是謂世不知于先
生者也夫子之于經書在易則贊焉在詩書則刪焉
在礼樂則定焉在春秋則約史而修焉在經則因参
也而語焉非夫子特然而為也在語則弟子記其言
紀焉亦非夫子自作也聖人不以好廣于辞而為事
也在乎化天下傳来世用道德而已若以辞廣而為
事也則百子之紛然競起異說皆可先于夫子矣雖
孟子之為書能尊于夫子者當在乱世也楊子雲作
太玄法言亦當王莾之時也其要在于發聖人之道
矣自下至于先生聖人之經籍雖皆殘缺其道犹備
先生于時作文章諷頌規戒荅論問說淳然一歸于
夫子之旨而言之過于孟子與楊子雲遠矣先生之
于為文有善者益而成之有悪者化而革之各婉其
旨使無勃然而生于乱者也是與章句之徒一貫而
可言耶且孟子與楊子雲不能行聖人之道于時授
聖人之言于人所以作書而說焉觀先生之文詩皆
用于世者也與尚書之號令春秋之褒貶大易之通
變誌之風賦礼楽之沿襲經之教授語之訓導酌于
先生之心與夫子之旨無有異趣者也先生之于聖
人之道在于是而已矣何必著書而後始為然也有
其道而無其人吾所以悲也有其人而人不知其道
益吾所㠯悲也若先生者不有人不知其道者乎吾
謂世不知于先生也豈為誣言也哉
送臧夢壽序
或曰君子有求乎曰有于身不可也于道可也曰求
益乎求用乎曰末逹則益逹則用譬乎造舟于陸完
矣時濟于川矣闕矣將給請材以俻矣曰有是乎君
子求之哉堯舉舜以代天下舜登而舉十六相以理
求之歟曰君子求之也舜乎十六相乎咸求也時用
之求也時不用之固求也曰吾聞舜與十六相不曰
有求子何曰求乎曰德以求之隐而在下國有道也
孔子旅于七十國無道也曰君子于物貴悪比曰如彼
貭玉也曰質玉處于石工者採之以備乎圭璧玉不
求之也如若玉君子何求乎曰礱錯以成其器沽而
售之工視利也故求也玉以德工以利時哉時哉逆
順皆然也君子不求則以德求則以身道以由于身
者也身用則用矣求而不得者有矣未有不求而得
之者也曰吾聞夫臧子𣣔之遼有求乎曰求也曰求
于國若何曰有道也曰有道也何之行而不隱乎用
之不求也不用之求之也曰然亦有矣趣也異成也
同及得之一也且遼迩于晉晉敵也恃險以怙兇違
順以習非遼以禦其衝晉以防其討兵甲之害曰及
民命臧子于遼守也將勸義以使革其心將結信以
使断其姦道𣣔化于遼而来于晉德乃施諸身而聞
諸天下待乎用者也求之矣君子也有求矣臧子之
行也然矣何謂君子無求也哉
送陳昭華序
王者不出刑政弛焉則戎狄蛮夷盛而交侵于中國
矣聖人既沒礼楽弊焉則楊墨老佛盛而交乱于大
道矣子見治于國乎由王者在其上也戎狄蛮夷是
能侵之乎烏乎大道独不明乎聖人没也久矣礼楽
弊也亦久矣爲人者或楊墨或老或佛交乱而滿天
下大道犹中國也楊墨老佛犹戎狄蛮或也國治而
道不明楊墨老佛固侵乱也孰謂吾無能哉于𢾗君
之言知吾者無能耶能力于大道者一日終身斯足
矣𢾗君之言于吾曰有是也子之言于吾亦曰有是
也吾不自知其已之是與非矣𢾗君之言何相若也
子之言又何若于𢾗君也謂吾復于聖人之道刖楊
墨老佛之害未去矣是能果復其道哉子曰見義不
為無勇也吾為子當之力于大道焉然子聞兵陣乎
能有勇衆輔之則勝于戰矣吾犹戰也斯有勇焉先
將舉其力而斃其楊墨老佛子與諸君苟念其惠我
之言而輔于吾復于聖人之道也而後必矣子往見
諸君為吾告之如是也
送李憲序
世論韓文者有爱之名無誠用之實故談古道各各
不相推譲自作氣意大負于人未知于已真何如也
嗚呼口是而心非之吾所以不取也李生所謂不得
喜于衆者盖真好于韓文者也非口是而心非之者
也吾常思生之言無患其道不行于人文不顯于時
矣生從何而得于吾不期生之知也生不期吾之相
若也一日忽見道相同文相似豈有為生與吾各先
容之者乎君子坦然于所為作之而不憂其不行固
在合古聖人之用心不以世之浮沉移于德而已矣
遇其類者自然感而相應也君子小人各有其道道
同者果知之矣天下至廣也無謂其無人也吾道至
大也無謂其無好古者也且生未識吾時生豈果以
類生者望于吾乎務于德而勤行之累累出于世間
必有合之者也天生人善者少而不善者多不善者
所以為善者之資也苟善者多而不善者少則何用
見其為善者之大乎又安知其生與吾也終不為不
善者所資之耶夫脫然與衆之異見者固有成也縦
于今而不得之必于後也在矣生無戚戚而自憂之
可也道乎懸于天而不可期命乎懸于時而不可知
能期之與知者在于吾之所𣣔矣守之而不变也孰
能慮其餘者乎李生勉矣哉無以世為厚而已為薄
終吾徒也
送程說序
楽之中琴為貴君子多尚矣古之時声随巳出以舒
其悲怨喜惧之心聽之者知其能然于以察夫民之
情國之政矣今之人即異于是舉世而能者鮮矣能
之者非能舒夫心以出乎声也盖能習乎古之遺声
也其或真偽之不分節𢾗之無度復斯多矣是若廢
之者乎或不幸而有好之者能習焉當其発而鼓之
也見而来觀者百無一二矣觀而能聽者幾人焉聽
而復能知者固加少矣是以習于是者日怠其功好
于此者時微其學益至乎寢削矣况能感誠以變其
声作音以述其志者哉是以好而能者始即楽其習
焉終乃傷乎已之莫若其不知之也或有夫觀而能
聽者聽而能知者知而願學者進于其能人曰吾請
子以師焉朝乃以傳之暮乃以傳之至夫善紀而不
遺敏問而不休即能者反惧彼之如已也復不爲之
盡焉噫是亦人之媮薄者乎貴已而賤彼之所作也
致夫今不迨古乱斯由也嗚呼甚矣哉有能善聽者
于世也已尚貴之若莫可得也能来師而進習焉忍
不為之竭已以授彼乎何好虚而悪寔務姦而鄙正
之為矣予學之于是也但未知乎已之後能異世而
有如也斯務求以習焉程子良于此者也予得請之
今行將告别予敢言之以慮後有進于子者慎無如
吾&KR1018;之說者也
河東先生集卷苐十一
