河東先生集卷苐十三
門人張景編
祭知滁州孟太師文
淳化三年九月二十五日團練使副金𬗋光祿大夫
河東縣開國男柳開謹以庶羞清酌之奠致祭于太
師滕國公之靈太祖神武開闢區宇西吞蜀土公之
先王納&KR0833;歸疆以觀以亡公魁衆嗣彼居宅貳来偕
奉侍乙丑直歲邦云殄瘁于兮一世南越濱海限嶺
作界劉亦旋敗金陵跨江地廣物厖摧城始降帝聖
統乾興國紀年晉壘以顛華往失道莾然如草分圻
&KR0825;號荆潭杭閩雖據且臣不討已賓四征盡來上恤
而哀仁焉丕哉三家有子莫踵公趾或卑而稚公初
屇京虎節龍旌載錫載行泰山崇崇天子命公爰鎮
于東甘陵十載遺政如在吏民攸頼去&KR0916;中山塞堞
閑閑胡馬北還退假近垣河流若奔滑臺乃蹲日出
日處有伸有屈寕滯乎物漏停中夜箕哆南舍翰飛
斯化惟沸之泉因流即川驚波漲天永陽地僻𥚹淺
荒斥公蒞養疾適摧高堂縞衣成行茅復新喪悠悠
難憑人生可憎公斯又薨悲今念古宛如塵聚風來
即去譁然笑言倏矣何存事寕可論以昇即趋以降
即驅独異諸𨳩之在譴公視眷眷憫予無僊忽然而
殂零然而孤如飢失哺惟礼有制怠之為弃頽光
日逝爱不能留哀不能收公其惟休酒焉在巵心焉
在辞公知不知嗚呼哀哉伏惟尚享
内供奉傳真大師元藹自寫真讃(并序)
藹公来自蜀以寫真事求見上上爱之自上而下王
公卿大夫士聞于時者皆寫之上命曰若能自寫乎
曰能旣成觀曰善柳𨳩見之為作讃云
他人寫真能寫他人藹公自寫亦他人也凝睇隐默
纖無差忒至藝天與邁古超今立名宋朝萬世之標
真讃(并序)
淳化四年𨳩為藹師自寫真与作讃藹為開自作讃
與寫真讃曰
仰匪高俯寕厚識寡偶志難就東西師溪巖友審形
義非妍陋聖如知慶無咎
五箴(并序)
柳子志近于古人異乎時俗之所聞見𣣔明其道也
人皆忽焉作晦箴柳子每作事慮其不思而有所以
失作思箴柳子言居者以居于世也病乎人有同其
事而異其心也同者即与居之異者即与去之作居
箴柳子病淺無淵大之德使人目而見之輕而習之
卒成小人也君子之弃耳作淺箴柳子好直人有過
者以直言攻之使易其不善而格于善衆不克從反
謂狂野惧以直得辱作直箴其大意復言于後序
晦箴
道之明有時而明道之晦有時而晦惟晦維明與世謙盈
明不可苟晦不可捨苟之則妄作乎中捨之則患生
其下故聖人有云用行捨蔵者惟我與汝也
思箴
動静以順思而爲正苟若不思汝所以病汝謹其心
庶事咸欽出之與處必思其故默之與語勿使于誤
机思于密所發不失行思于修惟汝之休道思于謹
姑德之鄰思執其志思端其容思而思久君子之風
居箴
不我之徒何所與居小人為誠同利異謀異謀之大
彼相賊害雖與父兄亦偽其情能人其面能獸其心
汝若是也我愧乃深不與汝處不與汝語
淺箴
山之淺松柏不茂焉水之淺蛟龍不生焉世之淺忠
良不輔焉人之淺道德不存焉淺之若是我所以弃
直箴
夫子有言直近于仁以直化衆先直其身排斥昏佞
是非歸真直而不剛汝奚以云小人不知反以為狂
訾言成市嫁患其良于乎小人子心其傷得直而直
斯直孔碩直之在曲斯直又辱為直之義我有厥理
後序
知机而不能变不神也有患而不能遠于已其為愚
不肖也甚矣聖人所重者机見于未兆患窒于未乱
終百歲而考天命也胡云哉余自謂得聖人之道游
于畛域之中雖未列軻雄之間亦與世異尚也身遠
于位言之民未信也化之民莫從也病阨于鄕之中
鄕之無貴賤耋老童稚之軰咸鄙劣以小之違之歸
于他邑又不可也太夫人老而疾家貧不足給其費
世與孔子之徒吾何坦然安于是哉曰慮禍傾于身
遂反而求之得五箴以自歸焉
袁姬哀辞(并序)
袁姬良家子父母成都人開始知寕邊軍在闕下娉
得姬于其兄從余来全州桂州生二子一女一男皆
失之淳化元年二十秋八月八日夜疾卒于桂州後
堂念其遠京師四千里作哀辞一章尅石留于桂州
彼美袁姬兮柔芳懿懿瑶沉蕣瘁兮追惟弗洎隂貭
弱卑兮資陽望貴夀康攸遂兮天愆所利北塞南荒
兮偕行萬里寕期不修兮溘然而逝奔服勤劬兮喪
尔母子恫毒吾懷兮摧傷骨髄高旻孔仁兮皇適予
委明知有生兮亦必有死無如奈何兮情思罔已倏
焉胡往兮音容莫寄餘玩遺香兮忍孰為視桂山嶄
嶄兮翠攅若指曷能可忘兮我心于此西流之日兮
東流之水瞬息一去兮終天遠矣
贈夢英詩(并序)
過潭州見夢英高益竒不似今時所有非常僧也從予
徵謌辞以為好謌亦詩也故作一章七言二十五句
詩以贈之
晝光夜魄隂陽祖五緯天立五行父萬美蕃昌根此
樹剛柔各闕清濁聚形類紛然填下土精英間見羣
寕侣雄劇唯神時可主功格無先明競覩捨羊犬猪
用彪虎氣包茫昧廓區宇刓髮披緇心有取蛻免羈
跼脫潜去身投西佛學東魯塵視諸徒飆遠舉狂呼
飽醉賤今古公室侯庭迎走戶如攀喬柯腰俯偻搜
經抉誥將完𥙷声號大荒鏗簨簴筆詬斯冰卑尔汝
戟枝曳陣孰禦侮二十游秦老還椘蛟蟠枯泓驥追
鼠停舟湘濆吾與語歸返終南恨暌阻
諷虞嬪詩(并序)
湘水導全州城下北走州之境又独能產筠竹成紋
古書今俗通謂舜二妃溺于沅湘揮淚為竹斑者在
此也復東南望九疑山纔可百數里州岸佛寺傍有
妃庙因諷妃事作七言十九句詩一章刻石留于妃
廟中
惟堯則天舜弗復誔妃罔極恩亭育遏密無聞血盈
目南廵胡為淚染竹父輕夫重當何淑沅湘岸筠烟
莓覆凝紋疊斑殷郁郁猿緣鼯號鉤輈宿朋凄助惋
声幾哭賸疑下尤禹堙凟功充民戴荷百禄重暉並
耀難停轂亢居不寕逝如逐悲啼負冤生莫卜䘚顚
況瀾遠昌族謳訟肇私歸永福柔隂慘尅咎深速前
睇九山排矗矗到今雲顔愁何掬
贈諸進士詩(并序孫傳改名何)
開淳化二年夏歸自桂林寄家于許州抵京師見諸
進士之尤者作詩贈之
今年舉進士必誰登高第孫傳及孫僅外復有丁謂
到京見陳訪好尚同韓洎館中諸仙郎綸閣賢三字
翰林四主人列辟群英粹奔騰走大名淜轟天色沸
怒浪航斯濟駿蹄御良轡緣險徑梯空餓腸劳填味
我何為欣歡名身苦將悴北塞絶戎勲南荒政遭墜
焦焦家殚窮口衆食增累鶵豝餘十軰業學莫能噐
髮白壮心衰不覺老之至跼縮步九衢羞畏同腐婢
仲瞻尔𢾗子吾道終焉寄無為忽于予斯文幸專継
河東先生集卷苐十三
