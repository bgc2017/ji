鵝湖集卷四明龔斆撰
記
秋丁壁記
洪武十有四年秋八月五日秋上丁也常歲舉祀成均
具太牢以省部官攝獻至是先三日則以命本學祭酒
臣某重斯文也前期一日百官具服侍班聽傳制于奉
天殿祭酒率司業博士助教正錄二十四人從欽上命
也暨回獻官致齋于教樂廳不與雜務嚴祀事也其日
自晨及申風雨交作暮稍止人皆曰以聖天子報祀之
誠攝獻官承祀之篤君臣一心寧不有格于帝加以聖
人在天之靈文運方盛當不爲慮也夜參半雲翳四除
天地澄霽星斗煥爛河漢昭回爼豆既陳牲幣既設攝
獻官端笏立殿下百官景從庭燎有輝樂舞交作降登
興伏環佩珊然牲酒極豐粢盛甚潔配哲從祀分獻畢
舉洋洋在上咸若格思退而官僚師生舉手交賀皆曰
祀典之盛天意之符莫此若也于時陪祀者六部官若
干人翰林院官若干人太常寺官若千人通政司官若
干人御史若干人侍從官若干人春坊官若干人應天
府縣官若干人欽天監官若干人本學師生若干人學
官則某某牽連書之
白雲茆屋記
國子祭酒仲敏宋先生爲余言滑水之濱有佳處焉地
曠而壤肥草木蕃廡可耕可鑿可樵可漁民俗以醇生
齒以息吾家於斯舉十世矣誅茅結構朴而不華負郭
而郊居有琴書詩酒之娛無市塵聲利之接軒楹間悠
悠揚揚招之不來揮之不去者惟白雲耳因扁之曰白
雲茅屋好事者寫爲圖以見寄余宦遊京師往來乎翰
林胄監者數年矣寢食弗忘吾白雲茅屋也披圖一觀
景與心會子其爲我記之余曰嗟夫大抵富貴利逹者
之未遇也未有不放曠山林傲睨軒冕者逝將終老乎
清泉白石間至其出而用於時也綰墨紆朱登金步玉
回視前日游息之所不啻弱水之隔蓬萊也有能不忘
其貧賤所操守者蓋亦寡矣先生獨不忘於是豈有說
焉先生家本中原世爲官族蚤歲以明經取科第羈紲
仕途蓋有慕乎白雲茆屋之趣而莫得者也繼而兵革
騷動四方靡寧雖欲求吾白雲茅屋之安而莫適者也
晚際明時横經太學又將酬其白雲茅屋之願而未遂
者也儻得一遂所願則千駟萬鍾能移其志耶今老矣
且莫有歸休之樂矣觀書之暇逍遥相羊將見白雲長
存茅屋無恙前花後竹左圖右書於斯時也天下之樂
又孰有加於此乎余備員司業與之同僚者二年以其
說有默契乎余心乃不辭爲之記
上饒縣新修學記
上饒舊學在府城西去城二里許元末燬廢不存國初
禮樂未興不遑暇者又十餘年乃洪武庚戌始詔天下
郡邑興學校置教官訓導之員選民間俊秀子弟入學
肄業維時上饒令丞多故未能作新於城西北隅草創
學舍數楹卑隘殊甚後三年玄黓困敦春永嘉林從事
永以經學充貢于朝來尹兹邑至學之頃顧瞻徘徊嗟
嘆久之詢于衆曰廟可後乎曰不可非廟無以祀先聖
曰廡可後乎曰不可非廡無以祀先哲復曰學可後乎
曰不可非學無以善後進乃白之大府白之守禦官府
官某某守禦官某某咸是之議以府治後之東度地經
始焉庀徒鳩工出俸以給餽食掄材於麓陶甓於滸書
夜弗休息期年而學建又期年而廟成於是師生有授
受之地官僚有薦祼之所既完教諭汪珵美訓導姜彛
歐陽謨來請記歲月余曰古者家有塾黨有庠術有序
國有學皆所以明人倫也自三代迄今斯道不廢良以
是夫君以之歌頌太平臣以之尊君親上庶人以之移
風易俗所以振起綱常扶植世教者豈細故哉三代而
下文風之盛莫宋若也德祐之季武臣倒戈恬不爲異
死難輸忠無非學者載在青史歷歷可觀由是論之學
何負於朝廷哉吾黨身任教職幸際明時惟當勉力不
怠期無負聖天子嘉惠斯文之意其於歲月本末則不
可不書
繞林廵檢司新創廨記
江南地多險阻界乎饒信之間者曰文山其地山高而
崖谷深道隘而草木盛倉卒有變鄉民率據險自固習
爲故常往往拒命官府患之元末居民恃其要害反覆
不常者二十餘年本朝汛掃寰區削平姦宄華夏蠻粤
係頸闕庭至洪武二年山之餘蘖猶固守出没爲民害
弋邑爲甚焉主簿潘某雖屢率丁民備禦稍獲平寧而
盗之根本猶未拔乃圖状上聞議以邑之北鄉繞林創
置廵檢司以扼其吭朝廷可其議庚戌以滁人孫茂夫
來董斯任即其地置廵檢司府縣擇民之強壯者驗丁
糧設弓兵百人以付之始至百務未集人皆難之未幾
賊悉悔過爲良民茂夫相地之勢披荆棘畚土石鳩僝
徒官舍鼓樓舉合法制若固有之事不勞而集賊不殄
而平且三年矣民皆德之咸願勒諸石以識其美來徵
余文因爲詩以美之皇朝受命奄有萬方蠢爾山寇乃
敢陸梁饒信之區古稱厚俗不悍而剛不阿而睦文山
逆黨何獨不然憑險負固爲亂之源弋邑在邇不遑寧
處雖有良民誰能禦侮州縣上議設置徼廵謂此繞林
據其要津首命茂夫職任斯稱付以弓兵百爾強勁銜
命斯來誓不俱生忠憤所激不殄而平芟其蔚蕃鉏其
阻險樵牧耕桑一無舊染早衙夜鼓詰慝刑姦惟懷永
圖匪曰壯觀吠犬不驚流移休息民咸曰嘻斯宰之德
願識厥美勒之堅珉刊此頌聲以勸後人
許存衷歸田記
余曩年嘗識清漳許存衷於燕山於今二十有六年矣
旃蒙單閼秋蔡君孔昭來尹上饒孔昭則存衷之外姪
也首詢存衷無恙未幾漳郡馮廣文性初以領薦還道
兹邑乃得奉状問起居明年其嗣某來獲復書慰答因
索余歸田之文余何靳一言以續久要之好存衷漳之
右姓也其居在龍溪郭外若干里有良田美池可耕可
釣築室種樹决渠灌花自足終老之身無所事乎功名
矣所以不遠萬里涉江泝河旅寓幽燕﨑嶇海岱者蓋
將得禄以榮其親也由是自定南砦徼廵官一再遷秩
府縣親亦榮矣中值變故兵革屢興存衷復倦於仕途
乃翁以八十之齡垂白堂上不欲貽憂膝下一旦遂棄
禄歸耕蓋將盡菽水之懽於晨夕也昔潘安仁嘗曰太
夫人在堂有羸老之疾尚何能違膝下色養屑屑從斗
筲之役乎因賦閑居歸田以自見今存衷之心殆彷彿
乎安仁矣遂為之記而系以詩云清漳之濱龍溪之濆
青洋之村有田一圩有宅一區許子之廬元運將窮漳
民洶洶弄兵起戎城郭破殘武臣怠官邊郡膽寒許子
靡寧倡呼白丁奮揚義聲不日掃除誅其兇渠民奠厥
居稂莠既芟錫爵實堪官于定南晚值搶攘職名屢更
公論弗行嚴君耄期旨甘或違翩然以歸賣刀買牛易
其田疇紓親之憂青洋西東禾黍芃芃允為良農長稚
檀樂歲時忻懽遺之以安久闕贈言記其歸田千里饋
焉
南溪舊隠記
南溪舊隠者國子博士茶陵譚子發之别業也由其地
在茶陵之陽故曰南溪以其上有先人退休之居故曰
舊隠茶陵於湖南爲文獻之邦譚於茶陵又爲禮義之
族南溪得山川之秀擅丘園之美市塵無侵聲利罕接
誠負郭之佳處也元末兵革四興故家大族悉爲丘墟
南溪地廹闉闍去家密邇譚避他邑辛勤來歸故宅靡
存改卜其上因復初元先生爲題南溪舊隠四字故名
焉洪武壬戌冬余爲國子司業時譚適爲博士與之遊
者六七年屢以記爲請江右雖西接湖南余不及一親
迹其地昔弗及知今弗及見何以記為因諗之曰子之
南溪也昔也必有茂樹修篁竒花異石可以遊目適情
者固無恙乎曰無有也必有亭舘陂池高堂廣厦可以
燕遊止息者固無恙乎曰無有也曰若是則竹樹荆榛
池臺瓦礫矣謂之舊隠者何哉然而兵燹之變四海皆
然不特爾之茶陵也廢興之事古今皆然不特爾之南
溪也縱不能保之於既往獨不能振之於將來乎改卜
之說固其宜也近年以來附郭之地至難保也不見侵
於官府則見奪於世家得僅存者亦寡矣今南溪猶爲
青氊故物夫豈偶然也哉水光山色可以暎帶左右者
猶在也煙雲卷舒可以怡悦旦暮者長存也池可以漁
畦可以蔬肯堂肯構有其人矣可濯可湘有其地矣可
以來清風可以招明月數椽之居萬間之厦無不可者
有志者事竟成也譚悠然而笑曰是未足以盡我之美
也吾上世家藏經史圖畫及宋先輩所述遺文若干卷
雖在羇旅危困間未嘗闕失此乃非他族所可及先生
其以是記之余既重其請復閱其書味其文贊之曰得
其所哉得其所哉
墨池書屋記
墨池書屋者太學生潘奎讀書之室也因其居之旁水
色如墨故號墨池乃宋翰林羅孟郊之故居曰翰林堂
者是也地在廣東惠州之興寧縣生築室于翰林之故
基而以墨池自號豈將追蹤古人耶古人以書名世者
無過乎鍾元常王逸少也余嘗於興國得元常之墨池
矣復於臨川得右軍之墨池矣惠州東坡蘇公謫宦之
所坡之翰墨亦無愧於鍾王斯池豈以蘇而得名耶生
今肄業于太學矣躋仕版有期矣苟能以鍾王書法繼
美于蘇公焉始有踐夫墨池之跡吾知異日池水之墨
又有甚於斯時者苟爲不然雖盡烈徂徠之松爲煤以
泚之亦無補也生頗有志於學故記此以勉之云
風木軒記
人子養親之日有限思親之心無窮此人事有不齊非
人心不相似也故有盡甘旨於耆艾之年有奪供養於
齠齓之日其所遭有幸不幸者存焉是皆天也非人之
所能爲也存而養没而思或歡焉或戚焉但盡吾心舉
不失其爲孝矣永嘉涂君叔乘性至孝好讀書自幼不
省恃怙但知有思親之悲而不知有養親之樂者每讀
詩至蓼莪篇未嘗不掩卷涕泣此非其所遭之不幸者
與闢軒數楹寢食其間因取吾丘子木欲静而風不止
子欲養而親不逮之說顔之曰風木軒以寓其孝思不
忘之意軒之左右茂樹蔚然時當卉木萋萋淑景將暮
霜露既降枯梢號寒於斯時也風木之思愓然予懷若
割創鉅矣介其友人某徵文於余記之余曰悲夫叔乘
果知風木之說乎大扺世人於親之存也率不知事親
之樂也及其没而知焉則已晚矣風之未動木也亦不
知静之爲美也及其呼號奮激搖撼不止而後知焉則
亦末如之何矣借使涂君親不亡養不衰不知其心亦
知其爲樂否乎蓋必知之矣余謂涂君之不幸又有甚
於他人者世有處貧窮患難而不能盡其養者有之矣
至於富貴而思焉每懷不自足之心如仲由者未如涂
君之幼孤一不能身親其養其思慕之心當何如耶君
昔爲胄監生見同舍有告歸省謁者而不與焉今居官
見同僚有以禄迎養者而不與焉寧不有動乎中耶由
是而思親之痛愈深而風木之悲愈切矣遂爲之記
蘭竹軒記
嘗思古人寓意於物矣或美其才或美其德二者固皆
足以寓意焉然才之可取莫若德之可尚也上饒傅夢
野以蘭竹名其軒人皆以爲取其才吾獨以爲取其德
傅上饒故家居于玉水之湄舊宅燬于兵燹更卜數椽
棲息其間藝蘭盈階種竹繞舍裵徊徜徉與之爲徒亦
久矣蘭則怪石嵌空紫莖綠葉幽香旖旎可佩可紉露
花葳蕤誠可以玩目而適情矣竹則葉如翠羽筠如琅
玕曉月嬋娟綠影滿地隆景晝赫清風徐來誠可以湔
塵襟而祛流俗矣此特其才之美也在他人觀之則以
夢野之所尚者在斯而名軒之意亦在於斯余則以爲
不然古人有言曰與善人居如入芝蘭之室則蘭固善
人之儔矣又曰竹存君子之操則竹固君子之行矣此
乃其德之懿也夢野之在鄉邦也鄉邦稱善人在友朋
也友朋稱君子善人君子固夢野之素履取以名其軒
豈在此而不在彼與然則楚畹淇園舉不足爲吾夢野
之輕重矣
深造軒記
余爲胄監之明年昭武張原哲謂余曰吾鄉三華山閩
山之最佳處也岡麓之竒林壑之美有不可得而備述
者焉泉清石白竹翠松蒼掩映蔽虧干態萬狀騷人詞
客過之者莫不悅其竒勝終不能一朝以居豈天地鬼
神所秘惜不輕以畀人耶吾鄉吳定翁居之定翁自元
末佐治建郡覩世事日變遂棄官晦跡於斯築室種樹
引流鑿池日與良朋益友徜徉其間或瀹茗清談或斗
酒相樂故邑之賢人君子亦往往樂與之游闢軒數楹
顔曰深造蓋有取乎孟軻氏之說也以書介原哲徵文
於余余家信之鉛山與昭武接壤室邇人遠未獲一跡
其地姑以原哲所稱道者爲之記焉大抵求道之心人
皆有之往往不能深造其域者由其剽竊緒餘耳聞而
道聽以是欺世駭俗而曰我能深造吾未之信也蓋必
真有得於其心則居之安資之深而取之左右逢其原
矣此窮理盡性工夫豈日用常行之道比定翁顔以是
說必有自得之學矣余老矣奔走於圭撮之禄不能高
蹈遠引以相從於心寧不自愧它日或得遂余歸老之
願青鞋布襪弗遠數舍陟岧嶤越巖谷一往觀焉志願
足矣故樂書所聞以爲定翁記
夀萱堂記
夀萱堂杭州李愚若虚養親之所也堂在仁和其地爽
亢幽隠背郭面流有園池之美爲屋數楹樹萱草數十
本雜以竒花異石四時蔚茂南窗北牖凊温有其處焉
山樵水漁旨甘有其具焉顔曰夀萱良有以也嘗讀衛
風伯兮之詩有曰焉得諼草言樹之背由昔人久别懷
思視諼草以忘吾憂如見其人耳然情愛之鍾莫切於
子母也若虚之心豈不以出處不常恐貽線衣之念欲
其親視萱草無恚以忘其惟疾之憂而寓之斯耶謂之
夀又若虚愛日之誠一喜一懼俾永其親年以待它日
鼎茵之養耳非萱之夀也親之夀也李故家大梁父遊
宦於杭因僑居焉父早喪鞠於母孟氏孟氏今六十有
九矣謂之夀萱也宜哉天朝文治大興萃天下古今書
籍板百萬計將以同天下之文也簡編錯亂召四方文
士繙閱之若虛應召以來晨昏銓次幾一寒暑思親之
念常往來于懷屢請一言以爲夀萱堂記於是乎書
雪窩記
國子司業吳性傳先生即其寓館中庭之後闢一室焉
高廣不數尺置一榻其中僅可容膝墁以白堊素潔可
愛號曰雪窩以爲晨夕燕息之所絶去聲利流俗脱然
先生年甫踰六旬而龐眉皓首公暇之頃婆娑其間日
光玉潔人室輝映四時如冬俗眼觀之不啻越蓬婆而
望西嶺也謂之雪窩不亦宜乎屬余記之先生莆田之
老儒也與余雖有江閩千里之隔晤言則未而姓名出
處彼此相聞洪武庚戌朝廷興舉學校余分教廣信先
生分教莆田俱十年不調秩去年秋同被召爲四輔官
居月餘同以老病乞歸田里今年夏又同召入國子學
仕止進退心同迹同皆不期而遇雖平昔久要未有若
是其巧者余焉得無一言以紀其實先生涉獵經史於
傳記百家靡不考索稠人廣坐議論風生見者莫不以
爲老於學者今聖天子崇重斯文一新胄監先生宜横經
講學啓廸英髦振起儒宗以聳四方之觀聽至若汛掃
一室遊焉息焉乃異時歸老之心非今日所宜事者誠
未足以鋪張其美也雖然邵堯夫一代偉人猶以安樂
窩自奉是則雪窩之記余所以慨然而不辭
愛日堂記
越胡本道築室于諸暨之舊廬將以復先業也以愛日
扁其堂以養其親也不曰愛親而曰愛日意有在也夫
愛親之心人所同然或在或亡謂之愛日不可也惟矻
矻孜孜惟日不足頃刻弗亡于懷乃愛日之誠耳且日
行于天晝夜循環歲月如流怱怱不返昨之如漆者今
日而星星矣今之渥丹者明日而枯槁矣孝子之心得
不愓然而懼耶春日載陽淑氣和煦南薰時至晝景舒
遲秋陽熙熙殘暑盡退霜晴冬愛祈寒自温當此之時
親之樂無涯孝子之心得不躍焉以喜耶本道越之右
族也少孤奉偏慈之訓學業底成中值兵革避地鄰邑
辛勤來歸築室種樹其地盡旨甘温凊之奉故有是名
母夫人趙氏故宋大丞相鼎之裔孫本道則元進士筠
翁之外姪一中之猶子也歲辛亥本道領薦爲玉山丞
後二年來需余文遂爲記
四德堂記
元亨利貞乾之四德也元者善之長亨者嘉之會利者
義之和貞者事之幹此四德之原於天而具於人者也
一見於易之文言一見於春秋左傳孔子不曰本之春
秋穆姜不云本之易其古有是說邪吾不得而知之矣
信之玉邑翁氏顔其居曰四德堂其有取乎易邪抑有
取乎春秋耶吾亦不得而知之矣翁氏曰舊築堂於邑
之南鄉去郭無半舍爲屋若干楹背山臨流竹樹交映
棠棣爭秀桂蘭齊芳是扁也意謂上世積善之深嗣續
之遠始則聚族於居後世散處他邑世次日久歲月愈
多昭穆一失遂成塗人皆由譜系不明之故也今欲祖
孫相承别以編號則雖百世之下綱舉而目張蓋天道
始於元故一世而元二世而亨三世而利四世而貞五
世以下别立字以繼之斯堂之扁將以爲一宗姓之權
輿也需余文記之余曰古者天子因生以賜姓此得姓
之所由始也翁之得姓亦久矣其散在天下者不知其
幾千萬指使其初有能如士白因世系以統一之何患
昭穆之不序耶嗚呼元以下固可得而言焉元以上則
無可考矣余既有以慶其將來而復發往古之一慨以
其有關於世教也甚大於是乎書
郭氏望遠樓記
余嘗究觀事物之理矣有期於心而責其必然者有不
期於心而得之自然者是皆有一定之天初不在乎人
心之期否也如射之一發而破的此心之所主在於必
中謂之無所期不可也如空谷之應聲聲發於此而響
應乎彼謂之有所期亦不可也廬陵郭氏築室於秀溪
之上顔之曰望遠樓夫樓者可凭高而縱目意其地必
有平原曠野江山開闔煙雲卷舒一覧千里之勝暇日
可以遊目登眺如韓子所謂升高而望遠者乃不然也
其意以爲自上世積累至今子孫猶能以詩禮世其業
自今以往豈無一二子孫復能以詩禮昌吾宗耶徵諸
上者其遠既如彼望諸後者其遠又如此非以遊觀景
物之樂之美求自快於一時也此有期於心而責其必
然者郭氏與有焉或曰是心也人皆有之孰不願其後
嗣子孫之賢而有千駟萬鍾者哉顧得之不得則天也
何必期望哉余曰不然昔漢于公治廬舍謂梓人曰為
我高門我治獄未嘗有冤後世必有封者宋王晉公手
植三槐於庭曰吾之子孫必有為三公者厥後西平侯果
能踐于公高門之言魏公果能成晉公三槐之志由是
而知責必於天者必有所主於中非妄爲之說也古人
有爲之者豈必郭氏哉嗚呼郭氏其亦有主於中否乎
遂爲望遠樓記
明志堂記
江南山水之秀無過於錢塘人生其間亦皆秀出而穎
異非他郡可及豈高厚所鍾不能盡洩其靈氣而發于
人乎何其濟濟之多賢也秀才李燁錢塘之白眉也年
少而質美學博而才富其上世自淮游宦江南僑于錢
塘之餘杭縣洪武丁卯以邑庠充貢太學戊辰以善書
選入中書科兩年之間再遷文翰亦可謂出類拔萃者
矣其故居東瞰西湖西對天目讀書其間徐子常爲題
其扁曰明志意有在焉需余文記之余曰汝亦知子常
之意乎蓋謂錢塘湖山之美適足以喪人之良心此志
之不可不明也若夫平波曳藍疊巘攅翠荷香桂子釣
叟蓮娃固可以供斗酒篇詩之娛矣有志之士不在于
此也壺觴縱横獻酬交錯歌舞彌日管絃沸天固可以
偷一晌之樂矣有志之士不在於此也然則志何爲而
見耶古人有言曰志於道德者功名不足以累其心志
於功名者富貴不足以累其心故自聖門觀之如顔淵
季路之各言爾志子路曾晳冉有公西華之各言其志
則道德功名不較自可見矣今子之志也其在於道德
耶其在於功名耶吾知其不在於富貴矣此正君子之
所當明子常之意或在於此
介石圖記
進士何奎西江之儒家子也其居在南昌之璜溪嘗築
室溪上讀易其間扁曰介石蓋取諸豫六二介于石之
義也洪武甲子肄業邑庠丁卯升入太學明年戊辰舉
進士得一圖大不盈尺危石古籐狀甚險怪有確然不
可奪之勢心甚愛之以其有合於昔日名齋之意也裝
潢爲軸需余文記之余觀豫之爲卦其貞坤其悔爲震
雷出於地其奮也勃焉故爲悅豫之象六二中而得正
較之上下之溺于豫者大不相侔此介于石之占所以
有取於斯也其在人也苟有快於其心者必悦悦之甚
則欲動情勝而樂生焉由其易以溺人之心溺則失其
正而反憂故不得不介于石以防制之此作易聖人假
象示人之微意也奎也家學有源於易深明進退存亡
之幾初年學之有成頗有悦豫之心慮其悦之過而或
怠故取此以戒謹之繼而榮名鄉貢又繼而榮登科第
安得而不悦豫哉矧今成名方盛之年而父母俱存兄
弟無故又安得而不悦豫哉在他人則喜溢于辭色間
奎也惴惴焉猶恐吾斯之未能信非有安静堅貞之德
其能介然如石而不陷於悦豫之久者乎由今不以富
貴榮利悦於心而以道之在我者爲悦焉養親則菽水
盡其歡俾悦不在已而在其親處兄弟則怡怡焉盡其
友愛俾悦不在已而在其兄弟是則介如石之心不以
宦成而或忘其不終日貞吉也宜哉吾想其名齋未有
斯圖也斯圖之作未必爲名齋設也齋創於彼圖得於
此其偶然耶非偶然耶不可知矣
