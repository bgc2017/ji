提要
鵝湖集六卷别集類五(明)
(臣)等謹案鵝湖集六卷明龔斆撰斆鉛山人
明史無傳惟太祖本紀載洪武十三年八月
丙午置四輔官以儒士王本杜佑龔斆趙民
望吳源為春夏官而亦不詳其本末考鉛山
縣志稱斆先以明經分教廣信輯朱子說補
六經圖御史葉孟芳薦其學行徵入為四輔
官以老乞歸又召為國子祭酒卒於官著有
經野類鈔二十八卷盖亦窮經篤學之士也
其集見於焦竑經籍志者六卷流傳甚尠程
敏政明文衡黃宗羲明文海蒐採極博而均
不及其名姓則亡佚久矣今惟永樂大典尚
頗載其詩文詩雖多沿元季餘波而清婉諧
暢亦自琅琅可誦文則原本經術結搆謹嚴
實能不愧於作者其送周倬張溥使高麗序
稱洪武十八年命倬等往封國王而明史高
麗傳失載其事又贈劉叔勉奉使西洋回序
稱洪武二年春詔叔勉往使三年夏纔至西
洋而明史浡泥傳乃稱三年八月命御史劉
敬之往使閱半年始抵其國年月參錯不合
自當以斆所記為得其實是亦足以資考證
也謹掇拾薈稡仍依原目定為六卷著於錄
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
