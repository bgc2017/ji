鵝湖集卷二明龔斆撰
詩
吳伯舟歸養
括蒼山下白雲飛漢水江頭綵鷁歸微禄可能三釡養
遠遊應是五年違庭闈有夢關山隔鄉邑無書故舊稀
不爲鱸魚心獨苦黑貂幾誤老萊衣
次韻萬益謙
半載飄蓬兩鬢華又驚春信入梅花昔貪朝市風雲闊
今愛山林歲月賖縱步且須留謝屐倦遊何必怨張槎
勞君故有詩相寄隨意行吟到水涯
偶因行役過君家山路迂廽菊有花濁酒懸知留我待
香粳不用喚兒賖舍南久有歸田耜戶外今無上漢槎
最愛蘭蓀芽競茁一經垂訓足生涯
徵君雖老尚昂藏珍重斯文與有光詩比杜陵方近古
賦如賈誼却升堂披離蒲柳當門綠奕葉芝蘭傍砌香
尚有惠連春草句夢回清興滿池塘
白髮相看勢利忘德星千載聚文光庾郎久不依蓮幕
嚴武何曾顧草堂霜樹錦楓留客醉露叢黃菊噀人香
此翁近亦無機事拍拍輕鷗水滿塘
送張邦英别歸會稽
柳怯春寒未放綿故人歸思倍凄然蘭亭日日堪携酒
剡水時時好放船微雨輕塵催去馬翠烟芳樹老啼鵑
知君更有重來約不用看雲白晝(民其弟邦秀信郡長目司也以訪邦秀回)
(故用少陵憶弟看雲事)
贈毛生兄弟從父守禦四川
綵袖雙曕難弟兄錦江萬里計修程舟行灩澦風生檝
家近蓬婆雪滿城諸葛勲名新將略二蘇文采舊家聲
浣花溪上多才思莫為馳驅廢短檠
松江釋信中孚鏡觀頌
秋水泓泓混太清本無色相自虛靈冥心似覺身爲幻
過眼空疑影附形好為空花除妄滓莫將止觀泥殘經
檐頭探取中孚畫歸對包犧問姓名
送貴溪張尹丁父憂還家
花縣春風柳絮飛傳聞茂宰有歸期都門莫訝雙鳬遠
山鳥應嫌匹馬遲堂上琴門公事少沙頭酒盡客心悲
孤篷夜雨郵亭晚掩涕長吟陟岵詩
寄友人
金陵自古帝王州水碧山青節氣柔夜雨催殘黃菊晚
西風吹老白蘋秋千家月色連天白萬戶砧聲接地稠
兩載鄉音無使到豈無鴻鴈在汀洲
寄永福寺友人劉潤芳
故里雲松不厭看又飛金錫度長千鍾山得似芝山好
道海何加學海寬羡爾心如禪定久愧予身與客氊寒
自從别後音書隔天外征鴻字字安
江東遊子問歸期之子何心去魯遲臨汝雪晴宵剪燭
武陵花落晝哦詩百年士論歸名節十載交情倚夢思
明日重來尋舊約春風携酒看靈芝
贈人使回
皇皇使節自東來千里雲山瘴霧開官渡解鞍憐騕褭
郵亭看劍拂塵埃魚龍水闊波聲遠梅柳江春暖氣回
欲買小舟聯後載弱流今已隔蓬莱
贈傅謐之官泰寧丞
百里傳呼二尹來理民須仗濟時才舟行越水鯨波息
路指閩關瘴霧開羣吏不須鈐紙尾蒼生無復堕顛崖
橋門此日難分手千里馳書慰老懷
贈陳積慶之官宜黃令
西江寸水少波濤令尹傳聞得俊髦百里可能淹驥足
三年漫爾試牛刀文昌閣下琴書静華盖峯前雨露高
底事橋門重分手催科撫字要心勞
寄貴溪令張伯孚
三載橋門麗澤深寫詩聊記别來心半江自剪吳淞水
百里休慙枳棘林客散郵亭青嶂晚鳥啼公館綠槐隂
催科畢後無餘事長日須彈子賤琴
贈鐵松
鐵色蒼官出澗阿風霜飽歴歲年多根蟠翠石猶存鑛
雨溜青銅不改柯鎖甲凌雲空自脱戟枝臨水亦難磨
公輸歐冶休相顧留取清隂覆綠蘿
天地為鑪萬木焦長松依舊翠岧嶤洪都一柱苔空老
赤碧千年戟未銷澗底冰霜明節鉞林間風雨聽簫韶
矢人莫把高枝剡留與夫差射海潮
贈畫師徐碧澗
幾度山齋聒夢醒風泉石瀨瀉清泠雲隂半染松邊黑
苔色全添雨後青人帶殘陽歸谷口鶴翻清露滴林坰
如今收拾新圖裏始信徐生筆有靈
贈筆生徐原珪
三絶吳興價最高品題何待見吾曹南山未必無清節
東郭争知有俊髦吏部文章徒炫美中書官賞不酬勞
玉堂頼爾能揮洒尚寫新詩换錦袍
贈松江王千里太守回蒼梧(司業王嘉會弟也)
舊是東吳隱逸人忽看飛旆擁朱輪一年夢隔三山曉
千里恩涵五嶺春鈴閣雪消梅蘂重彤墀風暖棣華新
遥知父老郊迎日樽酒黃堂介夀頻
贈中齋
身侍紅雲戀白雲誓將大節報君親玉皇香案三呼日
金母瑶觴一笑春天上星辰高北斗人間草木耀南閩
聖朝孝治隆千載指日恩霑紫誥新
海月夀吕養浩
碧落空明翠欲流滄溟東角暮雲收光搖銀闕三山曉
冷漾冰輪六月秋五夜潮回蟾影浴九天風動桂香浮
廣寒分取長生藥穩泛仙槎訪斗牛
瑞洪夜泊
三月江南雨滿湖魚吹花浪鳥相呼疎燈照水夜明滅
遠樹入雲山有無澤國田磽人薙草酒船風静客摴蒱
柳隂不見垂綸者却道煙波是畏途
春日登臨川青雲亭故址
青雲亭子有遺基曉蹋春陽信馬蹄十載干戈愁裏見
百年歌舞夢中迷雪消華盖三峯出雲捲金臺五石齊
風物不因城市改酒酣歸路欲鷄栖
滕王閣
高閣凌空歲月徂王生文字已糢糊黃麻莫為青蚨賜
綵筆能將粉蝶圖澤國波濤仙島迥重城煙雨蜃樓孤
遊人不識興亡恨惟解臨風倒玉壺
薌溪道中
不因行役愛追遊處處長亭得少休官道行人看虎跡
野塘稚子拾鷄頭青山已是三年别華髮堪為兩鬢羞
溪上梅花仍有約莫將歸夢付淹留
三山磯
三山直上與雲齊海色蒼茫楚水西波浪不驚沙鳥沒
蒹葭無盡塞鴻低風生野戍旌旗閃日落荒村虎豹啼
莫向鳳凰臺上望遥遥空使客心迷
八月十六夜泊鄔子寨示祝權
鄔子巖前江霧開瑞州河口北風回南山一點青螺小
鄱水千羣白鴈來明月尚圓天氣好良宵虛度客心哀
故園松桂無人管只恐秋霜兩鬢催
女兒港
剩水殘山自古今美名何必直千金防身未識姑嫜禮
擇配那知父母心眉黛眼波春思闊野花山葉暮愁深
猶勝思婦高樓上一曲離歌淚滿襟
與睦州甘彦初同知同過弋陽晚泊
十年重過弋陽溪野店山橋處處迷烏鵲攅枝驚虎嘯
獼猴曾過學猿啼客行官道霜猶濕人醉郵亭日未西
說與睦州賢别駕好因凋瘵問蒸黎
弋陽道中
偶乘小蹇度山阿記得當年舊所過雲護早霜晴不穩
路穿隂嶂濕還多野人生計渾全薄行客鄉音一半訛
滿眼黃蒿能幾闢邊頭何苦用干戈
蟂磯廟
姑熟江頭浦溆廽雲岑煙島翠崔嵬樓穿蜃氣波心出
山戴鰲宫海上來石見早知潮水落風生遠見客舟開
天教迥隔江淮壌不著遊絲點綠苔
過赤壁
赤壁爭雄又幾秋江波不斷古今愁風腥遠水魚龍混
草没荒城鹿豕遊樊口斜暉穿樹出漢陽孤嶼接天浮
年光不逐豪華去賸有殘碑記竹樓
次韻吳自修遊南巖
南巖地偏罕人跡問君胡為來此遊偶因人生閒暇日
况當天下承平秋飛泉自落屋西畔青山只在巖上頭
招提境界不易到松篁一逕通深幽
溪南十里南巖寺老栢經年泣象龍林屋山光春皎皎
石闌雲影午重重勝遊佳客身親到惠寄新詩手自封
南渡老臣遺墨在想因忠憤久填胷
再過上饒夜宿城南逆旅
狂客征衫不自由綠隂啼鳥豈知愁半簾曉月湖邊柳
一片夕陽山外樓水落漁翁尋釣石風來梢子促行舟
兩年三度經行此羞對東風話舊游
鳳凰臺
聞說高臺有鳳凰如今芳草思茫茫山環帝里南來盡
水繞石城西去長蘷樂九成春寂寞秦簫三弄月荒凉
綵雲一叚無消息幾樹梧桐老夕陽
五老峯詩贈南康守
敷淺原頭列嶂開湖光倒浸碧崔嵬九江滙澤流山雪
三峡飛泉吼石雷李白新題蒼蘚合匡君舊隱白雲堆
好將拄笏朝來意付與黃堂酒一杯
蓮花峯
清塘山色碧如流荷葉荷花幾度秋太乙僊人青玉舫
沅湘詞客翠雲裘平湖遠遠連舟渚芳草青青隠鷺鷗
晚雨漸乾霞鶩散教人虛泛採蓮舟
女兒港阻風
老屋疎籬半掩門斷煙疎柳幾朝曛雨昏潮口生春水
天入江東有暮雲山翠猶疑粧淚濕眼波如恨寶釵分
豈無漁笛蒼茫裏垂老飄零不忍聞
遊鷄鳴寺和伍助教朝賓
不為嬉遊廢簡書偶承恩命得驩虞吳中綠樹今無恙
洛下青山舊不殊蕭寺飛甍齊㟝嶁胡僧尖帽織氍毹
太平有象無人識願播仁風被海隅
突兀禪關隱薜蘿閒扶藜杖一來過蒼髯楚客留篇什
碧眼胡僧禮貝多南澗露芹分璧水北橋煙柳拂金河
相逢莫說無生話雪案螢窗要琢磨
化人宫殿倚巍城獨立凭高眼倍明僧設番茶澆磊磈
童燒山葉煑清泠人間白馬何年返天上金鷄半夜鳴
南望鳳臺應咫尺朝陽還聽舜韶聲
鷄鳴之上接清廟畫棟翬飛出林杪馬埒風高苜蓿秋
鳳臺日上梧桐曉雲消天宇山色明潮落江堤水聲小
垂老何因樂意多吾皇整頓乾坤了
過潤陂
客裏深思行路難歸心何事更盤桓風回水國波聲小
雪滿江天鴈影寒莫把驛程思遠近祇凴鄉夢報平安
因嗟白髮催人老青鏡流年仔細看
過湖口寄東吳故人
天塹茫茫水國分徼廵鼙鼔隔江聞艣聲搖落山頭月
颿勢衝開嶺上雲拜舞近辭丹鳳闕去留今共白鷗羣
九華秀色青如筆欲寫交情遠寄君
仙人石
石上仙人去不回洞門深鎖白雲堆鹿行澗底窺瑶草
鶴過松隂步紫苔初起無心成久立子房多病盍歸來
等閒識得尋真路千樹桃花次第開
過望夫石
獨立長亭望眼空江波有盡思無窮啼痕暗滴莓苔雨
瘦骨寒生薜荔風萬里音書何日到百年恩愛此心同
天荒地老名難泯不比巫山一夢中
碧筒飲
笑遣芳樽吸綠荷風絲撩亂粟芒多湘妃小盖擎波出
太乙仙船載酒過玉露引香通鼻觀碧雲分影照顔酡
獨醒楚客應嫌此故剪秋衣换綠蘿
故山敝廬不庇風雨告歸補葺述事興懷
玉川破屋不全抛若比揚雄欠解嘲稚子何心守環堵
旁人應笑捲重茅誰憐門樹烏三遶自愛雲松鶴一巢
安得萬間寒士庇無令風雨蘚痕交
池口阻風懷故人東流宰周德平
莫向池陽問酒杯好懷應爲故人開九華山曉千峯出
三峡江寒萬里來塞鴈未随南陸轉楚雲多逐北風回
浮名本自無羈絆應笑先生白髮催
登滕王閣故基
高閣千尋俯綠波波心倒浸碧嵳峩西山鷄犬雲中去
章水魚龍影裏過煙艇客眠洲渚静風櫺人醉管絃多
重來上指點曾遊處芳草連天一土坡
題金溪洪氏孝思亭
道上春風吹客衣亭前碧草澹春暉凭高忽若瞻雲起
倚杖空懷負米歸水落江寒冰未解土暄林茂筍初肥
吾生最亦思親苦飄泊深慙與願違
題洪都鐵柱觀
西江江上有靈湫上有仙人碧玉樓百尺露莖埋故國
千年砥柱屹中流曾漂蜃氣歸瀛海不謂龍泉出劍州
誰遣戎衣塵溷久股肱聞已進謀猷
南風吹海不成波江右生民喜欲歌玄化九天如有頼
神功千古自難磨夫差箭落江潮避温嶠犀然水怪過
塵刦未能同幻滅好將銅狄共摩挲
遊先天觀
上清宫殿五雲飛名占先天識者稀不向虛無参妙訣
却於圖象探玄機中天日月開黃道列座星辰拱紫微
誰是虛皇壇上客夜深清露挹霞衣
武石潭阻水
雨過千村水自生梢人驚起又三更舟移似覺山平轉
雲動應疑月倒行楊柳蒹葭渾莽蕩鸕鷀鸂鶒亂喧争
家鄉有路歸心切欲棄同舟豈我情
餘干舟中偶成
越水交流野逕偏短篷斜繫竹林邊楊花亂逐波心落
鷗鳥不驚沙上眠春雨蒹葭人喚切晚煙洲渚客愁牽
溪東即是桃源路却笑漁郎不放船
松門石鏡(在彭蠡湖中)
蘚痕零落翠光沈磨洗空煩雨露深璧月高秋懸太古
海天紅日散微隂久無粉黛窺鸞影還有蛟龍避水心
江客廿年頻過此繁霜殊覺鬢毛侵
孤山梅鶴
莫將梅鶴等閒看慣與幽人共考槃吟盡暗香還有月
夢翻清唳不知寒單于午夜聲初咽華表千年墨未乾
何似水光山色裏無言相對只盤桓
晴天廬阜
匡山高處接雲涯突兀遥瞻滙澤西拂曙嵐光浮劍戟
排空清氣豁端倪岷峨地接南條盡吳楚天連北斗低
寄語東林陶靖節漁郎今在武陵溪
湖天一色
水色天光帶晚晴泓泓澄碧湛虛明欲看一鏡涵秋影
不著微雲點太清星斗外窮千里目波瀾中混古今情
落霞孤鶩滄茫裏萬頃瀟湘畫不成
清鏡環翠
百頃湖光一鏡開好山多處路縈廽長松落落凌空出
綠樹隂隂繞澗來晴日暖雲舒錦繡淡煙疎雨暗樓臺
吳歌楚舞俱陳迹惟見春風長綠苔
唐明皇遊月宫
自是君王厭萬幾凉天清夜夢魂飛素鸞並駕歸瑶闕
廣樂旋聞奏羽衣蟾兔那知天廣大山河不礙日光輝
翠華西幸蛾眉老始信人間事已非
訪隱者不遇
偶訪臨川處士家鍾山不受片雲遮林花色奪宫墻粉
松葉香分石鼎茶心比彦倫須自愛學如康節厭人誇
何妨共醉重隂下烏帽蕭蕭鬢脚華
從軍人還鄉謁先壟
去國辭親二十年歸來哀痛抱終天心傾葵藿風塵際
淚灑松楸雨露前徐庶有懷方寸亂王陵多恨孝慈偏
男兒立志存光顯會見功成晝錦還
