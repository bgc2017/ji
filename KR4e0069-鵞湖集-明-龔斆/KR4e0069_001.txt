鵝湖集卷一明龔斆撰
詩
題施安友于堂
稽山蒼蒼越之故疆惟子之居肯構肯堂壎篪相須華
萼聯芳孝友之性發乎天常道與時泰名與世昌金玉
怡怡德音弗忘凊溫有宜就養無方旨酒嘉肴吹笙鼓
簧秋月澄霽春日載陽綵袖齊翻于鄉有光稽山峩峩
越流息波爾弟爾昆如江如河立孝惟親立敬惟和賢
哉閔生名冠四科
橋門之南産蘆菔如貫珠十七八内官以為瑞
獻之
皇明屬休運聖澤流無方雨露所霑被穹祇獻嘉祥奎
壁麗中天昭昭煥文章精華入厚土變化珠玉藏橋門
東南隅畦蔬茂且昌土酥生其間希異不可常纍纍若
聯珠皎皎如截肪根懸素瓊琚葉秀青琳琅老圃事灌
溉内侍誇才良得之不敢餐金盤獻明光喜氣動天顔
薦祼心弗忘神靈式昭格時羞匪烝嘗謂宜比瓜瓞兆
此百代康金陵本形勝沃野千里強峩峩素王宫奕奕
三鱣堂菁莪育羣英蘋藻流世芳甘美萃天和易充藜
莧腸豈無同穎禾九穗歸魯邦豈無兩岐麥貽我來於
皇嘉蔬孰與儔金芝産齋房人能咬菜根愈久名愈香
草蔬本無情一旦升廟廊吾道日光輝聖夀天久長
寄餘干徐仲敏高克誠二良友兼贈彦明原祐
丙午之夏余寓于越與二公相知及已未歲忽
彦明原祐相過彦明則克誠之弟原祐則仲敏
之子也
我昔來華原適遭亂定初﨑嶇訪家室於邑返故廬維
時方盛夏日永暑未徂問津川無航問道途無車山家
得少休快此兼旬餘南州一高士先卜王翰居晨夕相
過從義高意勤劬雲篷有賢孫萬卷藏家書時來候契
闊詩酒仍相娛長松結夏蔭衆木枝扶疎笑語坐移日
交契金石如不意旅寓間見此巢許徒由來十四秋荏
苒流居諸片雲隔嗣音久闕鴈與魚諒彼懷舊心豈不
長嗟吁兩地各皓首濩落真成迂高生尚黑頭已喜登
天衢斯文固有幸不免勞馳驅松茂栢須悦彼智此則
愚郡齋雨初晴燕坐鱣堂虛有客忽相過攬衣問誰歟
衣冠出名門濟濟文義俱話間得出處使我心疾除明
時需才賢鄱陽古名區况乃賢父兄家世耽文儒賤貧
豈不樂榮逹多憂虞行藏在用舍與世同卷舒勖哉二
君子必則寗與蘧歸家盡孝友爲政當何殊吾觀聖賢
心老大志不渝
周澹齋琴邊秋興
遥岑隔雲煙空谷蔽榛莽何年發幽貞異境豁弘敞林
寒碧篠生石古蒼苔上晨登撫瑶琴暮歸倚藜杖一鼓
忘世紛再彈絶塵鞅猿鶴留哀音風泉荅遺響誰持方
壺圖爲我澹齋賞知爾諧素心令人動遐想彷彿連郊
墟蕭條異疇曩雖云襍喧囂毋乃異天壤喬木隂扶疎
故園色凄愴安得從爾遊亦以長吾長
題西莊贈王文奎下第後省親
會稽文獻邦人傑乃地靈土俗無澆漓山水有餘清先
民樂遯藏於焉觧其纓棲遲族寓間百世流芳馨名郎
邁時流髫齔若老成卜鄰西莊上跡晦心則寧黍稷被
東阡桑麻藹前榮詩酒足自娛勢利鴻毛輕弱冠嗜經
術詩禮聞過庭詞華發天藻俊造蜚英聲薦鶚萬里秋
曝鰓千丈泠漆雕不我欺閭丘徒自盈虞庠重琢磨益
友歡送迎翻思凊温日不覺喜懼并明發乞歸省愧我
非陽城翩翩孤征鴻搖搖雙旆旌路若過山隂為我觀
蘭亭剡溪雖懷賢興盡宜宵征升堂問起居拜舞還自
驚去時尚朱顔今朝鬢星星咄唶山澤癯亦能奮翹英
况爾瑚璉器豈不圖騫騰鼎茵有其期菽水何足矜男
兒志四方莫作兒女情
題徐用之助教慈訓堂
南州一高士晦跡衢婺間六歲失所怙立身何艱難高
堂有慈母盡瘁心力殫年甫二十四掩鏡啼孤鸞紡績
事教養辛苦摧肺肝歲時奉祭祀雞黍供盤餐殷勤冀
成立宗嗣得無患子母命相依影隻形更單兒身壯有
室母心方燕閒乳下三歲兒况復哀煢鰥保抱恤疢疾
衣食防饑寒三世各一身誰不爲悲酸人願天弗違竟
使嗣續完母頭既垂白兒亦雙鬢斑綵衣戲堂下五色
紛斌斕凊溫適母宜甘旨盡母歡樹彼蘐草花慈訓誰
與顔慈訓不可忘恩重如丘山賢孫誨上庠耿耿心寸
丹有志在補報無時涕汍瀾求詩紀其實千載爲興觀
題山水及古松扇面
横橋壓長溪高樹倚絶壁草屋何人家開門候佳客清
風招不來白雲渺無跡毋使元規塵汚我遠山色
長松生澗阿絹素尺不盈昂蔵煙霧姿蕭騷風雨聲梁
棟固有朋山林豈無情少留天地間歲寒保堅貞
悦椿堂
漆園有椿松鬱鬱生澗阿鳳葉青參差虬枝碧嵳峩冰
霜久凝沍雨露頻漸磨高視天壌間閱歴年歲多下結
百畝隂上懸千丈蘿秋天立蒼鏐春風響鳴珂中有純
孝人築室數仞過滫&KR1329;事甘旨志養親色和白魚入厨
饌黃雀在網羅鯉庭多燕閒怡顔盻庭柯栢府方筮仕
庭前烏尾訛願推孝養心四海霑餘波
蓮花峯
羣山如龍驤廻瞰北郭門四顧原野開川谷雄吐吞坡
陁顯巒麓蒼翠連丘樊自笑蓮花卑始覺太華尊青天
削芙蓉彷彿難具論鵝湖有良田藹藹阡陌分秋風禾
黍登春雨桑柘蕃苟非耕鑿勞曷以供晨昏
侯侍郎庸迎養
東莱有客人中英滿腔忠孝由天生讀書不作章句陋
居官所期肝膽明往者嚴君困三宅父子東南五千隔
孤苦零丁十五秋一别何曾見顔色兒年初學數與方
父不少留兒涕滂慈闈紡績事教養執經問道親虞庠
前載春官取科第父若有聞心亦喜朝朝秉筆在鵷班
情幾欲陳行復恥聖恩如天願弗違詔許馳驛迎親歸
拜辭闕下一喜懼消息近日無安危雲山萬重隔閩越
見面有期思愈切來日非如去日多舊愁不與新愁别
天風吹衣道路長聖君寵厚親夀康炎州瘴霧避爽氣
桑榆晚景昭回光遥知入門問安否百歲千歡交肺腑
秉燭渾疑再世逢稱觴更盡中腸語歸來感激謝君恩
枯朽一旦生陽春周公拜前魯拜後滿庭光顯難具論
子禄愈豐親愈夀此事人生亦希有别恨何嫌地渺茫
孝心直與天長久丈夫志氣今古同爲子必孝爲臣忠
累茵列鼎足榮養更以勲業垂無窮
贈吳興陸穎筆花軒
吳興製作天下竒筆花名軒誰與題霜毫插架千萬枝
棗心蘭蕊芳菲菲固知文房有至寶雨露涵漸爲誰好
自是春風筆下生時人只道花開早
贈沈翥由儀部遷宿州學正
江頭日日春風起柳花飛渡春江水東吳客子問歸期
回首雲山隔千里昔來胄監知幾秋鱸魚不動鄉關愁
五車萬卷恣搜索聲譽早播金陵州筮仕春官咸見許
每接蘷龍趨步武中原文獻久荒凉復遣横經施教雨
屠羊反肆未足多斆學亦得重漸摩乃知天造有深意
千古不用傷丘軻
次韻翁好古道過薌溪寄别黃貳守
十月流澌不成凍異客他鄉只如夢玉溪邂逅忽盍簮
青眼相看各神竦萬里番禺不倦勞此身端爲斯文重
豈無獻賦誇甘泉豈無勲策圖凌煙丈夫犖犖自有志
立身行道非偶然孤猿獨鶴渺何許新詩滿幅來鸞箋
要追蘇李凌鮑謝肯與餘子爭媸妍薌溪之濱有逆旅
清興留人不能去信知王事有程期千載風雲一朝遇
鶂路何曾限吳楚大舶中流夾雙艣明朝回首隔鍾陵
水闊天低雨如霧
湖心夜宿田家問道官陂訪舊
田家住在鄱湖側僻處湖鄉㕓市隔自言三世在此居
自幼何曾識賓客上官托宿叩我門旋掃階除已昏黑
呼婦出門供水薪童稚驚竄呼不得庭中爇火燎衣裳
厨下燒湯洗泥滓莫嫌忩戶多風寒剩把蠶筐障檐隙
湖魚旋網味差甘粳米新炊飯少白今年秋旱田不收
無酒可沽君莫責明朝飯罷整行装緩步從容莫匆迫
門前有路到官陂莫過横塘向東北
中秋之夕分憲張侯以陸羽泉煎茶分惠
昔有仙人陸鴻漸性嗜苦茗心骨清崕泉石甃舉品第
好山處處留佳名建溪顧渚得異品惠山之外惟中泠
琵琶洲前千越溪鐫石作竈留山坰龍涎傾臼古鼎翠
星火迸石寒煙青蓬萊弱水恍不隔一啜世累鴻毛輕
靈山之陽東岡麓井冽寒泉皎如玉何年鑿破太古心
云是仙人手親掬乃知往者未足珍此茗此泉當絶倫
誅茅卜居總爲此一丘一壑聊栖真汲清瀹碧匪曾倦
咫尺市㕓少相見高情不免留人間却著茶經二三卷
爾來寂寞千載餘山荒石老人丘墟樵夫牧子罕知識
山僧野老空長吁西江分憲列仙輩暫屏喧囂駐旌旆
雲關霧幌豁然開剩水殘山價增倍踟蹰歸馬來自東
飄如翳鳳乘天風百年窮逹固有異萬古高義將無同
官舍歸來細烹汲飛翠浮光兔毫濕韋布書生例見邀
高牙大纛嗟何及寒儒未必工文章三椀浪說搜枯腸
佳期三五夜不寢起舞皓月回清光妻孥大醉我獨醒
仰看桂花月中影欲讀茶經且復休漫寫狂歌發深省
安得相從賦石鼎
移忠寺
人生自古誰無死蓋世功名只如此丈夫事業在致君
要把香名照青史欺君賣國將謀身䜛言搆禍誅功臣
身雖富貴國僅免舍生取義為何人荒墳蕭蕭秋草歇
翁仲含羞向誰說君不見西湖之上岳王祠常有遊人
拜忠節
餘干舟中偶成
蘆花如雪楓葉丹石崖細菊花班班漁翁收釣煙水寒
栖烏啞啞啼夜闌篙師清晨理輕楫手把黃蘆掃霜葉
白頭老父一何忙兩脛﨑嶇趁朝涉岸頭孀婦啼嗚嗚
兒猶在乳家無夫江南地冰最宜麥縱有耒耜誰人扶
聞道如今一陽復賀使紛紛相繼躅彼蒼回斡四海清
大地春和吾亦足
題耕樂圖
賈將軍才且雄右手挾槊左掛弓用如鵰鶚搏秋風狐
兔不敢藏蒿蓬偶辭朔雪望南斗小試良才醹溪口十
里朱旗畫鼓迎三年白帽青山走良田百畝溪之濱徼
廵警息民風淳花村晝閒綠野闢山犬不吠犂牛馴將
軍不嫌禄厚薄公暇應能事耕鑿體倦那知有苦辛心
閒自以耕為樂小麥青青大麥深平疇水滿秧浮針農
家歲計在一飽一飽寬盡將軍心薌溪之濱有逆旅野
興留人不能去布穀啼開綠樹煙鷺鷥飛斷青山雨將
軍底用身親耕居官所期教化行民有恒心有恒産放
僻邪侈何由生吾家老遂誰能續解使豪強變雍睦潢
池赤子休弄兵刀劍從今盡牛犢
秋江送别圖贈臨川人應召
君不聞吳江秋蓴鱸之興難淹留又不聞楚江秋琵琶
撥盡相思愁秋江之别不可送今古别離只如夢陽關
三疊酒一樽富貴功名竟何用故鄉雲樹長青青故鄉
父老難爲情揮鞭落日一回顧十里五里長短亭馬鳴
蕭蕭趲行色舟子艤船官渡側鷓鴣啼罷嶺猿哀目送
行雲一凄惻汝之水旴之川秋波淡淡秋山連離情莫
為江波牽家山一别心茫然飛鴻滿天秋色裏悲風瑟
瑟中夜起采石江邊悵望人至今萬斛愁難洗何人寫
此秋江圖使我一見重嗟吁江淹之賦說不盡離愁别
怨無時無
桃源圖
桃源之景清且閒秦人避世居其間竒蹤一撇不復見
但見萬疊皆雲山當時豈不戀鄉土急欲逃生免愁苦
初期一去即來歸豈謂家成遂終古梯空涉險身忘疲
提擕襁負聲嚘咿豁然世外得絶境太朴未鑿無澆漓
良田可耕樵可牧香稻堪炊酒堪熟明年春雨長桑麻
剩種紅桃滿溪谷桃花開後知春深鶯啼燕語花隂隂
飛英不合泛流出勾引漁子來相尋山翁漁子不相識
倚棹相看問疇昔炎祚承平八百秋更無人觧傳消息
衣冠爼豆將無同送迎猶是秦人風黃鷄白酒可留客
歸心不用殊匆匆盡醉姑留一宵住明日相辭出山去
扶舟傍岸覓來蹤水闊山高不知處
爲張邦英題錢舜舉折枝梅花
西湖美人風韻竒玉為資質冰爲肌江梅向暖開南枝
美人與之同襟期月香水影有妙句横斜浮動無人知
世間凡卉不敢並香名萬古芳菲菲羅浮美人亦大好
笑靨盈盈破春早明日蕭條客夢醒參横月落春光老
怊悵松林不見人多情翠羽空相惱繁花亂插滿頭歸
芳心寂寞憂心擣吳興美人真可人興來亦寫梅花真
竒竒怪怪發天趣斯須幻出江南春疎花綽約有生意
鮫綃半幅無纖塵固知佳畫不易得百年誰復藏其珍
朝雲不入棃花夢鈴閣無聲畫屛凍淑態偏嫌夜雪欺
幽風不許春風動意態娉婷冨貴羞精魂冷落清寒共
時揩病目一摩挲萬紫千紅竟何用山隂古多圖與書
張郎自是山隂癯平生愛畫入骨髓得此寘之座右隅
我生亦有畫梅癖對此不覺形神俱含丹吮墨我不如
還君此畫長嗟吁
方壺墨竹為劉亨道題
粉箋錯落生篔簹琅玕翠羽参差光玉堂夜半秋雨凉
西風瑟瑟吹鳳凰金門羽人方壺老曾向方壺拾瑶草
晚歲歸來長萬竿清隂滿地無人埽清隂不掃真可憐
殘陽曉月争嬋娟戱拈秃筆一追寫却立四顧心茫然
劉郎展玩不忍釋邀我題詩寫空碧此詩此畫非等閒
願爾卷懷聊自適
石日晷歌
它山之石玉可攻嶙峋鑿破精磨礲幹支參錯定南北
髣髴辰極居其中形如倚蓋奠鰲足圓若璧月當青空
週遭百刻分晝夜毫釐不差理莫窮昆蟲草木識節序
孰謂造化無全功昔聞姬公宅洛邑度地測景分西東
短長已足辨寒暑朝夕更可期隂風我言物固各有遇
片石亦得竒遭逢萬牛轝至九鼎重聖恩已許留辟雍
璿璣玉衡屹相向占候彼此將無同學如不及有謨訓
寸隂莫遣成匆匆瓊臺珠露尚厭浥朝陽已映扶桑紅
國子先生正師席衣冠濟濟皆儒宗謇予桑榆尚未晚
不用顧影嗟轉蓬一線頻添足自慰八磚影過成疎慵
鱣堂絳帳深重重從容退食方自公摩挲晷刻日將午
更以經史開羣蒙
鼠鬚筆
貍奴與爾休争䧺兔穎為爾無全功毋持兩端廢科斗
直變五技為雕蟲中書晨將黑貂珥虛宿夜泊文昌宫
班超欲投怒近器漫以心畫昭無窮
望夫石歌
一從藁砧去無心事機杼暮暮復朝朝凝情立江渚歸
帆數盡不見夫夫不歸來心獨苦寧知幻化只斯須留
得虚名竟何補胡不當初莫嫁輕薄兒貪名徇利輕别
離何不終身學取秋胡妻採桑紡績爲裳衣人心孰不
戀鄉土百年會有歸來時汝夫若戍交河北天下有時
征戰息汝夫若把竒策干王侯名成也合衣錦圖歸休
烏栖故林狐正首丘丈夫安得長遠遊胡為朝望復暮
望化作石頭在江上室中有兒堂上有姑姑老無所養
兒幼誰人扶兒無母兮走煢煢姑失婦兮啼嗚嗚汝夫
一朝還汝已化為石石在路傍夫不識夫心始悔不早
歸石本無情豈相憶相憶知奈何有淚如雨空滂沱古
來貞節人湮沒何其多石在天地間萬古不可磨石不
磨名豈滅只恨恩情中道絶遂令江上遠行人見此應
須悔離别君不見蒼梧萬仞湘水深竹上斑斑淚如血
蛾眉亭
煙光水色涵清輝兩山相對浮修眉一如美人斂態不
自持又如新月倒影相照寒玻瓈姑熟江梁山峽秋水
無波綠於鴨不是新婦磯頭翠黛顰不是瑶池王母霜
蕭颯翠顰日日空自顰秋霜蕭颯何時春未如青山綠
樹萬古不改色坐看滄海生黃塵
周如心溪莊八首
聞說溪莊上先生舊隱居村舂閒野水高棟接茅廬城
客朝携酒溪翁夜打魚功名身外事不醉復何如
城南烟景好日晏渡溪遲一徑竹深處四簷花落時雨
晴鶯喚友風煖燕呼兒境寂觀羣動悠然樂不支
溪深纔數里塵静少波濤宿鷺便青草嬌鶯妒碧桃戶
當松逕黑橋倚石梁高尚有絲綸在猶堪掣巨鰲
昔人今已矣溪館為誰開野鶴穿雲去林鳩喚雨來松
邊深澗谷花外小亭臺俛仰成陳迹披圖一快哉
開徑通幽嶼臨流結小亭引來溪樹碧分得泮芹青燈
火書連屋壺觴月轉庭因悲城市促塵土漫勞形
故園雖久廢風景尚依然鷺起灘頭雪蟬吟澗底泉汀
煙浮蒼莽野竹雜潺湲祖笏雖堪寶寧無二頃田
冰溪清淺處瀟灑一菟裘竹色侵書幌荷香拂釣舟黃
雲孤島没落日亂山稠我亦淹微禄無因得少休
主翁生事少佳興在樵漁野客陪尊爼朝官問起居月
移忩上竹風亂枕前書寂寞百年後方知有甯蘧
贈别二首
金陵分手再江路歲華深日落鴻遵渚星稀鵲遶林行
藏君獨善憂患我同心青鏡頻看髮毋令白雪侵
歲律催遲暮鄉心適遯潜子鵝春餅細香菜晚羹甜茅
岫山雲合桐灣客路淹幽栖如可卜囊罄亦何嫌
