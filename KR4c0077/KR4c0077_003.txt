温庭筠詩集卷第三
春曉曲
家臨長信往來道乳燕雙雙拂烟草油壁車輕金犢肥
流蘇帳曉春雞早籠中嬌鳥暖猶睡簾外落花閑不掃
衰桃一樹近前池似惜紅顔鏡中老
獵騎
早辭平扆殿夕奉湘南宴香兔抱微烟重鱗疊輕扇蠶
飢使君馬雁避將軍箭寳柱惜離絃流黃悲赤縣理釵
低舞髩換䄂廻歌面晚柳未如絲春花己如霰所嗟故
里曲不及青楼宴
西州詞
悠悠復悠悠昨日下西州西州風色好遥見武昌楼武
昌何鬱鬱儂家定無匹小婦被流黃登楼撫瑶瑟朱絃
繁復輕素手直凄清一彈三四觧掩抑似含情南楼登
且望西江廣復平艇子搖兩槳催過石頭城門前烏臼
樹慘澹天將曙鸂䳵飛復還郎隨早帆去回頭語同伴
定復負情儂去帆不安幅作抵使西風他日相尋索莫
作西州客西州人不歸春草年年碧
燒歌
起來望南山山火燒山田微紅久如滅短熖復相連差
差向巖石冉冉凌青壁低隨廻風盡遠照&KR0585;茅赤隣翁
能楚言倚鍤欲澘然自言楚越俗燒畬為早田豆苗蟲
促促籬上花當屋廢棧豕歸欄廣埸雞啄粟新年春雨
晴處處賽神聲持錢就人卜敲瓦隔林鳴卜得山上(一作上山)
卦歸來桑棗下吹火向白茅(一作葦)腰䥥暎頳蔗風驅槲
葉烟槲樹連平山迸星拂霞外飛燼落階前仰面呻復
嚏鴉娘呪豐歲誰知蒼翠容盡作官家稅
長安寺
仁祠寫露宫長安佳氣濃烟樹含葱蒨金刹映䒠茸繡
戸香焚象珠網玉盤龍寳題斜翡翠天井到芙蓉幡長
廻遠吹窗虚含曉風遊騎迷青鎻歸鳥思華鐘雲栱承
跗邐羽葆背花重所嗟蓮社客輕蕩不相從
和沈參軍招友生觀芙蓉池
桂棟坐清曉瑶琴商鳳絲况聞楚澤香適與秋風期遂
從棹萍客静嘯煙草湄倒影廻澹蕩愁紅媚漣漪湘莖
久鮮澁宿雨增離披而我江海意楚遊動夢思北渚水
雲蔓南塘煙露枝豈亡臺榭芳獨與鷗鳥知珠墜魚迸
淺影多鳬泛遲落英不可攀返照昏澄陂
寓懷
誠足不顧得妄矜徒有言語斯諒未盡隠顯何悠然洵
彼都邑盛眷惟車馬喧自期尊客卿非意干王孫銜知
有真爵處實非厚顔苟無海岱氣奚取壺漿恩唯絲南
山楊適我松菊香鵬鵾誠未憶誰謂凌風翔
觀蘭作(并序)
余自昔西濱得蘭數本移藝於庭亦既逾歲而芃然蕃
殖自余遊者未始以芳草為遇矣因悲夫物有壓常而
返不若混然者有之焉遂寄情於此
寓賞本殊致意幽非我情吾常有流淺外物無重輕各
言藝幽深彼美香素莖豈為賞者設自保孤根生易地
無赤株麗土亦同榮賞際林壑近泛餘煙露清余懷既
鬱陶爾類徒縱横妍媸苟不信寵辱何為驚真隠諒無
迹激時猶揀名幽叢靄綠畹豈必懷歸耕
秋日
爽氣變昏旦神臯遍原隰煙華久蕩搖石澗仍清急柳
闇山犬吠蒲流(一作䟽)水禽立菊花明欲迷棗葉光如濕
天籟思林嶺車塵倦都邑譸張夙所違悔恡何由入芳
草秋可藉幽泉曉堪汲牧羊燒外鳴林果雨中拾復此
遂閑曠翛然脫羈縶田收鳥雀喧氣肅龍蛇蟄佳節足
豐穰良朋阻遊集沉機日寂寥葆素常呼吸投迹倦攸
往放懷志所執良時有東菑吾將事蓑笠
七夕歌
鳴機札札停金梭芙蓉澹蕩生池波神軒紅粉陳香羅
鳳低蟬薄愁雙蛾微光弈弈凌天河鸞咽鶴唳飄颻歌
彎橋銷盡愁奈何天氣駘蕩雲陂陁平明花木有秋意
露濕綵盤珠網多
酧友人
辭榮亦素尚倦遊非夙心寧復思金籍獨此卧烟林閑
雲無定皃佳樹有餘隂坐久芰荷發釣闌茭葦深游魚
自搖漾浴鳥故浮沉唯君清露夕一為灑煩襟
觀舞妓
朔音悲嘒管瑶踏動芳塵緫袖時增怨聽破復含嚬凝
腰倚風軟花題照錦春朱絃固凄緊瓊樹亦迷人
邊笳曲
朔管迎秋動雕音雁來早上郡隠黃雲天山吹白草嘶
馬悲寒磧朝陽照霜堡江南戍客心門外芙蓉老
經西塢偶題
搖搖弱柳黃鸝啼芳草無情人自迷日影明滅金色鯉
杏花唼喋青頭雞微紅捺蔕惹蜂粉㓗白芹芽入燕泥
借問含嚬向何事昔年曾到武陵溪
金虎臺
碧草連金虎青苔蔽石麟皓齒芳塵起纖腰玉樹春倚
瑟紅鉛濕分香翠黛嚬誰言奉陵寢相顧復沾巾
俠客行
欲出鴻都門隂雲蔽城闕寳劍黯如水微紅濕餘血白
馬夜頻驚三更㶚陵雪
詠曉
蟲歇紗窗静鴉散碧梧寒稍驚朝珮動猶傳清漏殘亂
珠凝燭淚微紅上露盤搴衣復理鬢餘潤拂芝蘭
芙蓉
刺莖澹蕩綠花片參差紅吳歌秋水冷湘廟夜雲空濃
豔香露裏美人清鏡中南樓未歸客一夕練塘東
勑勒歌塞北
勑勒金幘壁隂山無歲華帳外風飄雪營前月照沙羌
兒吹玉管胡姬踏錦花却笑江南客梅落不歸家
邯鄲郭公祠
金笳悲故曲玉座積深塵言是邯鄲伎不見鄴城人青
苔竟埋骨紅粉自傷神唯有淬河柳還向舊營春
古意
莫莫復莫莫絲蘿緣澗壑散木無斧斤纖莖得依託枝
低浴鳥歇根静懸泉落不慮見春遲空傷致身錯
齊宫
白馬雜金飾言從雕輦廻粉香隨笑度髩態伴愁來遠
水斜如剪青莎綠似裁所恨章華日冉冉下層臺
春日
柳暗杏花稀梅梁乳燕飛美人鸞鏡笑嘶馬鴈門歸楚
宫雲影薄臺城心賞違從來千里恨邊色滿戎衣
詠春幡
閑庭見早梅花影為誰裁碧烟隨刃落蟬髩覺春來代
郡嘶金勒河陽悲鏡臺玉釵風不定香步獨徘徊
陳宫詞
雞鳴人草草香輦出宫花妓語細腰轉馬嘶金面斜早
鶯隨綵仗驚雉避凝笳淅瀝湘風外紅輪映曙霞
春日野行
騎馬踏烟莎青春柰怨何蝶翎朝(一作胡)粉盡鴉背夕陽
多柳豔欺芳帶山愁縈翠蛾別情無處說方寸是星河
詠嚬
毛羽歛愁翠黛嬌攅豔春恨容偏落淚低態定思人枕
上夢隨月扇邊歌繞塵玉鈎鸞不住波淺石磷磷
中書令裴公挽歌詞二首
王儉風華首蕭何社稷臣丹陽布衣客蓮渚白頭人銘
勒燕山暮碑沉漢水春從今虛醉飽無復汚車茵
箭下妖星落風前氣廻國香荀令去樓月庾公來玉
璽終無慮金縢竟不開空嗟薦賢路荒草滿燕臺
唐莊恪太子挽歌詞二首
疊鼓辭宫殿悲笳降杳冥影離雲外日光滅火前星鄴
客瞻秦苑商公下漢庭依依陵樹色空繞古原青
東府虛容衛西園寄夢思鳳懸吹曲夜雞斷問安時塵
陌都人恨霜郊賵馬悲唯餘埋璧地烟草近丹墀
秘書劉尚書挽歌詞二首
王筆活鸞鳳謝詩生芙蓉學筵開絳帳談柄發洪鍾粉
署見飛鵩玉山猜卧龍遺風麗清韻蕭散九原松
麈尾近良玉鶴裘吹素絲壊陵殷浩謫春墅謝安棋京
口貴公子襄陽諸女兒折花兼踏月多唱柳郎詞
太子池二首
棃花雪壓枝鶯囀柳如絲懶逐粧成曉春融夢覺遲鬢
輕全作影嚬淺未成眉莫信張公子窗間斷暗期
花紅蘭紫莖愁草雨新晴柳占三春色鶯偷百鳥聲日
長嫌輦重風暖覺衣輕薄暮香塵起長楊落照明
西嶺道士茶歌
乳竇濺濺通石脉綠塵愁草春江色澗花入井水味香
山月當人松影直仙翁白扇霜鳥翎拂壇夜讀黃庭經
疎香皓齒有餘味更覺鶴心通杳冥
過西堡塞北
淺草乾河闊叢棘廢城高白馬犀匙首黑裘金佩刀霜
清徹兔目風急吹鵰毛一經何用厄日暮涕沾袍
温庭筠詩集卷第三
