大隠集卷八宋李正民撰
七言律詩
元日示邦求
濟時材術本無庸長大猶存伯業功騏驥已消千里志
鶢鶋聊避廣川風論都正恐譏傖父置酒深慚及寓公
早晩共謀歸去計煙波䆉稏五湖東
示艾若訥
文章自昔為難事詞賦于今豈易工入室升堂方盡善
取青配白漫稱雄師資未省逢勍敵衡鑑應宜探古風
顧我平生章句學強談文律愧空空
寄汪彦章内翰
文華風采壓時流惠政春温著六州纔向卞山歸舊隠
忽尋湘水泛扁舟愚溪勝踐今親見清境西偏幾客遊
臯壌山林皆可樂不須重作畔牢愁
寄彦章内翰
翰林名德冠鑾坡暫解塵纓逸興多敢謂交游同阮謝
不妨詩句敵隂何耳根到處聞犍鬭心地閑來契羯磨
此去苕溪三百里扁舟終擬泛烟波
訪祝舜俞新居
平湖渺渺浸城隂窈窕垂楊一徑深千萬買鄰真得計
六年種竹已成林棋枰勝負消長日琴韻清幽見古心
萍泛蓬飛本無繫新亭何必苦霑襟
送尹叔倅濠梁
淮邦井邑苦蕭條尚可觀魚訪古濠志士攬衣辭舊隠
餘民拭目看垂櫜清傳闔境持杯水器賞名賢解佩刀
無復高陽舊閭里為尋故宅薙蓬蒿(外氏居濠故云)
贈劉無虞侍郎
粉戶為郎贊冢卿十年先後典銓衡要津詎可馳高足
大器於今見晩成相對樽前歎華髮寧於紙上校虚名
萬釘寳帶知非稱欲買良田待退耕
聞吕丞相還朝
粉戶為郎兩見春當時曾識濟川人留侯再踐功名地
白也今為放逐臣自笑鳬鴻飛渤澥却慚冠劒拂埃塵
數竒自是平生事終始須期入大鈞
赤子潢池久弄兵暫辭台席抗蜺旌屏風隔坐方調燮
棨戟前驅遽遠征淮蔡巳瞻裴相節秦川猶列武侯營
策勲未用膺光寵待復中原致太平
送尹叔之行朝
三年製錦在江吳游刃恢恢地有餘賈誼已膺前席問
嵇康新有絶交書田間雨過禾收早庭下風來葉落初
此去青雲前路穏未應搔首賦歸與
題海月亭
新亭注目極無邊脫屣塵寰思杳然萬頃秋濤飜浩渺
一輪夜月對虛圓光連銀漢疑無地望斷蓬萊别有天
赤水棗花君莫問新詩賡唱似朱絃
章季萬送示其祖内制次元叔韻詩
運際熙豐政日新近臣摛藻掞天門當年翰墨文章妙
晩歲經綸德業尊紀事豐碑推大手憂民温詔盡嘉言
大門接武登鼇禁猶喜交游到子孫
簡劉卿任待制
暑雨霖霪朱夏寒登門暫著鵕䴊冠管絃豈解陪張禹
葱菜真宜待井丹五技巳窮甘退處一錢不直嘆衰殘
明朝鼓枻辭公去却向滄浪把釣竿
書事
嬾拙山林合退藏客情歲晩倍淒涼梅飄苔蘚香初歇
雪積簷溝色尚粧舊歷細看能幾日新詩屢和斷來章
何如認取安心法坐對爐熏一穗長
示姪淇
分符江左力難支竊食琳宫得禄遲淮上故園生杞棘
江邊大將列旌旗未知疏傅揮金日正是公孫脱粟時
為報阿咸休悵望十年窮巷困朝飢
送劉子材四明幕官
雉堞連雲左海傍曾攀鯨背到扶桑蒙衝聲教通韓國
梵刹光明記育王地接天台仙聖宅山藏奎畫妙圓章
時清幕府多餘暇薄採江珧薦豆觴
徐元美甲第新修同諸公賦詩
大厦沈沈結綺櫳誅茅新就化人宫春臺亂落桃花雨
北牖遙披柳葉風遁迹娛遊同梓澤卜居窮僻似蕭公
人生適意方為樂何必簞瓢歎屢空
再賦戲元美
綿綿千載亢華宗大棟高甍闢廣宫柳徑乍穿迷去路
桃蹊初過面春風閑居不羨潘常侍投轄當如陳孟公
竹外梅花猶可折莫教碧玉髻鬟空
秀士詩
一葉扁舟一席風夢回已聽景陽鐘奪袍有意趨文陣
鼓篋無言拙筆鋒好把犂鋤傍東郭難陪衿佩集西雝
只緣未富三冬學飲墨何須見愠容
退老堂
將相勲名紀太常旌旄聊駐水雲鄉栽培草木平泉里
放浪琴書綠野堂身健未應親几杖公歸正欲望軒裳
東山謝傅風流在盛事齊稱左海傍
野步
步屧尋春日正暄杖藜徐步小橋邊身如柳惠人皆識
名比韓康世漫傳雪壓寒梅枝嫋嫋煙籠脩竹翠娟娟
途窮興盡空回首却見招提獨巋然
食蛤蜊
泊水沈沙族類豐外緘頑殼力難攻雖云眉目虧天巧
誰使瓊瑶美内充海畔屢曾逢野士坐間那復識王融
一樽風味思傾倒賴有芳鮮可薦公
次韻邦求少監
投老窮途乃叫閽再棲琳館奉高真自憐竒蹇生華髮
豈有聲名繼昔人棃棗栽培功未半林泉卜築興方新
看公穏步星辰去何必乘槎更問津
歴落&KR0706;﨑寓海濱放懷林壑任吾真恩垂雨露沾枯枿
義重金蘭有故人玉筍班聯年尚少筠筒詩律意尤新
三陽交泰逢亨運策足須登要路津
和元叔冬至大風
風掀籬落盡欹傾夜半銅壺凍已生塞鴈衝寒雲路杳
林烏啼曉夢魂驚貧探龍頷嗟無策愁望鴒原祗攪情
擬學高齋枯淡叟不妨姓字且雙行
海邑少交遊相見者以為言故作此詩
結友觀光少壯年一時英俊與周旋曳裾璧水三千士
接武瀛洲十八賢夜對短檠愁不寐朝飡苜蓿歎無錢
如今只欲藏形影槁木寒灰學坐禪
寄霅上故人
交流苕霅轉城闉尚想汀洲詠白蘋擇勝已居蓮社界
歸耕恰及杏花春彫胡映盌抄雲子鱠縷堆盤破玉鱗
鮭菜腥鹹何足道未應回首海之濱
挽陳志行寺正
昔日陵陽接俊遊松蘿崇好重綢繆青衿共處披黃卷
黑髮相看到白頭苕水卜鄰方有志青山埋玉竟難留
飄零更覺親朋少東望新阡涕淚流
簡邦求宗博
荆州清德畏人知况值中原戰鼓鼙公自南來無薏苡
我從東渡乏朱提珍臺鶴禄慚非稱别乘瓜期奈久稽
明日重陽菊花好且拚痛飲醉如泥
寄艾若訥
宅相凋零久不振喜君文采日清新彈琴密令能官業
獻頌王褒邁等倫豈有青松蟠澗谷待看騄驥絶風塵
諸儒方講升平事策足須登要路津
寄聞人茂德
詩人比興隠而彰三百餘篇妙義藏已識鴟鴞為巧婦
仍知杕杜是甘棠書生未省離城闕物理何從見否臧
閉戶先生學不厭更同許郭辨毫芒
未捐辛苦讀書燈老矣猶懷伯業能齊國吹竽吾獨否
荆山泣玉恨難勝滿籝自足傳兒子堆案何勞謝友朋
已注蟲魚窮窈眇却遊溟海看鵾鵬
寄元叔
涉世﨑嶇三十年棲遲琳館祝堯天桔橰不用身謀拙
棃棗先栽氣守全何幸童烏新忝命應容老鶴漸歸田
嚢金未足營三徑搔首東風一慨然
寄李成德舍人(時致政歸疎山)
蓬瀛當日接英遊俛仰星霜十見秋紅藥青苔叨並命
西山南浦動離愁寧論圓觀情猶在且喜維摩病少休
欲就書堂訪高隠便疑猿鶴不相留
買舟之苕溪
二年宴坐縠溪濱廷尉門前鳥雀馴問舍求田將欲老
畜雞種黍孰為隣曾遭太僕興讒口粗勝漳江抱病身
暫泛扁舟苕霅去鱖鱸聊醉五湖春
自苕溪回棹
扁舟東下霅溪濱擬伴漁翁整釣緡黃紙紅旗慙許國
落花流水送殘春拏舟處處争行樂脩禊年年要及辰
悵望故園桃李月東風吹淚漫霑巾
頤慶堂為徐氏賦
朱方玉几邈千齡落落雲孫尚典刑跂翼翬飛新棟宇
筆精墨妙舊丹青十旬釀酒宜為頌七水煎茶必有經
積善故知頤慶遠詵詵蘭玉長階庭
哭友人詩
流落生涯集百憂十年抱病甬東州忽驚白璧埋黃壤
漫說朱衣駕赤虬高論難投衆人耳壯心空逐逝川流
死生暌隔傷千里淚灑叢蘭泣素秋
王謝門中鸞鳳翔少年竒志巳昂藏空餘詩律知誰敵
欲繼家聲失所望作賦曾驚禰衡俊行歌不見接輿狂
臨終一念歸空寂詎肯修文學卜商
追憶大觀丁亥年自新安侍下入宣城學路中
作
朝雲黯黯結秋隂疊疊層巒霧靄深農叟盡愁苗欲稿
行人飜恐雨成霖四方奔走男兒事千里淒涼倦客心
稍喜西風破殘暑又攜書劔度遥岑
縣學
碧瓦鱗鱗接近郊青青衿珮得同袍欣聞庠序儒風盛
不見桑榆太白高魯國已觀沂上舞漢朝應貨蜀中刀
獻酬濟濟昇平事泮水從今有弁髦
送敏申赴勑局
弟兄接武上天關行色差池一歲間獻納已看騰碧落
編摩寧久曳青班雨蒸梅暑蘭舟穏綱解秋茶赤筆閑
病鶴乘軒嗟老矣毰毸短羽戀雲山
先疇戲簡尹叔
檇李城東雀墓邊先疇蕪沒僅名傳南來書契今無有
歲遠比隣屢變遷剪葉舊疆幾并沃釣璜遺業久輸田
莫言雞肋難料理猶勝區區貸子錢
辭高安之行
投林倦翼漫差池揣分量材祗自知鬱鬱安能久居此
栖栖若是欲何為文軒華轂非余望白髮蒼顔嘆我衰
聞說風波猶未靖難於江海把旌麾
尹叔若訥和邊字韻因再寄
遁迹東遊滄海邊全家到處寄郵傳江淮李監人多厭
甲乙商墟利則遷遣興千鍾猶有酒思歸一馬尚無田
買山擬作誅茅計難學巢由不用錢
將相驅馳正事邊風聲喜自道途傳鯫生豈解求三捷
榮路如何望九遷勵志陶公朝運甓決疑平子賦歸田
誰人肯為將軍地自笑都無直一錢
寄曹明甫
憶昔宣城接俊遊回頭三十六清秋少年志氣青霄近
老境飄零白髮羞可嘆飛光如電往自憐外物等雲浮
何時相對一樽酒與子同消萬斛愁
寄艾若訥
擬尋荒僻事田園竊食祠庭愧國恩休論鶴長鳬甚短
且看齒落舌猶存陶潛昔去因多忤房琯今知欠不言
欲問大鈞吾豈敢喙長三尺亦須吞
寄孫邦求
少年英氣已峥嶸泮水曾傳御史名白簡自宜繩列位
皂嚢終不負家聲且隨郡守尋春去未向班心布武行
知有彈冠貢公喜休嗟華髮鏡中生
寄張子安
縠水分襟十五秋此身萍梗任飄浮久棲孤館為真隠
未訪名山作勝遊醉裏周郎曾度曲閑中庾信祗添愁
西風起我江湖興擬把蘭橈上釣舟
來往三吳二十年星星華髮已盈顛未開松菊陶潛徑
且泛江湖范蠡船黃石不逢寧論富丹砂可就試求仙
乘閑欲訪張公子共說昇平一慨然
寄元叔
湖海飄零畏甲兵敢將筆墨論功名好官未憶羊元保
萬戶難侯李北平智短雲霄曾踠足老來農圃合謀生
王維薦弟雖無愧尚恐諸公厭禰衡
再寄曹明甫
憶昔陵陽寓學時登山臨水共追隨並遊志氣青雲近
投老光隂白髮垂顧我家無阿堵物喜君門有寧馨兒
仍聞歲晩聊棲棘願訪茅齋杜拾遺
和叔食黃雀有詩求葉公書次韻
驚禽投案庇微軀尚見頭顱萬里餘敢謂苞苴猶到我
偶因棠棣得逢渠身閑幸飽公孫粟地散難移薛相書
聞道舍人已傾蓋承明何必戀吾廬
邦求假僕制槀示詩褒拂次韻為謝
漫試詞科久綴文誤升禁掖掌絲綸判花舊職懷先德
留草私家愧古人珍寳未能逃拙澁詔書何以變温純
相如多病辭源涸紫槖同君再拂塵
與客往天寧素飯以惠山水煎茶
精舍閒遊結勝緣老來寧復嗜腥羶共分摩詰衆香飯
仍試華山第二泉石鼎煎來甘有味乳花浮處色尤鮮
幾年瀉鹵傷牙頰吮潄華池便欲仙(惠山本名華山張又新以此泉為第)
(二)
聞人餘慶見和因再賦
世路功名懶著鞭閒中乘興便逃禪檀欒林裏禽初囀
阿耨池邊柳正妍未怕俗情嗤北阮只愁神物戲南泉
我來不為尋春色試舉開遮問竺乾
次韻許希文
少年豪氣壓詞場晩喜松筠耐雪霜但見貂裘嗟季子
焉知素髮老潘郎黃公壚畔山河邈陶令門前草木長
邂逅正當戎馬際共驚飄泊在他鄉
次韻王廷老
珥筆風謠萃此州二年坐嘯政非優樽前自愧孔文舉
竹下欣逢王子猷九𤨏洞天空悵望一麾江海漫淹留
歸心擬借南風便萬里滄波一葉舟
徐大諫道漳南與舍弟倡和次韻
天涯流落髩絲生喜見英豪一坐傾雲靄微茫分島嶼
風濤歘忽變隂晴幸逢勝餞開樽俎必有嘉言補聖明
憂國濟時公自任十年寰海困戈兵
謝公今起為蒼生樽酒相看只細傾戲綵鯉庭窺麗藻
披雲鯨海屬新晴感時華髮蕭蕭改致主丹心皎皎明
從此靈臺應偃伯共知堂上有竒兵
次韻德卲見寄
三年持槖侍君軒誤剖麟符去日邊暫解塵纓尋紫府
愧無棠蔭在螺川羲之詔郡難為政邴曼辭官不待年
等是飄零江海客祗應同病自相憐
次韻邦求宗博
番禺薏苡舊傳名公酌貪泉志愈清絳帳有經談訓詁
淮壖無地可歸耕鴻飛久困孫内史龍具寧悲王仲卿
琳館素飱公自愧秋風蕭颯二毛生
次元叔韻
吳越飄零一葉輕戰場暫息虎狼争身閑自適琴書樂
耳冷寧聞寵辱驚繫表對談通妙義禪源默契滌凡情
他年更遂茅齊約重使雲間見弟兄
次平叔韻
草長江南送暮春誰憐羇羽及沈鱗放懷自適漁樵樂
會面欣逢手足親齒髮漸凋嗟晩景田園粗葺作閑人
材高莫嘆時相負會見諸公寵薦頻
