大隠集卷一宋李正民撰
制
朱勝非觀文殿大學士知洪州制
勑通班祕殿地冠禁嚴作牧大邦望隆屏翰匪我舊弼
曷稱茂恩具官德宇靖深材猷博敏懿文足以華國讜
議足以濟時徧歴禁塗荐更政府適屬省方之日進躋
次輔之聯遽解繁機易臨近郡朕惟君臣相與之際既
諒乃誠而進退曲全之間重違所請眷鍾陵之都會實
江表之上游繄我宗工鎮兹南服乃申前命庸便爾私
噫廊廟朞年克保初終之節湖山千里允資綏撫之方
毋有遐心竚聞報政可
觀文殿學士中太一宫使除右弼制
門下鳴玉曳履夙隆祕殿之班當軸處中尤慎西臺之
長眷惟舊德方領真祠宜錫命書還弼予治具官某風
猷凝遠器宇端方才周萬務之原學貫六經之奥懷文
抱質彬彬君子之儒效信納忠蹇蹇王臣之節早騰令
聞浸歴要途惟中外之荐更嘉勲勞之備著言皆可績
每堅享上之誠知無不為確守致君之義旋躋華於清
禁仍均逸於殊庭陪輔燕朝有獻納論思之益雍容琳
館適冲虛恬淡之遊雖高難進之風殊鬱具瞻之望朕
方循名而責實稽古以建官耳目股肱增重廟堂之選
左右前後肇新輔佐之聯必惟其人久虛乃位往踐厥
服莫如汝諧勱相鈞衡允賴訏謨之助典司機密聿觀
政事之修載示寵光庸昭體貌於戱尊德樂道王者所
以立太平之基經體贊元賢人所以成可大之業茂攄
其藴永孚于休可
王棣贈資政殿學士制
勑志能之士因時而立功名封疆之臣守死而明節義
既歎捐軀之易宜推卹典之隆具官出自相門躋于侍
從智勇足以扞難恩惠足以撫民久領近邦適逢外寇
力振孤軍之氣屢摧強敵之鋒㸑既甚於析骸食殆窮
於掘鼠睢陽無援張巡之志不衰東郡久圍臧洪之辭
靡屈雖勢窮而力盡終身殞而名存特升祕殿之華資
俾視政塗之寵數用彰死節加賁泉扃式慰冥漠之知
聿為忠義之勸可
顔岐資政殿學士宫祠制
勑朕憂勤庶政思濟艱難進退大臣矜全體貌具官早
以材望聞于搢紳徧更侍從之華進秉鈞衡之重贊襄
滋久禆益居多方隆注倚之懷遽有便安之請察其雅
志蓋亦重違加祕殿之寵名領殊庭之館御庸昭朕眷
庶便爾私噫邦國多虞賴君子經綸之藴燕閒自適蹈
大雅明哲之方毋有遐心對予休命可
范宗尹除參知政事制
勑朕履險阻艱難之會懷宗廟社稷之憂迫蹙侵陵曾
無寧歲震蕩播越靡有奠居思得豪英之材共濟阽危
之運具官某清明而博達簡重而粹夷奥學貫于本元
沈謀周于事物惟衆口易謏之日當諸儒射策之辰首
發讜言力扶頽俗逮寇難之遽作以直諒而見思擢置
憲臺遂躋諫省比召從於外服旋進長於中司慷慨濟
時之心密勿安邦之論屢觀獻納灼見忠嘉宜峻陟於
文階俾參陪於政路天下之勢如置器必審處於安危
邦家之基在得賢每因人而輕重往服朕命其遠乃猷
可
張守翰林學士制
勑帝王有所號令前代議者謂其難能文章施於朝廷
近世儒臣以為榮遇矧在險阻艱難之際欲圖德意志
慮之孚入直禁林必符雅望具官性資鯁亮材術周通
奥學貫乎九流高文兼於衆體訓詞温厚允資西掖潤
色之工議論堅明更顯南司糾彈之峻薛宣舉措之當
理真卿繩治如平時比懇解於憲綱乃力祈於外補朕
惟爾久居臺閣宜在朝廷俾參宗伯之官將典行臺之
政載念北門之邃夙傳内相之稱警蹕時廵文書雲委
方用兵如至德式求深謀密議之咨詢必下詔若奉天
可使悍卒武夫之感涕力行爾學庸稱朕恩可
劉洪道除直顯謨閣制
勑國家承平日久州縣之官非文法吏即書生也自外
敵馮陵繼以寇盜二千石而下顛沛失據莫能枝梧而
元元之衆病矣此朕焦心勞思求慷慨之士為吾扞禦
以慰安斯民也爾奮身庠序早更任使青齊之郊實爾
桑梓之地乃能糾率師徒撫寧三郡奏功來上朕用汝
嘉峻陟文階進直延閣益圖來效庸稱茂恩可
程昌㝢直顯謨閣制
勑國家承平日久(至以慰安斯民也同前)爾智略深茂材力強勉
承淮蔡傷殘之後而能拊循疲瘵繕修守備朕用嘉之
乃俾進職二等以為爾勸昔漢世二千石有治理效輙
增秩賜金以表寵之爾宜體朕意益懋爾庸尚有褒恩
以須後效可
晁公為直顯謨閣制
勑具官延閣寓直儒臣清選二千石有治理效輙畀以
美名所以示勸也爾服勤文藝不墜家聲承流海邦敏
於從政來朝行在朕用汝嘉其繇中祕之嚴躐進文謨
之直往欽朕命尚勉厥修可
胡寅直龍圖閣宫觀制
勑具官國家祥符中肇建延閣以奉祖宗謨訓華榜昭
揭擬古河圖乃置學士待制等員以為縉紳勸譽處而
資望未至者亦俾寓直其間迄今為五閣之冠其選任
豈不美哉爾儒雅端亮躋于柱史乃以親疾祈便奉養
貼以峻職處之祠庭爾其益勵忠孝之節以待異時之
用尚其勉之可
王賓追復龍圖閣學士制
勑赦過宥罪惠溥及於多方隠卒崇終禮夙優於近列
乃眷論思之舊肆頒甄叙之恩具官學問深醇性資直
諒事朕干戈之際偹殫羈靮之勞粤自臺端亟躋諫省
進執中司之法旋更八座之聯獻納居多每盡心於啓
沃忠誠自許浸忤意於貴權遂貽貝錦之傷往就祠庭
之逸方思圖任遽歎淪亡念沛澤之荐更矧嘉言之猶
在俾復河圖之職聿為窀穸之光恩典有加幽冥無憾
緬惟精爽尚克欽承可
王朋約贈直龍圖閣制
勅具官朕頃者省方淮甸移蹕江吳念斥堠之不明駭
風塵之甚遽衣冠頓踣倪耄震驚眷惟在服之臣不及
巨川之濟隕于非命朕甚傷之爾列職周行宣勞王事
奄罹物故適丁斯時其進直於河圖仍優加於恩典庶
幾冥漠尚克欽承可
劉晏直龍圖閣制
勅具官比自外敵馮陵繼以寇盜其能先登賈勇以挫
其鋒者鮮矣爾以忠力自奮糾率戎行阻隘鼓儳殺敵
决勝乃俾進直河圖以為爾勸是謂不次之賞矣其益
思所以稱之可
劉榕除直龍圖閣制
勑濟隂大邦也自敵國侵暴之後寇攘競擾二千石能
保其封疆亦已難矣爾頃以材猷往膺郡寄閱時滋久
宣力居多乃俾進直河圖以為勸傳不云乎有功而見
知則說矣尚勉之哉可
劉洪道直龍圖閣制
勑朕惟海岱之區絲枲之利號為冠帶衣履天下自頃
羣盜相挺兵無寧歲田菜多荒呻吟未息其能攘却醜
類以保斯民者可無褒勸之恩哉爾早膺任使總制東
秦而能勦除鯨鯢撫綏疲瘵河圖之直文階之峻倂以
命爾式奬賢勞往服恩榮益登乃績可
李擢徽猷閣待制制
勑朕惟祖宗聖神相繼咸有謨訓載在方册歴代寶之
藏于延閣又命儒學之士寓直其間以為咨訪討論之
地其選任顧不美哉具官文辭之敏行義之良早被徵
求荐躋華貫掖垣𤨏闥嘗已踐更屬時艱危久辭著位
宜還次對之選以備内朝之臣往即欽承無忘勵翼可
何志同復待制制
勑朕紹履尊極康濟艱難思得四海賢儁豪傑之士共
圖興復庶臻嘉靖矧嘗位禁從之臣豈宜置而不用哉
具官問學淹該器質純粹典領編摩之任優游禮樂之
司遂進長於天官旋躋華於祕殿比從物議稍黜近班
宜推起廢之仁復還次對之選尚思勵翼庸副眷懷可
康允之除徽猷閣待制制
勑國家肇建延閣以奉祖宗謨訓翬飛跂翼邃在西清
乃置學士待制等員以為搢紳譽處二千石有治理效
輙畀以美名聯于法從所以示褒勸也具官其懷應務
之材有御衆之略早更煩使克著能聲比守壽陽屢摧
強敵逮移鎮於武林而能寓兵於農鼓作士氣為戰守
備忠績可嘉宜還次對之班增重名藩之寄夫膺文儒
之選以論思獻納為先專方面之權以鎮禦撫綏為重
益圖來效庸稱朕恩可
劉洪道除待制制
勑國家肇建延閣以奉祖宗謨訓又置學士待制等員
以為搢紳譽處二千石有治理效輙畀以美名所以示
褒勸也具官智略深沈材猷敏達早膺顯授總制東秦
保全一方攘卻勍敵宜升次對之秩增重連城之寄斯
為高選其益懋哉可
商守拙待制制
勅延閣謨訓所藏西清咨訪之地靡勞心於文墨將次
對於燕閒爰渙茂恩用優耆德具官處躬純厚應務詳
明練達國章進躋廷尉釋之議罪每見於持平陳寵獻
言務從於矜恕擢司憲部允賴老成迺引疾以陳辭欲
就閒而去位朕法仁祖之寬厚舉嘉祐之詔條讞議頗
殊於重輕著令未分於甲乙必資明習文法之士以定
摩研編削之規雖遽去於朝廷宜勉留於祠館往親藥
石之輔少須符竹之行尚究乃心圖稱朕命可
范直方直秘閣參議官制
勑惟爾曾大父仲淹方未顯時慨然巳有憂天下之志
晚更大任名重華夷輔政臨戎咸有成績深謀讜議人
到于今稱之爾漸摩餘訓克守家法服采朝列未究爾
能乃俾奪情進直延閣參吾行營之議朕將觀爾之材
而試用之矣尚勉之哉毋忝朕命可
張上行直秘閣制
勑具官漢自宣帝綜覈名實二千石有治理效輙增秩
賜金或爵至關内侯故漢世良吏於是為盛稱中興焉
爾頃以材猷往臨郡寄兵既服於紀律民遂安于里閭
冉駹妥安巴䕫靜謐俾進直於延閣用旌表於爾勞思
稱朕恩益圖來效可
胡考寧直秘閣制
勑具官中秘寓直清選也異時文學材能之士咸得庀
職其間所以勸在列而起治功也爾倅貳襄陽屢當寇
敵踰年保守宣力惟多則汝之材能可見矣乃俾進直
以為爾勸是曰優寵其益懋哉可
賈惇詩直秘閣制
勑具官中秘圖書之府朝廷以為清選異時文學材能
之士咸得庀職其間所以勸在列而起治功也爾倅貳
淮邦克圖固守因事獻策忠義可嘉乃俾進直以為爾
勸是曰優寵其益懋哉可
陳國瑞直秘閣制
勑具官惟我太宗崇儒右文肇建秘閣奎壁之畫昭回
在上又命儒學之臣寓直其間以為咨訪討論之地諒
匪名人未易稱選爾以材猷之敏將漕浙部錫對便殿
敷納可嘉進直中秘之嚴增重皇華之寄往祗朕命益
究乃心可
梁汝嘉直秘閣制
勅中秘寓直清選也異時文學材能之士咸得庀職其
間所以勸在列而起治功也爾倅貳支郡服采惟勤朕
比因時廵再臨淛部供帳趣辦民不告勞則爾之材能
可見矣自頃貳車未嘗貼以秘職今以命爾是為優恩
其尚知勸而勉哉可
向子伋直秘閣制
勑惟我太宗崇儒右文肇建秘閣奎壁之畫昭回在上
乃命儒學之臣寓直其間以為咨訪討論之地自匪名
人未易稱選爾以材猷往膺郡寄踰年于此治效巳彰
宜增重於麾符俾進職於中秘益思砥礪圖稱恩榮可
滕膺直秘閣制
勑國家承平日久州縣之間非文法吏即書生也自外
敵馮陵繼以寇盜二千石部使者顛沛失據莫能枝梧
而元元之衆病矣此朕焦心勞思求慷慨之士以將使
指而慰安斯民也爾智略深茂材術強敏早繇州掾能
禦賊鋒倅貳淮陽克著聲績自被皇華之選尤嘉宣力
之勤進直秘嚴以為爾寵宜體朕意勉迄爾庸尚有褒
恩以須後效可
陳機直秘閣制
勑具官爾以艱難之時居郡守之任用能繕脩備禦審
度事幾奏牘詳明達于行在察其忠藎朕用汝嘉進直
中秘之嚴增重一邦之寄益圖來效庸稱朕恩可
趙不羣直秘閣制
勑具官中秘寓直清選也異時文學材能之士咸得庀
職其間所以勸在列而起治功也爾頃以邑令能禦強
敵擢貳郡政宣力尤勤比涉鯨波朝于行在論事中理
朕甚嘉之乃俾升華延閣倅于近郡是為優寵其益懋
哉可
萬格監察御史制
勑具官御史府朝廷紀綱所寄自分建六察以督文昌
諸曹之政事凡有稽違皆得糾而治之于是抨彈之軄
益為雄峻爾剛介不屈儒學自將黌舍郎曹譽處休顯
宜易冰廳之簡往踐霜臺之嚴爾其澄肅官僚振舉法
度斯為稱職尚勉之哉可
楊&KR4157;禮監察御史制
勑國家自元豐中始正御史之職以分察文昌六曹之
政事視唐推彈公廨雜事之制為加詳矣于是樞機周
密品式備具上下相維莫有苟且之意迄于今而遵用
之宜擇其人俾修厥職爾議論平正經術深醇兹用擢
置臺屬以司糾察之事傳不云乎人有所不為然後可
以有為朕觀汝之靖共守道不求合于當世之人今或
可以有為矣尚其勉哉可
沈與求殿中侍御史制
勑御史府朝廷綱紀之地臺綱正則朝廷治朝廷治則
天下理故選用寮屬必得實材爾問學多通議論持正
比自師儒之官錫對便殿嘉爾敷納擢置抨彈乃能遇
事慨然無所枉撓旋更郎署未究爾長其執法於殿中
以糾繩於列位爾其毋畏拂指毋憚當權知無不言以
廣朕耳目之寄斯為稱職尚勉之哉可
趙鼎侍御史制
勑憲府職在糾彈臺端號為雄劇維持政體督察官邪
儻正色而立朝可不繩而自肅爾材猷敏達議論堅明
嘗賦命於使華旋記功於選部頃繇諫省執法殿中不
為義疚而利回豈以剛吐而柔茹抨彈既允裨益居多
其升横榻之嚴進貳中司之峻惟爾之任職者見於已
試而朕之用爾者蓋以叙遷益奮厥忠奚俟多訓可
胡寅富直柔左右史制
勑左右置史言動必書自艱難以來或廢典籍而不錄
然春秋之義當繫日月而無遺若時記注之臣思得譽
髦之士兹以爾寅湖湘之秀直諒多聞以爾直柔名臣
之孫儒雅藴藉宜並司于國志以對侍于螭坳往修厥
官無忝朕命可
趙鼎除御史中丞制
勑昔諫議大夫鄭昌有言山有猛獸藜藿為之不採是
以汲黯在朝淮南寢謀干木處魏諸侯息兵矧居綱紀
之地持糾彈之權為吾中執法者乎誠得人而任之則
精神折衝有見於朝廷之上矣具官操行直方志氣剛
大既潔身而無黨每論事而不回自總雜端風節甚峻
屬中司之虛位顧横榻之久專宜進長於南臺俾澄肅
於在列真卿之當至德繩治不異於平時孔緯之在鳳
翔造朝獨先於百辟勿以擾攘而廢厥職思於艱難而
盡其忠往體訓言期予于治可
汪藻給事中制
勑黃門列職均為侍從之臣東省設官乃專論駮之任
擇人而授歴代攸艱雖官曹沿革之制不同而政令書
讀之事則一匪時髦傑弗以次遷具官某襟度粹夷性
資端亮夙藴貫穿淹該之學發為經竒偉麗之文荐長
贊書動無滯思簡嚴而蔚仲舒最得於古風純厚而明
元稹遂變於時體雖稱辦事允謂賢勞宜進陟於𤨏闈
俾更直於鼇禁當官不撓尚觀批勑之言論事必行更
效回天之力益堅爾守庸稱朕恩可
胡安國除給事中制
勑朕惟祖宗時中書門下合而為一而封駮之官實在
銀臺不廢厥職肆朕纂服屬時艱難爰舉舊章務從簡
易封駮之任必惟其人具官某以文學甲儒科以德行
著閭里嘉言讜議顯于朝廷朕方康濟阽危寤寐賢俊
宜為朕起復還邇聯爾其守乃節修乃職舉凡詔勑有
未善除授有不當悉論而駮正之勿使批敕之名獨專
於前世尚勉之哉可
周望給事中制
勑(上詞同)具官某操履清修志氣剛大頃求人而將命乃
徇義以請行遂旌爾勞寖陟華貴比戎車之及境復抗
節以出疆軺傳載馳能達國命孔子不云乎行已有恥
使於四方不辱君命可謂士矣爾其守乃節修乃職凡
詔勑有未善除授有不當悉抗論而駮正之勿使批勑
之名獨專於前世則於爾為無愧矣尚勉之哉可
謝克家兵部尚書制
勑文昌分理萬務武部實掌五兵自國家復董正之聯
視前代有因革之異軍政歸於樞府右選揔於天官品
秩高華文書清簡匪時賢德曷稱褒遷具官材度宏深
性資忠厚殖學造古人之藴摛辭追作者之英早師表
於儒宫遂翺翔於諫省文章爾雅入更四禁之遊悃愊
無華出載列城之譽久辭著位想見儀型比錫對於便
朝實副懷於虛佇宜陟中兵之長進聯八座之崇時屬
多虞朝方尚武雖軍旅征伐必資廟算之竒而獻納論
思允賴辰猷之告益殫忠藎圖濟艱難可
曾楙禮部尚書制
勑文昌兼緫六聯宗伯實典三禮禱祠祭祀之事既繫
於司存學校選舉之文悉掌其政令比屬干戈之擾靡
聞典籍之傳必求其人俾領厥事具官風猷莊重德宇
粹温學該六藝之醇文擅四科之美早馳聲於庠序旋
任職於詞垣浸升延閣之班出奉名藩之寄朕遭罹變
故躬總師徒既垂槖於爾邦遂駐蹕於近甸首修朝貢
深嘆忠勤念久去於周行適來還於翰苑宜陟春官之
長進聯八座之崇時屬多虞朝方右武軍旅以同邦國
亦惟爾職之脩方岳以朝諸侯更講時廵之制益殫忠
藎圖濟艱難可
鄭望之吏部侍郎制
勑唐制右列三銓掌於武部本朝肇分四選揔於天官
方時多虞尤號難治惟品流之龐雜員患其多矧典籍
之散亡吏得以肆欲司厥事必惟其人具官某識慮精
明材猷敏濟頃郎曹之分職正戎馬之在郊奮身請行
抗節而出遂陟近班之峻以昭信誓之勞旋徇公言乃
從遠適兹召還於著位將恊濟於事功俾參常伯之聯
專掌武階之衆爾其糾摘真偽審覈條章人無滯留之
嗟吏絶欺罔之弊斯為稱職尚勉之哉可
劉珏吏部侍郎制
勑天官之選吏員猥衆簿書叢雜在承平時號為難治
頃自廵幸浙右典籍多為煨燼凡在選之士自一命而
上功罪履歴之實漫不可考自非精明吏治而習知其
事者孰能勝斯任哉具官識度詳明政事練達居懷憂
國之慮荐貢救時之言頃貳選曹僉謂平允分符出守
曾未淹時宜還法從之聯復典中銓之寄爾其區别賢
良糾正隠慝使吏無得並緣為姦時乃之休是為稱職
可
葉份戸部侍郎制
勑國家之務用度為急祖宗循五代之制總於三司元
豐復六官之聯歸於戸部比緣多故稍革舊章兵食所
資費出彌廣典領厥事實難其人具官某智略䟽通材
資敏達荐更事任綽著能稱糾察省綱總臨漕運朕方
時廵江左式遏寇攘眷兹百萬之師奚止千金之費資
爾心畫以餉五軍擢參法從之班往貳地官之任爾其
裁制盈虛斡旋多寡使朕有足食足兵之信兹為稱職
尚勉之哉可
李迨除戸部侍郎制
勑文昌政事之本源民部財賦之管轄兼周官司徒司
會之職總唐室度支鹽鐵之權于時列曹號為劇任欲
貳厥事每難其人具官某智術週通材資夙給服勞郎
署已觀心計之良列屬宰庭克著聲猷之美干戈未定
調度方煩全師駐于會稽饋餉資于左戸俾陟貳卿之
峻往圖經費之充士飽而嬉無乏千金之用師直為壯
佇收三捷之勲尚悉乃心期稱朕命可
黃槩兵部侍郎制
勑國家自祖宗以來聚天下之兵於京師尺籍伍符付
之列將牙璋虎節祕在樞庭夏官所掌特其名與數而
已厥今國步方艱外患未弭五兵之寄視承平為重疇
咨庶位我得其人具官風力敏強性資超邁試之選部
而銓總平允列于宰屬而糾察嚴明遂進直於河圖俾
按臨於蜀道惜其遠去宜為朕留擢居法從之聯進參
帷幄之議朕方時廵江左式遏寇攘資爾謀猷濟予經
畫尚恢遠略庸報異恩可
陳邦光除刑部侍郎制
勑文昌六卿之貳品秩惟均憲部三典是司條章滋衆
矧在險阻艱難之際凡居論思獻納之聯思協公言必
圖夙望具官某論辯閎博問學淹通文足以廣國華材
足以通世務望之射策早擢於科甲主父奏書嘗嗟於
晩見遂陟西垣之峻旋臨南夏之雄無施不宜所居可
紀向召從於遠服趣來還於近班逮此造朝允符前席
宜輟司於國用俾緫讞於邦刑傅古義以决疑其克修
於爾職有嘉猷則入告尚益究於乃心濟時多艱對予
休命可
鄭望之工部侍郎制
勑文昌為萬化之源水部掌百工之事雖繕修營造在
廵幸之日有不暇為而獻納論思凡侍從之臣悉資辰
告肆頒明命褒進邇僚具官某知術䟽通材猷敏達荐
更事任綽著能稱當敵騎之濟河以單車而出使遂修
隣好峻陟近班逮信誓之載渝徇公言而遠適朕方時
廵江左式遏寇攘思得豪俊之人共濟艱難之運爾頃
緣使事能察敵情宜還持槖之聯俾贊籌帷之密濟予
經畫賴爾謀猷往稱茂恩尚恢遠御可
