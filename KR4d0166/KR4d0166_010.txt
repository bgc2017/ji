大隠集卷十宋李正民撰
七言律詩
和元叔再至分水韻
倦翼卑飛憶故林弟兄隔闊倍傷心神州翻作豺狼窟
天塹猶防馬箠侵何幸鴒原同急難寕將茅茹論升沉
不須更語劉玄德始覺元龍用意深
自嘲
寥落羈栖向海隅終年局促卧蝸廬閑如白傅不飲酒
窮似虞卿懶著書永夜悲涼聽蟋蟀幾回圓缺看蟾蜍
扶搖何日乘風去獨跨鯨魚上碧虛
和元叔聞德邵省下之作
文場決勝事何如神助曾無合浦珠正論久知傳木鐸
哇音寕使混錞釪土風未改猶思楚射御今應復教吴
白雪調高難繼和壎篪歌詠古相須
和孫邦求
筆硯情親二十年相逢直欲盡君歡短檠况味同春夢
老鶴精神耐歲寒閉戶每欣聞杖履啣杯屢笑倒巾冠
墻頭梅萼休嗟晚為恐騷人思漸闌
回首宣城一夢間黃公壚畔記前歡故交十載窮空谷
得路三人到廣寒韓愈應須拜東野鍾儀未必困南冠
平津晚佩黃金印穏步青雲興始闌
投老侵尋兩鬢斑十年情緒幾悲歡深傾玉醑何辭醉
養就金丹不畏寒鶴馭且芸崑閬草鸞臺曾著鵔鸃冠
少時豪氣消磨盡賴有詩情偶未闌
結友何殊杵臼間舊遊重話發清歡西江候月愁宵永
南郭尋梅耐歲寒老筆尚凌游獵賦剛腸宜戴觸邪冠
鶚書屢上初無補宣室咨詢待夜闌
流落天涯強自寬清樽相對漫追歡難求美玉能回暖
豈有良金解辟寒放曠尚慙垂貝帶招徠安敢望皮冠
野梅官柳聊行樂坐見崢嶸歲已闌
再和邦求一首
曾綴楓宸供奉班異鄉飄泊若為歡翟公羅雀交情見
鄭老無氊客坐寒稍喜羽書清紫塞欲從鞍馬愧儒冠
篋中未有歸田賦敢謂臨波意便闌
和平叔見寄
手折梅花驛使傳在原鴒翼尚翩翩老來庾信多愁思
歸去陶潜只醉眠窮巷悄無車馬跡安心久解祖師禪
夢回雲海遙千里春草池塘憶惠連
和邦求見寄
坐看霜霰送窮冬流落天涯類斷蓬詞翰難陪杜陵老
滄浪聊訪紫谿翁想尋芳草門庭在憶對梅花笑語同
海腊腥鹹難致遠漫憑黃耳附書筒
和德邵
文傳臺閣播聲名我老何庸作重輕束緼莫能還逐婦
亡羊因使歎無兄初期薦牘青冥上忽泛扁舟滄海行
病已好同遊甫里虹橋風月待秋清
和尹叔見寄
海濱遯迹擬求安老矣尤諳世路難地遠巳辭龜鈕印
身閒仍帶鹿皮冠少陵宴坐惟觀壁彭澤知非欲去官
鵬鷃逍遙皆自適勿疑控地笑扶摶
心似行雲憶故山干戈滿地欲歸難愁腸索寞頻澆酒
病骨支離懶正冠鄭太田多猶乏食阮公錢入便辭官
久知身世皆如夢萬事何須苦控摶
和平叔
舊結茅茨閱十春憶曾捫蝨話酸辛當年巳訝霜髭老
今日何辭酒盞頻得儁東床人似玉頌功槐府筆揮銀
從今稳步青雲上聊慰投閒物外人
紅日新添一線催竹爐紙閣聚寒灰雨滋長畆纔抽麥
雪漬南枝欲放梅歲月峥嶸嗟老矣弟兄漂泊思悠哉
扁舟過我消離恨肯使雲帆取次回
歲晚棲棲作遠遊足音真可慰窮愁身閒文史聊覃思
老去田園亦強謀旋撥濁醪篘凍酒何嫌糲食辦晨羞
新篇起我超然興苦恨輕装不少留
示鹿苑如老
隠約平林夕照紅杖藜松徑叩蓮宫有言未必輸摩詰
得句何妨示巳公自靜其心心合道無情于境境成空
誰知覿面相看處洞水西流信已通
立春
餘閏推遷歲已新青陽不待月加寅朔風卷雪寒催臘
和氣消冰早變春細餅堆盤随舊俗磔牛當路樂村民
流光衮衮催人老心地閒來只任真
七始初華國令新芸芸品彙逹于寅葭灰潜動先占候
柳眼偷開早報春曾見花枝沾近侍且頒寬詔澤編民
鏡中鬢髮蕭蕭改却羡松筠自葆真
次韻邢丞立春
一望東郊草色勻暄然和氣物皆春發生青陸權輿始
恢復皇州送喜頻勝鏤金花人漸老盤堆生菜味尤新
賡歌共覩中興日擊壤難酬堯舜仁
書花萼集後
二李詩名播浙東二車豪邁氣争雄霜臺健筆凌騷雅
鳳沼餘波入古風賦就崧高辭並美集編華萼句皆工
龐眉書客遺音在白玉樓成事巳空
快閣
萬里長江勢若傾登臨仍值雨初晴前山依約雲方斂
遠樹參差晚更明禪榻靜尋僧舍宿扁舟閒傍釣磯横
時危滿目傷心事誰把留犁再㰱盟
中秋對月
流年苒苒又秋中對酒何須念固窮䬃䬃西風破殘暑
迢迢銀漢瀉長空一輪已見今宵滿千里寧知此意同
名姓舊聞題斧扆重看通籍大明宫
行縣福清憩廬山院竹軒用壁間韻
伏雨闌風倦暑途傍簷疎竹暫清虛藍田頗畏趙卿日
褁飯頻經乾竺居過嶺黃雲收䆉稏隔溪烟瞑點舂鉏
山川信美懷吾土何必臨川更羡魚
風雨
淒淒風雨卷重茅幽徑荒涼杞菊凋媚學僅能延趙子
言詩何遽失參寥人情狙詐真難測愁緒牛毛未易消
靜閉柴門誰與晤惟堪痛飲讀離騷
括蒼泛舟
一溪春水碧潺湲舟泝奔灘激浪喧雨洗隴苗何限綠
日催林杏不勝繁峰巒環合疑無路草木蒙茸忽見村
自歎經年久為客靜聽啼鳥更消魂
邦求置酒賞梅
短籬深院獨開遲似恐芳心别有期細雨班班珠濺淚
苦寒戚戚玉消肌數枝屋角爭先見萬點墻隂爛漫披
冷豔清香能幾許虛堂猶得薦瑶巵
再賦
破臘開花苦恨遲雪中辜負賞心期鉛黃猶見塗嬌額
獺髓應難補病肌淚滴玉容空寂寞粧成半面已離披
莫教點綴蒼苔地要對殘芳釂屈巵
賦雪
六花撩亂似飛蓬落處寧分室與宫墨突不黔非减爨
秦烏變白罷盤風華顛欺我三千丈勁氣輸他十八公
待得燭龍銜耀至冰消雲卷靜歸空
深巷高眠路不通誰知車騎謁王宫威凌布被秋宵雨
色比麻衣曹國風亂擊鴈陂思李將閑披鶴&KR0769;憶王公
淒涼惟有詩人苦忍凍孤吟四壁空
和趙表之大監對雪
韜霞掩日冷雲同恍惚身遊銀色宫善巧作花輕墮砌
強名解舞漫随風四郊普覆沾豐澤萬室平分荷至公
興減有時無著相觀空是色色還空
瑶花飛舞下洪濛冷落茶煙古佛宫剪水装花俱是幻
開簾入隙總因風門無行迹知袁令坐擁重裘屬衛公
遙想净名禪榻上蒙頭端坐萬緣空
再賦
寒威逗曉入簾櫳亂雨天花帝釋宫皜皜易汙休擁篲
紛紛何似祗從風能文誰復延枚叟乘興真宜訪戴公
老去映書無眼力夜闌惟喜月當空
靄靄雲衢凝不通人間化出玉華宫汗漫光轉方輿地
淅瀝聲随廣莫風飛絮比輕知酷似寒梅妬潔諒非公
已占三白為嘉瑞愁殺貧家甔石空
對雪
朔風千里凍寒雲三白呈祥副所聞洒處蕭蕭仍淅淅
風來靄靄復雰雰糢糊碧瓦俱同色挺特疎梅自出羣
忽憶去年詩酒會鄒枚司馬盡能文
舟中值雪
百里清波一葦航茅簷燈火照漁梁寒吹褐袂風頭急
夜洒篷窗雪片颺乘興去尋戴安道異書思見蔡中郎
胸懷礧碨須傾倒樽酒相看氣味長
酬德邵
三年絶域寄孤身齧雪吞旃踵昔人琴奏南音惟念楚
雞鳴中夜忽離秦重來澤國尋漁父免向沙埸逐鴈臣
好在五湖波浪闊解纓濯盡塞垣塵
送李及甫侍郎知筠州
珥筆風聲播上流舊聞道院頗優游好將省闥彌綸手
聊寄朝廷共理憂闔境鈎鋤知少盜他時襦袴會騰謳
自慚為郡無佳政且作盧敖汗漫遊
送明仲舍人知邵州
凛然氣節壓冰霜經歲朝紳惹御香吾道難行驚俗眼
斯文將堕振頽綱他年致主千秋鑑此日榮親太守章
父子相仍居兩省萊衣歸奉凍醪觴
奉和元叔錫服
榮路回翔莫歎遲郊居連歲捧泥芝虎符巳被新章綬
茜紱猶循舊品儀應佩寳瓶三日寵却同顯祖四明時
一門豐澤知難報就日傾心比露葵
七言排律
寄和叔
蹤迹飄然寄海隅往來寧復論親疎風烟冷落漁樵市
鐘磬蕭條釋梵居卜築擬為常侍賦干時休奉子公書
泰亨乃見能連茹剥極安知不得輿蹭蹬且同棲櫪馬
噞喁真類失波魚男兒所患無能爾窮逹終應有命與
戰伐干戈誅猰㺄急難兄弟困雝渠敢忘越石思梟虜
終學陶潜自荷鋤婢膝奴顔焉敢比蠟言梔貌亦羞予
嵇康豈肯為尸祝楊意何能薦子虛流落丹心徒許國
衰遲華髮漸盈梳勿驚歲晚多懷感處順安排樂有餘
七言絶句
送艾若訥赴青田
驂鸞駕鶴上青田萬壑千巖古洞天堂上絃歌真吏隠
不愁淮浦有風傳
春光欲動草芊芊水綠山青上瀨船若使周公但茅屋
雪袍寧醉楚江邊
元叔易去假服戲作
幾歲飄零領外祠新銜不帶假銀緋尋魚不管嬌癡女
措大從來自綠衣
題大安驛詩大安驛距信州分水嶺二十五里
壁間有鮑娘題詩云雞聲哽入江南路柳暗
鶯殘别是春因題
平生未省歴甌閩疊巘層峯困旅人珍重鮑娘詩句好
江南别是一家春
兩州水向嶺頭分入眼溪山處處新春色故應無彼此
江南未必勝甌閩
訟牒
決遣慚非朱子元紛紛訟牒擁輶軒自嗟虚忝皇華使
材拙將何廣上恩
餘杭泛舟
滮田苒苒新苖出烟隴翛翛宿麥黃正是春晴蠺月好
家家織婦採柔桑
校舊書
塵垢紛紛漫掃除可憐乾死蠹書魚何須更待青藜照
只合齋心讀誤書
趙表之創葺禪寂之室以名求詩
誰知至寳秘冥山費盡聰明覓轉艱漫說化城為止息
我今已得髻珠還(右寳所)
徧覆包容等太空乾坤都在範圍中須知一點靈臺地
妙湛圓明未易窮(右範圍)
呈趙表之大監為祥符藏基也
凡聖同居亦偶然誰知龍藏結良緣聞公舊有談天口
為借深潭五百年
木魚
華鯨祗為催晨粥想像滄波夜不冥香飯已聞鐘鼓響
何須呼喚若丁寕
書河東李驤事
君既擇臣臣擇君胡為委贄事愚人李生若是真王佐
豈向偏方遽殺身
題鹿苑寺一擊軒
本來無物可修治一擊當年何所知拱手問師都不語
等閒拈起布毛吹
列戟排鎗幾百竿森森直節逼人寒從初一擊心方悟
篩月吟風盡可觀
題羊裘軒詩
世祖馳驅復漢家故人高卧老烟霞至今只說羊裘好
拜衮誰思鄧仲華
題丞廳清節軒詩
新種修篁翠葉稠鸞凰此日小遲留吟哦自是公家事
我亦身閒愧食浮
扈從航海
雲濤雪浪蹙天浮隠隠征帆去未休蛟蜃伏藏舟楫穏
將軍何用說防秋
友人來詩有紙價高之句次韻
文章小技等秋毫鄙作空令筆史勞聞道東家方給札
柯籐榖楮兩相高
觀近報
眼看時事又更新尚對黃花笑逐臣鳬鴈去來緣底事
功名真復付何人
因客話有感
女子爭桑事至微兩國暴骨實堪悲太行孟門豈嶄絶
坐覺人情尤嶮巇
破賊凱歌八章
兩宫北狩未能歸歲歲愁看塞鴈飛馬上勤勞天子詔
莫教霜霰拂龍衣
淮南千里少遺民萬頃膏腴變棘榛闢地營田真上策
稻粱已見滿倉囷
萬幕如雲振鼓鼙角聲嗚咽馬驚嘶亞夫持重惟堅壁
應為桑榆太白低
聞道淮西遏賊鋒捷書半夜到行宫投戈盡是三齊士
不用鯨鯢志武功
簽軍五萬立降旗虜將倉皇去莫追已出夀春三百里
將軍旋旆整歸師
君王聖武自臨戎諸將歡呼戰必躬不是江頭旗鼓出
退師安得却成功
再歲吴門賦出車廟堂謀斷兩相符中興功業休嗟晚
收復關河是壯圖
皇朝德澤浸寰瀛偽虜乘時敢抗衡南北生民皆赤子
自然不戰屈人兵
至嘉禾
溪山繚繞踰千里水陸馳驅閱五州不是江鱸勝肥羜
此身那肯便東遊
覧史
塞侯微巧為求名司馬巧宦至九卿汲黯戇直安仁拙
千載悠悠誰重輕
廷尉結韈名愈重力士脫靴䜛遽臻君子小人所懷異
擇地而行乃保身
司馬萬事只稱好司空老矣三宜休處世何庸誇蹇蹇
濟時無術早抽頭
覓松江水
啄腐吞腥聊當肉消煩止渴必資茶憑君為汲松江水
活火煎來泛乳花
鄭相家遇盗僑年以貧訴于朝得倅泉州
當衢甲第起青烟曾見升平富貴年一旦淒涼人事改
不勞優孟戲君前
移桃栽晚發
綠葉盈條巧剪裁餘花猶有兩三開新來試手移桃李
待向茅堂取次栽
大姓輸錢詩
大姓輸錢欲贍軍州符縣帖閙如雲于今却羡鍾山老
用盡經綸得二分
蘭溪懷和叔
山遙水闊方通婺筍嫩魚肥巳勝衢寄語長潭隠君子
别來薇蕨味何殊
慈雲老人
白足蒼顔老行全曾随逐客海南邊願將一滴曹溪水
救取城中劫火然
瓶花
折得寒梅全未開銅瓶貯水養根荄臨鸞競洗晨粧面
疑是春風入戶來
夜半
虚堂卧聽雨如傾却訝蟾光透牖明起喚僕人猶未醒
樓頭撾鼓報三更
南歸
淪身絶域久睽孤投老歸來鬢髮疎不但高人能笑我
此生安敢食鱸魚
三年海上牧羊羣已分沙埸寄旅魂滿面塵埃人不識
相看惟覺語音存
風霜不改舊茅茨自悔輕身觸禍機丈室本來無一物
猶存禪榻待翁歸
黃童白叟喜相迎底事吴儂亦有情絶域歸來真異事
幸逢西北罷戈兵
蕭蕭草木映疎籬猿鶴相看似見疑大雅保身還自愧
不須更誦北山移
南北飄零三十秋亂離重到舊揚州田園蕪沒身空老
却羡如今馬少游
投老耽書未肯休世間萬緒判悠悠草堂盖罷渾無事
猶待翻修五鳳樓
