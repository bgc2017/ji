擢不止淳也淳乎其亦殊遇哉
國朝文類卷第七十
右國朝以來詩文七十卷右司都事趙郡蘇伯
脩父所類也守誠在胄館時見伯脩手抄近世
諸名公及當代聞人逸士述作日無倦容積以
歲年今始克就編不以微而遠者遂泯其實不
以顯而崇者輙襮其善用心之公溥也如是夫
古者以言名家則有集傳其别而叙之於史傳
者非發明乎學術之說則關繫乎世道之文也
不然君子無取焉是則伯脩豈無意而爲之者
乎伯脩方以政事嚮用所集名臣事略及是書
皆將刊布天下天下之士得攬焉者孰不美
國朝文物之盛嘉伯脩會萃之勤矣伯脩名天爵
以國子高等生試貢入官力學善文多知遼金
故事亦有論著他書無所不闚予之敬交也故
題文類後元統三年三月三日太原王守誠書
