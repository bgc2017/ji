國朝文類卷第十七
表
賀正旦表劉敏中
曆頒夏正大春秋一統之書禮謹漢儀受圖貢四
方之賀歡均朝野慶洽天人(中賀)剛健體元寬仁
育物董官常而敷聖訓炳如日月之臨恤民隱而
降德音翕叶地天之泰至和斯應景福惟新臣䓁
夙被寵榮忝司端揆無尺寸效仰禆財成輔相之
功願億萬年永享伴奐優游之樂
賀冊后表楊文郁
聖德日新端齊家以身之本坤元位正備臨軒發
冊之儀慶溢九重歡騰四表(中賀)受天成命遵
祖詒謀謂王教攸基莫若人倫之重然治道之至
庶資内治之勤昭法象於軒星崇聲明於椒掖以
贊嚴宸之孝理以恊太母之徽音臣等服在近
司顒觀盛際道符羲易占順承載物之亨願擬尭
封申冨壽多男之祝
賀元旦表姚登孫
寳曆晨開恩誕敷於朔紀瑶池春滿慶先輯於
東朝日月清華神民闓懌(中賀)道符乾統躬啓皇
圖懿範難名備聖人之全德仁規妙運濟天下於
太寧壽並兩儀福延萬世臣等班聮文石職忝膠
庠仰測卦爻喜三陽之通泰俯陳歌頌奉億載之
怡愉
賀建儲表姚登孫
坤元居上挾皇統於中天震器有歸衍孫謀於奕
世神人闓懌河岳清寧(中賀)聖德難名徽音夙著
心游太極兩儀妙玄範之功身佑三朝九鼎重宗
磐之勢適春宫之肇建知景命之永延臣等嘉與
諸儒欣逢盛典日月啓重光之運幸囿照臨華嵩
開萬壽之期惟厪歌頌
賀聖節表李之紹
寳曆建元恊重華之嘉運瑶光貫月開上聖之貞
符盛德在秋昊天有命(中賀)聦明稽古孝友根心
丕顯文謨端拱巖廊之上逹觀新邑式均道理之
中揆震夙之昌辰卜豐穰于今歲璇璣肇紀玉斗
儲祥臣等肅謹班聮遥瞻粹穆宣昭鴻業載賡七
月之詩耆定武功願繼萬年之雅
賀聖節表鄧文原
天開景運篤有道之曾孫電繞神樞受介福於王
毋觚稜瑞靄閶闔臚傳(中賀)誕紹鴻圖丕承駿命
至仁育物得秋而萬寳成盛德在躬居所而衆星
拱當立經陳紀之始爲施仁發政之規郊廟肇禋
朝野胥樂臣等名叨玉署目極璇霄廣文王有聲
之詩載歌律吕衍殷宗無逸之壽虔祝華嵩
賀正旦表盧亘
瑶圖星拱禮盛三元璇宇天臨懽同九有焕扆文
於懿範洽聖孝於英猷(中賀)迪喆徽柔濬幾淵靖
崇勲廟社消群慝而佑顯謨決策宫闈定神器而
凝景命妙用夙諧於坤載大明參懋於乾剛臣等
久玷中書肅承内治儀新鴻號深仁昭被於綿區
嘉錫隆禧慈訓永光於汗簡
賀親祀太廟表(延祐七年)
九重御極太平端拱於中天萬舞奏庭盛禮告成
於清廟群方胥贊百辟交孚(中賀)剛健日新聦明
時憲祖有功宗有德衍歴服之無疆車同軌書同
文底烝民之作乂衮冕華昭於日月笙鏞和恊于
神人崇億載之洪基舉累朝之曠典臣等忝司政
府肅侍齊宫籩豆駿奔仰宣室受釐之慶衣冠稱
賀效華封祝聖之誠
賀親祀太廟表(天曆元年)虞集
寳曆在躬祗服祖宗之訓太宫修祀於昭禮樂
之文海宇均安神人交暢(中賀)德崇恭讓道積寬
仁艱難具察於民勞徯戴密繇於天授卿雲就日
護璽綬以来歸瑞雪宜年洗干戈而載戢圭衮會
龍章之盛簫韶致鳳羽之儀臣等備位台衡依光
宸極群工述職贊文治之成功萬壽膺符受明禋
之純嘏
賀聖節表虞集
春回正月律和舞鳳之庭日浹芳旬瑞紀流虹之
渚縟儀洊舉治象更新(中賀)盛德在躬至仁育物
紫微華蓋焕乎經緯之爲章朱草醴泉妙與生成
而合化天開壽域人樂熙辰臣等弱翰無功清光
有赫對掦休命絲綸緝黼黻之文歌頌永年簡冊
載衣裳之治
賀正旦表虞集
陽春發育明新若日之方中正朔會同溥博如天
之爲大顯承盛化恊慶昕庭(中賀)神武成功至文
備德綜萬機而益𥙿逹四聦而弗遺禮樂從容建
用維皇之極圖書宣朗緝熙於穆之純假郊廟以
受釐率臣民而錫福臣等叨陪鼎鉉式替鈞陶時
和歲豐願保無疆之祚風淳俗美永歌有道之朝
賀正旦表宋本
泰元神筴天開六甲之端北斗帝車星直三朝之
旦立政伊始與時皆新(中賀)睿知有臨明哲作則
萬機初振熙鴻號於紀年九廟載安被龍光於宗
黨誕啓用材之路式推澤物之仁臣等身際昌辰
首班著位風行雷動賡歌殊愧於古初日升月恒
善頌惟先於壽考
賀親祀南郊表(至順元年)謝端
四方于理事天致恭己之誠三年而郊卜日叶用
辛之吉功成治定禮備樂和(中賀)端拱無爲純一
不二肇舉明禋之典載嚴升配之文大吕黃鍾音
恊雲門之奏鎮圭繅藉輝聮蒼壁之華祥風和氣
之與游景星慶雲之疊見穹示集貺宗社蒙休臣
等叨佐清朝欣觀熙事列圜壇之八陛幸陪漢畤
以侍祠陳泰階之六符願舉兒觴而上壽
牋
賀正旦牋夾谷之竒
位拱少陽仗簇黃麾之曉氣暄大簇祥開青禁之
春邦本益隆輿情胥慶(中賀)仰遵聖訓參決政機
執中傳精一之心作貳毓元良之望重明繼照隂
邪常遏於未形九四在淵陽德克潛於已著兹履
端之云始宜介福之孔多某等素乏長材叨居端
尹星輝海潤莫酬沾被之恩月恒日升第祝綿延
之筭
賀千秋牋楊文郁
陽常居於大夏方收飬毓之功震一索爲長男載
啓亨嘉之會慶鍾甲觀歡溢寰區(中賀)克哲克明
允文允武春坊翊善茂隆邦本之貞曉寢問安長
奉天顔之喜兹臨彌月之節宜膺百順之祥臣等
竊備詞官進趨庭賀幸聞樂府奉重暉重潤之章
請合輿情上俾熾俾昌之壽
賀千秋牋袁桷
心依宸極前星耀於明堂卯爲春門大電環于甲
觀盛德集福至和儲祥(中賀)體仁法元師古合道
温恭事帝密輔相以生成問學積躬益緝熙而
光大疇咨黃髮之彦庸佐青闈之規茂對誕辰宜
膺純嘏某等肅瞻儲禁忝職詞林鶴駕陳儀喜承
顔於兩殿鴻圖衍慶願介壽於千秋
賀正旦牋虞集
玉燭調元播陽春於萬物禕衣乘翟奉景福於一
人懽溢宫闈慶延宗社(中賀)柔嘉維則博厚無疆
帝業中興五色鍊補天之石女功内治七襄成報
日之章膺瑶冊之穠華衍金支之奕葉茂迎蒼曆
益介洪禧某等備位外廷稱觴前殿二南風化歌
關睢正始之音萬年室家樂既醉太平之運
箴
絅齋箴鄧文原
元坦使君以絅名齋屬巴西鄧文原敷繹其義乃
作箴曰
維古悊人德美内植掦休弗矜反躬藏密在易坤
厚含章可貞明夷莅衆用晦而明善𣣔淵潛志無
衒飾辟諸裼襲身章之則彼夸毗者内視欿如廼
崇澆爲以眩群愚鼓鍾有聞屋漏滋愧爾車甚澤
而人斯瘁緊南郭子尚絅是遵匪曰隱几式企書紬
愼獨箴安熙
可尊者德可畏者天無處不有無時不然念慮之
發必有其幾勿隱其隱勿微乎微從事於斯是曰
愼獨自此精之萬物並育豪髮有間天理弗存利
欲紛拏厥心則昏於乎戒哉敬作此箴書諸座隅
以警某心
銘
簡儀銘姚燧
舊儀昆侖六合包外經緯從横天常衺帶三辰内
循黃赤道交其中四遊頫仰鈞簫凢今改爲皆析
而異繇能䟽明無窒於視四遊兩軸二極是當南
軸攸沓下乃天常維北欹傾取軸榘應鏤以百刻
及時初正赤道上載周列經星三百六十五度竒
贏地平安加立運所履錯勒干隅若十二子五環
三旋四衡挈焉兩綴闚距隨捩畱遷𣣔知出地究
兹立運去極幾何即遊是問赤道重衡四弦末張
上結北軸移景相望測日用一推星兼二定距入
宿兩候齊視巍巍其高莫莫其遥蕩蕩其大赫赫
其昭步仞之間肆所賾攷明乎制器運掌有道灋
簡而中用密不窮歴校古陳未與侔功倚歟
皇元發帝之藴卑厥羲和萬世其訓
仰儀銘姚燧
不可形體莫天大也無競維人仰釡載也六尺爲
深廣自倍也兼深廣倍挈釡兊也振溉不洩繚以
澮也正位辨方日子卦也横縮度中平斜再也斜
起南極平釡鐓也小大必用入地畫也始周浸斷
浸極外也極入地深四十太也北九十一赤道齘
也列刻五十六時配也衡竿加卦巽坤内也以負
縮竿子午對也末旋機杖窽納芥也上下懸直與
鐓會也視日漏光何度在也暘谷朝賓夕餞昧也
寒暑發歛驗進退也薄蝕終起鑒生殺也以避赫
曦奪目害也南北之偏亦可槩也極淺十七林邑
界也深五十二鐡勒塞也淺赤道高人所戴也夏
短冬永猶少差也深故赤平冬晝晦也夏則不没
永短最也二天之書曰渾蓋也一儀即揆何不悖
也以指爲告無煩喙也闇資以明疑者沛也智者
是之膠者怪也過者巧曆不億輩也非讓不爲思
不逮也將窺天眹造物愛也其有俟然昭
聖代也泰山礪兮河如帶也黃金不磨悠久頼也
鬼神禁訶庶勿壞也
漏刻鐘銘姚燧
靈臺設簴巍以尊元間大呂非其晜摯曠善鼓手
自煩宫商良諧等釡盆請無以聲以功論一日之
中兩昕昏一鳴一刻有度存九圍一圃折柳樊黔
首時作時饔飱日月如是相告敦三辰聽命循軌
垣四序不忒迭寒暄萬物生翕盈乾坤何獨治歴
逌此源凝熙帝績高羲軒積世而運會而元吉金
之舌愼莫捫輟響誰其代天言
渾象銘楊桓
於昭聖皇德惟天希密察乾坤動符化幾乃命
太史考順求違制器象天具體而微度數棋布星
次珠輝道分黃赤擬議玄規兩極低昂中主璇璣
匱方象地極樞以維地本天函術取外圍反而觀
之其趣同歸體雖至約用足明
天外觀天之裏合象之背日月交錯五行進退造
化無窮不出戶内始終參求簡儀是配於昭
聖皇夙夜睿思先天天合後天奉時先後惟天
聖皇無爲
玲瓏儀銘楊桓
天體圜穹三辰在中星雖紀度天實無窮天度之
數環周三百六十五度四分度一因星而步推日
而得月次十二往來盈虧五星參差進退有期判
爲寒暑分爲四時太史司天咸用周知制諸法象
各有攸施萃於用者玲瓏其儀十萬餘目經緯均
布與天同體協規應矩徧體虚明中外宣露玄象
森羅莫計其數宿離有次去極有度人由中闚目
即而喻先哲實繁兹制猶未逮我皇元其作始備
實因於理匪鑿于智于萬斯年寶之無墜
高表銘楊桓
聖人修政唯農是本農之所見時則爲準過與不
及民安究之動措由中聖人授之時在於天術何
以得制器求之乃見天則日月周運閏餘歲成盈
虚消息在表斯徵分至既辨氣序乃會朔晦一定
弦望由對爰演斯曆用詔民時百工允治庶績用
熙表中以正圭平以直不言而諭與時偕極天德
&KR0621;&KR0621;參以明焉民生皥皥振以興焉惟昔八尺景
促分密爲用雖可每艱辨析聖皇御極百度惟
新乃五其昔其用益神表高之法先哲匪憚其顚
景虚取的是患表梁上陳景符下依符竅得梁景
辰精微揆月有方闚几是映几限容光圭表交應
器術之密推步之精歴古于今斯畢其能上天之
載無聲無臭聖皇儀刑在其左右仁民育物以
對天祐眉壽萬年寶兹悠久
太史院銘楊桓
天厭下土之亂眷求聖哲以作民主
太祖聖武皇帝應運挺生以神武戡除禍難遂定
皇元之寶命累聖肖德增功纉烈逮今
憲天述道仁文義武大光孝皇帝禀資聖神自潜
藩邸躬率師旅有征無戰天心人心攸屬攸係及
位中國大建都邑任賢使能分設百官政教既行
乃制禮作樂廟享祖宗仍遣將帥四征未臣始綂
一六合周臨天際端居無爲飛潜動植仁惠溥霑
民既無事唯夫耕女織工器商貨自勞衣食聖慮
周悉凢厚民生者無不爲之以農事爲四民衣食
之本既設有司以董其勤又思爲振舉之務乃立
太史院以講明天道敬授民時焉至元十三年
上以循用大眀曆久而失當欲剏其制以太子贊善
臣王恂業精筭術凢日月盈縮遲疾五星進退見
伏昏曉中星以應四時者悉付其推演尋遷太史
令以都水監臣郭守敬穎悟天運妙於制度凢儀
象表漏考日時步星躔者悉付規矩之尋授同知
太史事曆成遷太史令以前中書左丞臣許衡爲
命世之賢凢研究天道斟酌損益者悉付教領之
輔以集賢學士臣楊恭㦉其提挈綱維始終弼成
者實前中書左丞轉大司農臣張文謙尋以昭文
舘大學士領太史院事凢工役土木金石悉付行
工部尚書兼少府監臣叚貞以經度之凢儀象表
漏文飾匠制之美者悉付大司徒臣阿你哥十六
年春擇美地得都邑東墉下始治役垣縱二百布
武横減四之一中起靈臺餘十丈爲層三中下皆
周以廡其下面日中室爲官府以緫聽院政長曰
令次同知院事次僉院事以宰輔之重領於上者
無定員其属有主事有令譯史有幹事有庫局之
司左右旁室以會司属議凢推測星曆諸生七十
人莅以三局一曰推筭其官有五官正有保章正
有副有掌曆分集於朝室二曰測驗其官有靈臺
郎有監候有副三曰漏刻其官有挈壷正有司辰
郎分集於夕室凢器用出納於隂室中層離室以
列景曜巽室以措水運渾天壷漏坤室以措渾天象
蓋天圖震兊二室以圖南北異方渾天蓋天之隱
見坎室以位太歲乾室以貯天文測驗書艮室以
貯古今推筭曆法臺顚設簡仰二儀正方案旉簡
儀下靈臺之左别爲小臺際冓周廡以華四外上
措玲瓏渾儀靈臺之右立高表表前爲堂表北旉
石圭圭面刻度景丈尺寸分圭旁夾以連冓可圭
上露天日爲度景計靈臺之前東西隅置印曆工
作局次南神厨筭學設位如上初改曆之議既行
即遣官四遠測景以相參驗若高麗瓊崖成都和
林蓋擬羲和仲叔之命又自上都南五千里中若
東平陽城鄂吉等州各遣官測驗以求遠近之數
十七年冬至以新曆進遷官賞賚有差十八年頒
行之十九年以祕書少監臣趙秉温遷昭文舘學
士知太史院事明年啓皇太子旨以諭德臣李謙
撰曆議二十一年以左侍儀奉御臣阿刺渾薩理
遷集賢學士尋遷大學士並兼太史院事遂以二
十三年春同進曆經属共二十一卷仍以餘書未
成者奏以臣桓與其議若曆經曆式等序若表漏
儀象等銘臣桓既冐言矣又拜手稽首原立院之
初序而銘曰
天鑑下民亂靡有定孰能一之聖哲受命
太祖神武始開乾坤剏業垂法以貽後昆纉緒紹
功剗除妖昏逮今聖皇天錫勇智内修法度外
遣將帥伐辠弔民罔越厥志炎方歸命赦其後至
武功告成萬國來萃同軌同文重譯奉贄小大悉
臣師旅以寧思與萬方永保太平黎民定居蕃息
生生爲衣而蠶爲食而耕士勸其賢工勸其能關
阨夜開商旅通行民雖克勤罔適天宜匡之翼之
以煩聖思乃立太史法遵黎羲欽若天道敬授民
時教其動作時種時穫教其趨向是宜是吉五禮
之舉選時爲日代卜代筮不勞龜策期措斯民康
壽之域民祝聖皇眉壽萬年民祝聖皇五福
駢臻民祝聖皇億兆子孫七政順軌隂陽調均
時雨時晹化育秋春蕩蕩巍巍盛德何言天覆地
載太平無垠
瓶城齋銘(爲淮東憲司知事凌德庸作)閻復
利慾之兵或隳吾城躁厲之機或發吾瓶墨其守
不若脩仁義之干櫓金其緘不若駕聖賢之說鈴
若然則城何懼於脫扃瓶何患乎建瓴哉
王孝女旌門銘劉因
女家容城西以母喪感念遂不嫁終身州上其行
御史按實禮部令旌表之内翰盧公署其門曰孝
女王氏縣人劉因銘曰
孰不娶終身曰魯山之元道州之陽史名卓行何
謂非平常二子且然女奚責望盧公表之何用以
戒荒
訥齋銘吳澂
君子之訥不盡其有餘小人之訥將言而囁嚅得
善敏於行近仁者歟是爲君子儒非小人儒
蘇氏藏書室銘袁桷
六學鴻烈代天昭明精思纂微辭以立誠匪事於
言不文奚宣析理日繁直致衍傳謂默足以通絶
其知聞敬焉孰持道焉孰存趙郡氏蘇崇其書楹
剖決雲章經緯有程靈根湛虚服習粹精廣以觀
萬約以守一迎之莫尋倚兮不躓仰止元聖學海
彌溢
虚室銘虞集
天地萬物寓形太虚何有非實虚則俱無有室非
虚何名虚室室有毀成而虚無成無受毀質室之
在虚無不加廓有不加窒善居室者反同於虚萬
古一息
奎章閣銘虞集
天曆二年三月吉日天子作奎章閣萬機之暇
觀書怡神則恒御焉臣等奉勑刻銘曰
維皇穆清中正無爲翼翼其欽聖性日熙廼闢延
閣左圖右史匪資燕娱稽古之理經緯有文如日
行天爰刻貞玉垂美萬年
知許州劉侯民愛銘孛术魯翀
至大元年秋奉直大夫許守劉侯既終更矣郡縉
紳先生田浦城劉興國及舊家望族郡人之父兄
長者謀劖侯字民之政於石属筆小子翀懇讓不
獲敢蹟侯行事譔次之大德龍集乙巳夏六月侯
下車家政斬然閴無雜謁其在猷爲苟有利民無
或不舉許北趾於汴南揖淮楚素號多事侯材識
精敏百務叢劇聲容舒徐刃嬰而節解吏無稽牘
獄無柅訟不尚苛猛而廪不可犯自公而優入則
杜門端晏游泳典籍出則賓禮先覺隆奬學校三
時既隙則帥郡属叩校官請益經史親爲之倡繇
是郡政翕然侯澤物仁而有方耕鑿樹畜求底實
效及終三年諸軍藪牧外丘陵原隰墾闢殆盡初
郊農貿糓市儈連郡豪徼糴外關擅輕重以售嬛
弱胥困乃立斗斛市距州治重脅糴翔價之法趨
者如歸糴雖升合以上無敢摧衂民農兩利之侯
以事出法漸㢮復襲舊至杖大駔數人法復立民
頌歌之歲丙午河南諸郡饑流瘠日至春糓價勃
湧首發私庾大縮價聽民糴募冨民粟數萬鱗出
糶市慮糴有不均也於諸社責其長日閱數賦與
之夏雨戕麥得請出郡廩積年鼠耗鑿米薄價紓
民春夏徂秋無凋瘵者明年荐饑羸莩狼戾請省
出公緡賑之民爲蘇中綂抵大德凢所立有司法
程討閱簿書彙帙庋寘而㩀守不跲故勇於拯民
而善禦其害省大核屯田臨潁鄧艾口民稻田三
百頃人有說省曰此古屯也可復築之下侯按實
之侯按至元中司農研水利拓民業隆平生息之
道也業此皆三四十年暴取之民措何地省不韙
以兵民恫疾之狀迭陳不可卒止宣徽歲遣使征
羊馬法三十取一至則肆虐取人莫誰何度其至
令縣民大書其法於堊壁患遂止程約五縣繇賦
齊均凢出錢縣官市物民間曰和買民産所有猶
未易供無之則估百倍賦官郡縣苦督責無敢拒
貪肆者亦隂幸漁獵雖瘡痏其民不恤侯深患之
土有均賦之苟無之抗簡覆陳不允不止鄢陵扶
溝産紅藍猝不時買萬鉅時其地年歉而藍霧民
大驚蹙省以侯敏幹略趣買之相其故力請罷之
是不獨仁於許又有以仁其隣也省檄論囚荆南
時荆楚大水民飢歸請撤禁山澤以活危墊省移
中書如請民濟於阨是其澤不獨囿於近又有以
及其遠也其聽訟明察而果哀矜惻怛未始不行
其間襄城南距湛河與葉交壤葉民之鹽取解池
齊鹽止襄舊樹石河之南堧䥴以畫鹽之法葉令
妄徙而北侵襄民近百家嗾漕属以其法酷穽之
兩縣飛狀闘辯葉引陜漕合攻襄中以危法時侯
偕省使者會決之卒以理摧葉復石舊疆民底寧
河南先民疎土曠田價至弱雖有質鬻而契劵闊
略鹵莽逮今民日生集叢蓁灌莽盡化膏沃價倍
十百闘䦧滋熾豢吏蠧法孔穴棼出至有綿曠歲
時而莫之決者侯既清白復詳聽覽而洞情僞佑
是懲非至未半歲決以百數訟爲衰民葛英女嫁
而奔人英蹟之獲他婦憚嚴其舅姑而私竄外者
寘家令妻教壻族事如其女返魂他屍者歸壻不
納一男子果爭之訟不決侯行縣詰之情立出民
有以計誣罣其同行者訟縣醉亡楮緡千獄逮人
數十訊不白屢愬州至㩀地以慟覘&KR0694;詐立屈之
決囚南陽主婦告奴酖其夫三日死榜楚極&KR0579;毒
獄久不立侯讞曰實有毒立死無少緩者簡孚獄
供有冤立貰之其聽決多此類也舊水旱禱祠桑
門羽流雜巫覡囂唄無益一不取齊被精壹以走
群望靈貺昭荅嘗春旱禱八龍井明日雨大作民
有擁香拜舞治所者人既德侯侯善使人而知所
務長社尉廨僻遠爲創築近郡治使與庫傳狴犴
相連峙徼循捍衛弭患無形三皇肇立民極令天
下通祠而舊郡祠陋丕搆新之崇葺廟學植檜栢
六十四本築室藏書購塑工體先賢貌影自濂溪
及紫陽朱子像而祠於學故實凢相交承則帥寀
属厚贐禮去者於侯又最豐終讓却之始終銖髮
無取及是人益信在政曄曄嶽牧風紀屢倚用之
軋強鋤暴在人所不敢爲侯不憚也將退政之日
其下讋伏如甫至談者偉異之名聲籍籍上游諸
公多譽籍之交剡騰薦不一二數士論稱奉法恤
民有古良二千石之風知言者是之侯名天孚字
𥙿民家大名以國書生從事中書出判東平移漕
司擢知冠州遂遷許風岸嶄立器度凝遠春秋方
強攄用未既加忠孝豈弟出天稟能以學濟之淵
乎莫測也浦城名九疇興國名庭瑞皆仕焉而巳
者聲實素著郡人望所推先郡既不忍弭忘侯德
兩公倡率之人彌咨歎其公云翀既叙其詳乃撮
而詩之庸翼郡人寥邈之思辭曰
郡侯繩繩三歲逆旅孰莫我矜侯吾父母我飢以
寒燠我餔我鳴柚於家田墾在野繄我窘躓均恫
其身膏以雨澤煦吾陽春惟古立學定民之命治
有本末禮樂刑政誰蔑棄之謂能其官我侯至止
德馨如蘭士蒙顒顒侯教載之縉紳煌煌侯勞來
之孰匪人哉而玩侯法將薙芟之我用是恝善逹
而施天下之兼寧獨吾私一郡是淹車聲轔轔民
莫侯攬有堅其䃉䥴配琬琰鼎鼎其來疇允侯蹟
跂予望之其永無極
安氏尊經堂銘孛术魯翀
明明尊經安氏堂之用有儆惕予其銘之於在古
昔挺起神聖越紹上帝昭我明命暨蒼姬氏四術
廼崇詩書禮樂順古範鎔文武道衰四教崩弛孰
其捄之天縱夫子龍馬獻圖用著蓍策吉凶悔吝
開我人則二禪三繼曰帝曰王典謨訓誥明我天
常志欲有言刑於詠謌雅頌得所神人以和王綱
失維列侯遞霸其敢僣踰筆討無赦是謂四府其
用不窮大禮大樂升降汗隆宇宙有經終古莫忒
民無能名功載人極鼎鼎儒者相與守之孰吾堯
桀相與掊之曾子思孟荀董王韓周程張朱以逹
聖元不息不泯皇衷民彛其有能奮立百世師安
氏東垣世以儒名味道之醇服義之精百氏謏聞
寧不有當處宜下陳經無二上至小無内至大無
外晦不加蹙顯不加泰風雨震凌帡幪是屋六籍
鳳峙疇匪雌伏安父之嗣伯仲叔季穉子齠孫繩
繩繼繼豈徒藏之斯務明之豈徒尊之斯務勤之
其徒之賢蘇伯脩甫將以所聞往相告語多岐亡
羊克敬克念無或怠墮請以銘鑑
儼思齋銘楊剛中
理究斯明爲殊爲同學求斯詳疇初疇終匪心斯
圖何彰弗蒙既端爾容既肅爾躬冥凝虚遊視遺
聽空思而以斯無微不通跛倚踞欹必弛于中矯
㗛躁言必隳而功戒哉無忘惟道之融
國朝文類卷第十七
