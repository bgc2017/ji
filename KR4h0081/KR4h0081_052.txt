國朝文類卷第五十二
墓誌
南京路緫管張公墓誌銘姚燧
公諱庭珍字國寶曾大考淵大考士明以武力再
世爲金千夫長家臨潢之全州考楫北京都轉運
使故又家北京公於次爲中子沉性易直通毅辨
彊綜經緯史尤長左氏春秋筮仕巳存愛民利物
志事先帝以典内帑受知先是高句驪不請徙
居海中江華島上遣使問何由且詗其貳服親
擇廷臣可者即命公時年二十三至其國王禮事之甚
恭書言吾歲入幣大國未嘗不謹臣職非與未臣而敵
巳臣而叛者比而大軍歲入邊劉吾人民奴吾子
女有吾貨財蹙吾土疆吾是以捨衍而完險誠出
甚不得巳之謀非首鼠他圖爲也末䟽黃金以兩
計白金以鎰計各千百數爲壽又言誠以是慺慺
之言歸聞之上幸止邊軍無歲入願歲幣外别入
如今相壽者數歲歲爲謝公勃然曰王以天子之
使求貨來邪揮去歸具道王言且保其國無他避
掠徙耳上亦悟曰人歲入幣事之又加兵罪之誠
何以待不臣而敵巳臣而叛者詔令軍止戍邊
無入掠自是完東夷室家父子無慮萬億計自將
伐宋從至閬中留爲安撫使施治兵間裹摩創殘
外供仗糧不擾而集今上即位中統建元自將
北伐以故先朝故臣熟西京入漠南路俾置傳驛
兼給餽餉至元四年授同簽吐蕃經略使兵裁叛
離仁革狠頑渠酋讋撓滋久安順六年授朝列大
夫佩金符責貢安南時巳徵天下兵數十萬圍襄
陽實爲蹶宋起本勲臣故相上與咨軍國謀不可
一日離側者皆出行省董師公至其國王立受詔公
詰曰王行非止違命於禮於利害且不熟知揆此
邦人民土地不當天朝一緫管治皇帝不欲郡縣
王地版籍王民聽其稱藩遣使諭旨德至渥也且
王以與宋輯睦緩急爲援今百萬之師長圍襄陽
鳥飛路絶朝夕將拔席卷渡江覆其國都易如振
槁王猶倔岸海徼恃爲唇齒自矜尊高事且上聞
天威小震無煩遠召中國雲南十萬之師再月可
至視丘墟王廟草棘王庭者將不難爲其審策之
王屈降拜益慚憤將以兵恐公使力士白刃環衛
公廼示怠㢮袒寢一室盡擲所懸箭弓刀槊付衛
士聽汝何爲天暑渴甚每取江水以進皆温惡不
可飲食及索井汲不許曰吾俗不相悅者多投毒
井中殺人公曰自我所求毒死不恨終汲飲食自
是安南君臣多度公者八年會公以安南貢至襄
陽猶未拔即授行省郞中承事勲貴巉絶不阿惟
見之營衙足蹟不及其門商較事宜言宏色厲或
有以凌驁見短者故右丞相史忠武公天澤解之
曰是其爲心忠正侃侃人也久親其人必實吾言
十年襄陽下改省爲行樞密院以勞遷中順大夫
遙知歸德府行院經歷大軍南規渡江復行省公
復郞中俄降虎符襄陽路緫管兼府尹毀城樓以
完廟學散契軍以惜月廪剗弊施宜當其後先明
年改監郢復二州位安撫使上捐魚荻之賦使人
厭腥食家給蒸薪月發倉以贍餓乏視便輙行事
巳劾聞十四年陞嘉議大夫監平江路位緫管上
郢復民聞去遮馬號送萬數其治平江考績亦最
他路十五年改同知浙東道宣慰使未行改大司
農卿丁内艱時軍興法聞喪不得輙行乞犇赴不
報公願還所受制書爲民行省知不可奪歸之旋
艫枵然金玉美女色色無有惟文書衣被而巳今
中書省右丞相伯顔夙嘗疑爲凌驁者後顧爲深
知公嘗語人曰諸將渡江無不荒貪獨予與國寶
清慎自持聞者以爲知言公家居四年又終外艱
十九年以才起復仍故官嘉議大夫南京路緫管
兼開封府尹至治之初見星而出見星而歸凡前
政積事留獄旬月剖擿皆出尤善發姦伏有控鶴
十餘軰比公至僦大第聚居二年黃金横帶出入
飲食街陌縱横人謂其眞也公曰控鶴役在京師
久此不行必劇賊也密喻有司以意期三日盡致
其黨索贜以來得金帛寶王服玩典質券契盈室
鞠之皆欵服物則椎埋所獲妻妾僕使皆掠民子女
或娼姬眀日告曉市中皆杖死民駭其神捷闔境
乏食巳聞未報輙止稅勿輸明年河北大旱民流
徙就饒及可朔數萬人郡縣畏損戶罪謾以逃聞
省部遣使分道邀之許發倉人給三月食還所籍
民聚謀曰吾得食三月負難歸重難勝鬻將何噉
且各賣質田廬而南至家何爲愁歎無聊若出一
喙公謂其使曰斯民非賊河南非别界皆聖上民
社也非不知奉命不輙濟可以無罪誠不忍老稚
頓踣吾治甘受禍以活此民則下令諸津急濟果
有以專行上告者事下御史大夫即治廉之境民
皆曰吾侯賢牧其爲開封明斷不阿可當今代包
拯大夫察其無他簿責而歸奏寢不下秋雨潦河
決原武泛𣏌灌太康自京北東&KR1071;爲巨浸廣員千
里冐垣敗屋人畜流死公括商人漁子船百十艘
又編木爲筏具糗糒載吏離散四出往取避水升
丘巢樹者所全活以口計無慮百千水又齧京城
入善利門波流市中晝夜董役土薪木石盡力以
與水鬪不少殺乃崩城堰之城害旣弭復大發數
縣民增外隄防分直爲三直役一月逃罰作倍起
陽武黑石東盡陳留張怒河綿亘百三十里如期
三月隄防悉完以至元甲申七月二十二日卒官舍
年五十六河南之民識與不識如喪其親戚家纔
餘俸半月將歸葬貧不能西𨳩封市民雄財者戶
&KR0608;之又遣子弟數百人持錢分程具奠越别治洛
陽五百里凡千里及潼關以其年九月葬安西府
咸寧縣洪同鄉少陵原都運公瑩之左夫人何氏
温淑静端男子三人岳提舉郢復魚湖崇西蜀行
省宣使嵤未仕女子三人一適太平州錄事韓和
一適紀德信一適鞏思齊後三年其季太中大夫
諸蠻夷部宣慰使庭瑞以燧素知公求銘其墓辭曰
年五十六固不云天較齊耋耆孰謂壽考究其致
之豈無以然國苟有利棄身若捐東北雞林挐舟
以使西南雕題登馬巳至視數萬里爲步仞餘招
麾兩玉嗾臺指輿吐蕃獷狹化不犯令由積苦勞
至不延命壽也無稱世不爲臧死有可述短不害
長襄陽軍謀郢復民效已實巳著猶其小小𨳩封
蠲租舟民于河電擊霆馳懸躬禍羅下燭其忠繇
明后聖老幹經摧霜風踰勁大浸稽天陸舞龍蛇
流死所餘丘木是家乃集舟航乃筏以繼乃求以
濟取置平地穴陴摧防萬杵登登役不踰時隱其
阜陵民流他疆我飫其食我疆沴傷皆手援溺顒
顒公哉人之騶虞彼饞婪婪横目虎貙雖古循吏
列傅史冊載筆今功孰怍爲匹少陵之原有坊其
丘銘石道周以襮諸幽
唐州知州楊君墓誌銘姚燧
自盗殺阿合馬後桑葛使緫制院結知
世祖氣熖烜烜爍人倖進者入賄其家或藉其一
言以爲事從中下必中書官之者月無虚旬每爲
中奉大夫參知政事居寬所裁甚不得巳如請乃
簿所躐級干政者俟有問他日則引以爲稽其人
不利也一且爲尚書右丞相誣而殺之惟其子集
賢直學士奉直大夫勖不孥自餘妻及子景奴婢
凡資業皆籍入縣官桑葛敗誅故奉訓大夫知唐
州君居簡始敢上䟽列明其兄自部曹史主事省
掾都左右司檢正中舍郎中知府憲副侍郎宣同
典外郡尚書吏曹參議中書御史中丞參行省中
省政與國宣勞爲時才臣章章在人口耳今賊國
臣不逭誅夷宜爲死者雪其非辜庶彰聖伐日月
高懸之明參知政事梁德珪以聞勑有司償所籍
入而勖尋卒無子又哀景雖二子一女而疾癈于
莘而女年及矣自燕携大參商公左山孫企伊入
壻其家自莘而唐纔一閱月而景卒意者景訃未
至與至而未之知到官四十日當元貞乙未十月
三十日而君亦卒年止五十七嗚呼何天之不福
中奉之家耶身戮一室瓦裂二子繼死一不後一
有而弱君訟還所籍又爲求壻令恤廢姪之家處
事變之極狃薄俗之囿少不失天理民彛之正爲
弟爲從父從祖曰悌與慈雖古人復作有一尚之
乎而天之報施者反如是也蓋君自筮仕試吏從
萬夫長嚴忠濟從己未渡江後使交鈔庫曹州改
南京轉運司知事以善其職從其司請陞經歷俄
授從仕郎大名路緫管府經歷尹范縣同提舉信
州宣課遷承務郎浙西宣慰司經歴換承直郎上
都留守司經歷遭事難爲身出任之官長有不相
能必委曲調順如媒氏之合二姓始異而終同之
凡此皆佐人出理者而非其所自爲也惟范縣爲
近民又壓於郡守有不伸及今爲唐若可以有爲
而遽巳此哀哉君字子敬姓楊氏漢弘農大尉震
苗胄五世祖綯爲宋儀曹易州死於金兵生邦基
秘書監爲金名士書畫兩絶人曰可與李公麟者
埒以通奉大夫永定軍節度使致事生郊社署令
皜自儀曹而下皆家燕皜生監歸德酒庭直避金
亂居莘生澧君之考也君交人誠和視新識如故
知傾貲歡樂之夫人梁氏二子二女翰林國史院
檢閱官昇一未名女長適同縣士族王文讓季在
室皇上即位之年冬十一月詔修
世祖三十三年實錄院置檢閱官其究覈故事職
也而其末九年燧與侍讀高凝共緫裁之昇也實
當筆至元二十七年之一年顧與修撰而下年分
其事巳可見其文賢無沗面命矣由同官相驩故
介其考唐州君先摯會從史院諸賢還進史上都
及與之别未數月訃至期昇會葬莘絰杖言曰昇
惡逆不得見先人屬纊巳抱終天之恨不得公銘
亦不可復食息人世矣敢泣血請乃銘之曰
觀人之槩惟在其大大使可書其細巳蓋嗚呼唐
州其大何如流風不移天理篤居惟天於人若薄
而&KR0779;雖所薄今將昌爾後人之識狹其中安知厚
竟之求視銘異時
瀏陽縣尉閻君墓誌銘姚燧
閻宏少燧十七年識之七年矣走未嘗遇以凡士
宏亦願遊吾門彙所述焉始記銘其祖醫隱君墓
于時尉瀏陽考府君不恙也今焉六年又求銘其
墓嗚呼何兩君皆不及知而幸襮潛德其幽宏豈
有見走文可以信後世然與走不讓爲者則以荅
其爲好私今故也君諱鼎吉字和卿醫隱長子其
卿其世其遷徙與醫隱所以教者皆見先誌以至
元二十一年尉瀏陽二十六年受代三十年秋七
月十七日卒年六十八僑墓長沙元配姚氏再配
白氏二子宏掾省江西與蕃也四女一適郡人徒
單全一適南陽高舉二在室孫男女三人宏將以
明年五月庚寅歸葬其鄕先塋其自狀曰君幼躭
誦記敏爲文辭異其時它門兒者皆其小德削不
致詳而日勤於筆錄如易正義論語注漢紀傳舊
唐傳治鑑節文選杜詩註十餘書亡慮數百萬言
具藏吾家手澤尚新可以汗車牛未聞人有辦爲
者與學仕事人則從張公邦彦宣撫天平爲四川
行樞密院柴楨照磨用禮卿王博文薦出官瀏陽
非賢不即與居母申憂廬墓毀悴杖而後起皆出
處不苟倫理至篤者又曰君胸中廓廓無城府商
古今人物成敗賢不肖必當其實諫友過不計嫌
怨盡我責善樽爼之容粹如不流爲詩千餘篇號
訥齊以宏信愛必不誣親燧取筆之曰君喟然吾
少厲志嗜學官止一尉殆天戲人者則不可也亦
思尉爲君行道資乎蓋尉有難爲有利爲江南大
縣戸動十萬一尉兵額止於數十而押綱衛使恒
抽其半又其身有疾疢喪婚之請其直司日不盈
三二十軰盜逐不得必尉焉罪小則輟禄大而奪
官是不白其力少不足以制姦而惟責其專印不
職也是其所難凡尉一世同者而君有獨焉在令
尉恒居縣禦寇無敢他遣而湖省犯法臣特遣數
千里送所市紗羅京師賦出非其口也入納非其
手也市者顧不必送而顧必令不遣者送之有司
又大其尺度重其鈞權從而責其輕短不使得歸
取償有司必舉息立輸府又遣修杭海戰艦欽廉
人難其一君難其三此其所由重困也其利爲者
必求爲盜罪不抵死嘗墨其肌月呈身有司者署
使伺盜曰蛇之所塗蛇能知之吾使過耳口不言
所旨使自喻之彼方困拘罪籍一朝得交平民出
入惟求圖報雖身爲盜將不避爲況囊橐他盜頥
指富室惟所便取坐受其有盜得其粗我得其細
擇世所共寶不可形迹敗者歸之尉有司覈盜不
得依月日則杖尉兵一杖加一等三杖而止耳伺
盜特尉權一時宜密置無迹何及焉尉所輟禄幾
何而伺盜資之什伯不貲也盜爲伺盜忠臣伺盜
爲尉忠臣又其巧者與隣尉交驩私要言曰吾得
盜必使誣汝縣富室曰嘗巢窟焉曰屢資給焉幸
羅之獄足吾欲縱之民惟知德吾耳汝得盜亦如
是取償吾縣易地爲之胥相益也其月縱兵歸詭
代家人責入傭直與名以兵備歛者又所得爲也
凡是數事今之尉者十出其半嗚呼尉乎禦盜歟
師盜歟觀夫人髑法肆行徼倖未露悸人大語則
君掩耳此倫拘拘恪恪自靖其道不少萌憂不足
休休吾心賢何如也是爲銘
薊州甲局提舉劉府君墓誌銘姚燧
京山安陸屬縣也其尹承事郎兼勸農事劉德源
以邑士安某爲先來言曰先生世名篤古善文者
聞今賢公卿之胄或不遠數千里及門求表著其
先烈者相踵也德源之治去先生之居四舍耳心
竊覬之我先人之位固不大昭於時如得先生銘
則没而名庶延也因叙曰吾劉氏居龍興黑土坂
者不知始何祖其諱與㳄又不可考質先人始以
函工賜田通州後以鍜製精堅他工遷彰德院長
尋官進義副尉徙平陽雜造局副使再官進義校
尉爲使又官敦武校尉薊州局使猶領於提舉司
以勞深而資久也制以前官超爲提舉俄病廢兄
德淵嗣爲降同提舉德源同知許州實待而南以
至元三十一年九月一日卒官舍年六十八顧言
必葬通之樂村以其年十二月廿五日竁焉又曰
嗚呼位有貴賤故功有顯微我先人始以函工一
朝而賜服五品其功則止善於其職何顯之能爲
人子惟其考嘗愆於時者始不敢求以昭明否者
其欲遠其聞者亦豈異賢公卿胄之心也惟哀而
允之燧曰凡今爲制天下歲程惟甲不領於工曹
逕入太府縣官親考其苦良而黜陟之衛士必賜
而藏之家弊則持故賜求易使卑之新他臣有私
藏者罪死況私爲者乃先人雖班雜職而縣官視
以爲要焉自常工而跂之亦曰遇矣君諱智晜弟
四人其次居二娶揚氏前卒一年同穴樂村二男
則同提舉與京山也女適太常寺管勾李某銘曰
五兵皆賊人戰而恃以不殤惟函爲扞焉爾如君
二十始傳以及疾廢爲之二十年始曰千被被全
一人亦千人矣其功亦豈曰微孟子曰函人惟恐
傷人由術推心君亦仁哉此其藏
廣州懷集令劉君墓誌銘姚燧
大德戊戍燧遊長沙太原寓士劉致手所爲文若
將取正焉者走何以荷之讀之盡卷賞其爲辭清
拔宏豔爲之不巳可進乎古人之域旣又自狀其
先人懷集令之出處丐銘幽墟感其心將昭明所
生爲叙之曰君諱彦文字子章年廿有八筮仕當
中統三年而知堂印乃出管勾北京行省承發省
廢而歸授徒其家將十五年謂爲無意於世之事
會者耶當秦邸肇䦕與故丞相阿里公之行省長
沙也無不往干之會同知堂印者許楫爲憲長沙
言之丞相丞相自省郎中故居若晚君來便宜版
爲郴之錄事群盜竊發無時芟夷未靖也君不忍
夷其俗而苟簡於治爲之四年又三年始官進義
校尉廣之懷集令羣盜滋張虔人民燔城郭以冐
天誅者肆無所忌官軍少不足爲恃授鄕民兵雜
而殱之格鬪屢衂徙民保東山前募民闢田入租
私廪者爲米八百石一盡於餉增戍之兵與遭寇
之家嶇﨑艱梗炎瘴者四年以至元廿六年四月
三十日而竟卒是何宦之不逹耶今卑官無要知
堂印者去丞相尋丈儼立案前護守終日不食頃
去晨而出暮而歸日必再至丞相家丞相出畋入
奏無不與偕𥙿廟爲燕王日當朝廣寒殿君立
庭下問盝中何有君則曰堂印也索而發封玩之
其親接如何其榮如何遇也如何皆他人取將相
之資也一旦管勾北京行省去丞相千里錄事于
郴西南北京又數千里終乃令懷集於南海之濱
其不寖近而逾遠者世恐無君匹也豈讀書一過
千百言不忘力兼人射命中皆文武器略足以表
見一時者有是賢人巳不凌人人則忮之耶且求
以剸物置干將鉛刀其前蒙稚猶知後鈍而用銛
及論取士則以方者爲徒足持巳而圜者始周乎
物故率棄明炳勁特者爲不易馴使而顧錄捨荏
弱而不自持者爲善適俗而賢之君豈坐是也耶
其邵子所謂陽在隂中陽逆行時之爲也故平生
之道刑家則多其功於政者僅此譬水在山束於
溪壑崖谷之險不得犇放平衍爲澮爲川其漑潤
不博者亦勢然哉君石州寧鄕人權殯長沙佛宇
文有玉亭小稾祖開參元帥府軍謀考汝欽妣馮
氏郡君李氏三子致某某二女歸薛氏李氏銘曰
士久其窮觀守之篤吏極其遠試治之勖且中其
年而卑其禄皆彼蒼者隂厚其蓄抑不信之以昌
爾續
故民鍾五六君墓銘姚燧
繄鍾徙吉潁川自迫於靖康繹騷避吉而來岳世
方四由元而冨仕明至實生文興叔進字郎行五
六以族次凡是四世皆不位吁哉五六遁迹市乃
如天啓所狀事居家孝謹文縝緻嚴訓厥子俾知
義自奉殊貶志勤勩基約以極豐其積此邦師之
陶猗視居鄕侃侃和以易不私其有善分施歲荒
民饑閔瘠瘁發我廪庾飫老稚崩梁壞塗揵石治
至今行者頼其利已丑之閏月庚出年六十八世
廼棄葬之三陽先墟比黃室之子南秀嗣南英南
金又其季一女結䄜未決議男孫滿十女半是一
庭孌兮貫魚似椒聊蕃升必天意豈憐之家久踣
躓一朝起行當遐致況如南秀士服被下及二季
皆學仕始卑終高若登陛或者而宗由昌熾匍匐
哀求銘玄誌伊誰成厥孝子志苟有善奚必門地
漢民仲山凡豈異奮筆發隱太史燧
彭澤縣尹姚君墓誌銘吳澂
延祐五年秋予赴集賢八月次眞州病未克進陜
人姚紱數數詣予所館一日言曰紱之先河中人
金代嘗仕&KR0593;州因家于陜吾父諱思恭字敬父至
元間仕廣東宣慰司有海商被強盜誣執其仇司
官之貳右商逮捕牽聮三十人繫廣州獄事至司
貳酷法以鞠死者三之一存者誣服吾父知其冤
會歲終吏牘互易所掌此獄隷吾父即以冤狀白
官不答時廣東得專殺貳命出囚于庭將施刑吾
父謂囚曰汝今就死囚畏慴不敢翻異貳令吾父
署牘父曰贓仗未完人命不可輕職可罷牘不可
署貳大怒趣署逾急吾父度不可巳抱其牘踰牆
走匿僧舍越五日梅州獲正賊贓仗悉具械送以
上貳慙恚喑默吾父引冤囚十九人釋之囚哭拜
曰非姚掾我輩死久矣自後獄有疑必卑吾父覆
問平反者甚衆廣東考滿簿宣之南陵丞劉莊鹽
埸尹峽之長陽提領采石鹽引所治民理財俱有
政績歸葬吾祖于陜受江州彭澤尹未任昨歲六
月以疾終于眞州寓舍年六十六歷官將仕從仕
至承務止痛惟吾父孝友慈祥劬書諳律仕未顯
逹賫志以殁紱將以明年秋奉柩祔葬鼎湖祖塋
先生賜一言死不可朽而不肖孤送親之終庶其
有恔乎予謂若父蓋良吏也廣東一事眞有洗冤
活死之功是可書巳承務君之考諱某監陜州酒
稅妣某氏妻楊氏彭氏先卒後娶蕭氏子紱紳女
適眞定李純皆彭出也銘曰
位不信志意其有嗣報未稱施意其有遲
熊君佐墓誌銘吳澂
冨州之甲氏熊爲盛而不一族横岡之族其先知
制誥龍圖公之後繇鄱徙至諱之翰者早世其配
周氏以姨之子爲子寔丞相京文穆公之從孫諱
禮娶從事郎王尉之女生四子仲諱大涇娶韶州
周守之姑生子二君佐諱師賢其長也幼敏悟長
治進士藝馳俊譽叔父貢士曁鄕先軰皆期一早
逹僅一試貢闈而科舉廢讀書娛親于山中至元
壬午先廬燬隱城市十年父旣没養毋逾盡歡大
德辛丑築室還故鄕扁其堂曰寓樂與老梅疎竹
叢桂幽蘭細蒲怪石俱便坐掃地焚香琴書圖畫
羅列後先尤嗜古器玩賞學琴後不復操曰但識
琴中趣耳惟工詩不輟一時吟人咸相推許弟師
周同居同財三十年無間言暇日弟若子相賡酬
自爲師友乙巳罹母喪哀慕幾欲無生其明年冬
感疾丁未夏四月竟不起年五十有三秋七月壬
辰晦窆于卦塘栖龍山之陽初娶監吉州糧料院
李登孫女再娶戶部侍郎鄧詠孫女男希勉女適
胡宜審孫寄生予移疾寓富州先葬期師周以前
大學進士徐懋初狀因予妹壻周筠來請銘筠謂
君佐敦厚篤實好賓客而不妄交希勉篤實如其
父徐之狀亦云辭翰清粹端健爲詩沖澹蕭散不
求工而自理致予雖不識君佐其槩可覩巳鳴呼
向之科舉誠不足得士然拘以定法乖逢一制於
命非可以苟求得不得者安焉自科舉法廢而仕
進之途泛人人懷希覬速化之心離親戚棄墳墓
䟦涉攀援百計干人經歲年弊衣履犯風雨寒暑
或至破家隕軀而不悔愚亦甚哉君佐之才豈不
可翔騖以其清致出而與今之君子游必有合也
而安分知止澹然無營於世以終其身可不謂賢
乎往年予被命徵爲國史官弗果赴今幸補外閑
散無編纂之勤每欲述野史以自嬉凡山林恬退
有足稱者具逸士傳若君佐其可銘曰
所豐者賢所嗇者年猗嗟乎天
袁君夫人史氏墓誌銘元明善
夫人史氏四明人曾大父浩相宋孝宗太師保寧
軍節度使魏國公致仕追封越王諡忠定曾祖妣
貝氏齊魏國夫人從大父彌遠相寧宗理宗太師
中書令大父彌堅端明殿學士屬兄中書令當國
家居十七年以資政殿學士光禄大夫奉化郡開
國公致仕贈太傅諡忠宣祖妣趙氏新安郡主封
衛國夫人崇獻靖王伯圭之女父諱賓之朝請大
夫直敷文閣荆湖北路轉運副使贈通奉大夫妣
王氏宋相淮之女孫葉氏俱贈碩人處州姓袁氏
同郡人曾大父昇贈太師衛國公大父韶同知樞
密院事資政殿大學士銀青光禄大夫奉化郡公
贈太師越國公父諱似道朝列大夫知嚴州軍州
事初敷文每言吾大父外大父皆眞太師婚嫁必
當吾門敷文病嚴州曰往候之敷文曰願以幼女
屬公子某嚴州起謝吉日納幣旣七日敷文卒夫
人時年六歲未幾嚴州亦卒越十有一年歲辛酉
夫人嬪于表夫人諱棣卿字景華幼簡靜有威儀
父卒時坐牀下哭不輟聲彊之食不食未葬不少
離殯次服除嘗一至庶毋室至嫁復一至别之外
庭人不識其面伯父賓州家法嚴正有事于廟夫
人禮相祀事低首傴立至徹不少動旣歸處州敬
焉處州少好騎射夫人正色諫止交游有至廳事
者夫人牖屏間窺或非清謹士即掩衾就睡明日
徐曰先丞相家恐無此客處州亦爲之謝絶中表
俱貴家務相扇以侈夫人獨崇節儉動遵禮則歲
丙寅某月某日以疾卒于臨安官舍壽二十有一
是歲冬十一月葬于鄞縣通遠鄕建奥之原以宋
宗祀明堂恩追封安人後三十有三年處州卒别
葬于桃源鄕慈溪奥之原相望十里外處州諱洪
字某清粹雅博爲士林之表仕宋至朝奉郞通判建
康府事歸聖朝同知邵武温州處州三路緫管
府事階朝列大夫俱不任夫人一男三女男桷翰
林待制文林郞兼國史院編修官女長適宋相史
莊肅公嵩之之孫似伯前將仕郎次適宋工部尚
書余天任之孫昌期前通仕郞次適宋資政殿大
學士史巖之之孫益伯前承務郞孫男三璋早世
瓘珖女四長適同知餘姚州事趙孟貫餘許嫁未
行初夫人卒少母張氏來撫袁氏兒及見袁氏兒
女嫁娶終于袁氏處州葬之于夫人塋外翰林博
學能文辭而學甚正辭甚古故家流風清修可尚
明善友焉一日手書其世家以請曰桷生七日先
夫人没先夫人没由桷之生生而不識母之音容
何痛似之願得君文表墓使先夫人之世之德不
泯永遠或可以蓋桷不天之罪再拜眀善答拜起
讀其所書曰夫人出大門歸大門處州爲夫翰林
爲子可謂無憾雖不永年得於天者止乎是又何
歸咎其銘曰
相彼里仁有樂維鄞誰其高閎奕世相臣相臣女
孫來嫁于袁猗有袁氏輔宋天子左閥右閱聮芳
對峙維處州君士林孤秀靜女其來君子是遘被
服閒閒其儀肅肅廟祀斯嚴膺兹百福治爾宫事
莫不柔嘉内則無違載宗有家嗟哉物理若忌成
媺胡靳大年廿一而止昔褓中兒世業在傳克開
厥後有壽而先壽匪自人夭奚咎天生也無憾没
不隱賢身壽不百名壽踰千我銘勒堅畢世昭宣
翰林承旨王公墓誌銘袁桷
翰林學士承旨贈大司徒魯國王文肅公至大三
年年六十有六薨京師假葬于城東隅至治元年
其孤翰林待制士熙始克奉柩以十一月庚寅葬
東平祖塋乘丘山之原士熙拜且泣曰知吾先君
莫若子幸誌其歷官行事納諸幽堂桷不敢辭爲
之辭曰公諱構字肯堂弱冠以詞賦入鄕校賈文
正公一見器偉之俾教授其子遂來京師至元十
三年授翰林國史院編修官叙遷應奉修撰陞侍
講進翰林學士訖承旨佐丞相府爲司直歷吏禮
二部郞中太常爲少卿於臺外江北淮東道提刑
按察副内治書侍御史入省參議中書省事復出
濟南公之在翰林也辭命詔令多出撰述其最傳
於世者世祖皇帝謚冊追謚太祖冊
武宗皇后冊於實錄預修世祖成宗兩皇帝定
武宗上尊號親享太廟儀在太常考輯因革有叙
其佐丞相府剗刮蠧弊更始選士丞相齊魯國公
信從之爲治書時值桑葛擅中書政柄嫉方直士
檄公偕翰林承旨魯國文貞卜忽木公覈究燕南
錢榖約月治辦公先事計畫不以累魯公會桑葛
誅乃得免害治吏禮二部無缺緩同列見公署字
不復視成牘以行參議六年一時執政聽南士陳
利便搜括田賦時平章政事何公榮祖與公正色
不少讓摧萌折貪卒得其謀以緩始天兵平宋
詔徵賢能李學士同受旨公至杭首言宋三館圖
籍太常天章禮器輿仗儀物當悉輦歸于朝董趙
公文炳從其言今宋實錄正史藏史院繇公以完
守濟南寬貧民官逋修閔子祠復學田觴詠自娛
而訟益簡承旨李公謙公幼師事之遷應奉卒推
以先勤敏通博洽時鉅公皆屈已期奬後卒與相
並史館辟署亡慮數十人今踵躡清要皆門下士
其爲文閉閤詠諷落筆纚屬不止於王言爲尤長
臺閣故事資公始能奉行公之系繇琅邪居東平
始八世祖沔爲宋司農卿守鄆因家焉曾祖瑀登
金進士第奉訓大夫滄州無棣令妣范氏祖鐸以
公官承旨贈正奉大夫太常太卿妣杜氏臨沂郡
夫人父公淵贈昭文館大學士資德大夫妣薛氏
琅邪郡夫人昭文當亡金時有兄三人擕妻孥南
徙昭文私自念王氏大墓盡族以行孰與守下車
伏草莽兄呼其名第不復得後騎迫大慟以去昭
文迄全其墓厚德勃興於公見之矣娶薛氏魯國
夫人是生士熙再娶許氏皆先卒姚氏高氏晩歲
得二子士點士然女一嫁薛晉士熙能文辭有聲
推薦賢之功王氏殆未艾也銘曰
德統智周世莫與儔士林之標奬士無方髦譽珪
璋孰阨其遭文鳴盛世金石雜比厥聲曲昭子也
允文戰兢紹聞嗚呼公之名益高
國朝文類卷第五十二
