國朝文類卷第三
五言古詩
箕山元好問
幽林轉隂崖鳥道人跡絶許君棲隱地唯有太古
雪人間黃屋貴物外秖自潔尚厭一瓢喧重負寧
所屑降衷均義禀汨利妄智決得隴又望蜀有齊
安用薛干戈幾蠻觸宇宙日流血魯連蹈東海夷
叔采薇蕨至今陽城山衡華兩丘垤古人不可作
百念肝肺熱浩歌北風前悠悠送孤月
古意劉祁
庭前有桂樹綠葉何離披秋風動地起飄落將安
歸高飛入青雲下飛落汙泥貴賤旣偶爾孰爲喜
與悲
秋江有芙蓉顔色好鮮潔褰裳欲采折水深不可
涉嚴風下飛霜芳艷空凋歇悵望一長嘆臨川無
桂檝
懷長源劉祁
涼月夜如水秋風吹紫蘭獨居悵無聊佳人阻河
山河山邈千里相望何時巳雲横鴈影沈露下蟲
聲起烽火照中州西南殺氣浮君居劉山下果若
向時不人生有離别但惜知音絶匣内卧青蛇光
芒射秋月汴水碧參差葉飛空樹枝如何相憶處
還值暮秋時
送雷伯威劉祁
朔風起天末落木鳴空山冰霜正凝冱游子百里
還出郭送將别徘徊上高原如何睽離情對此芳
歲闌壯士志四方不須涕汍瀾人生非山海會面
亦不難願子崇明德餘功振文翰長因東南鴻惠
我金玉言
觀主人植槐李冶
主人有佳樹移植庭之隅繁柯雖翦去不敢觸根
株朝漑復夕灌乳井幾成枯諷諷角弓詩古人能
起予愛樹尚如此愛士當何如
南山有高樹林景熙
南山有高樹寒烏夜繞之驚秋啼眇眇風撓無寧
枝託身未得所振羽將逝兹高飛犯霜露低飛觸
茅茨乾坤豈不容顧影空自疑徘徊向殘月欲墮
巳復支
僊臺劉因
碣石來海際西南奄全燕中有學僊臺燕平欲升
天燕平骨巳朽遺臺猶相傳雖復生青松歲久摧
爲煙極目望海波不見三山巔三山巨鰲簪山人
蟣蝨然使無不足論信有亦可憐大塊如洪鑪金
石能久堅天地會有盡何物爲神僊空山無笙鶴
落日下飢鳶今古非一臺浩嘆秋風前
黃金臺劉因
燕山不改色易水無新聲誰知數尺臺中有萬古
情區區後卋人猶愛黃金名黃金亦何物能爲賢
重輕德輝照九仞鳳鳥纔一鳴伊誰腐鼠棄坐見
飢鳶爭周道日東漸二老皆西行養民以致賢王
業自此成黃金與山平不救兵縱横落日下荒臺
山水有餘清
馮瀛王吟詩臺劉因
林壑少佳色風雷有清秋爲問北山靈吟臺何久
留時危亦常事人生足良謀不有撥亂功當乘浮
海舟飄飄扶搖子脫屣雲臺游每聞一朝革尚作
數日愁朝廷乃自樂山林爲誰憂視彼昂昂駒柰
此汎汎鷗四維旣不張三綱遂横流坐令蚩蚩民
謂兹聖與儔蚩蚩尚可恕儒臣豈無尤不有歐馬
筆孰能回萬牛太行千里來瀟灑横中州今朝此
登臨孤懷漲巖幽何當剷疊嶂一洗它山羞
西山劉因
西山澹無姿中有羲皇前翻思太古人事業何不
傳三墳亦何罪卋遠成灰煙紛紛後來人暮死爭
朝妍勲名史一策學術文千篇古人豈不然後有
無窮年惟餘方寸心天地相後先
晨起書事(丁丑五月廿八日)劉因
蒼星彗明河三月麗朱方兩月忽散落一月留中
央下有五星連西近東少張仰面東北隅流星墜
彩芒誰令月有癭飄搖及吾䆫須臾日東生有星
環四旁一星當日中佇視搖晶光自北忽西旋老
陽巳榆桑西北雲一絲翠暈揚清芳嫰雲生碧蘚
得句聲琅琅俄見雲有魚其大丈許長火繩紛繞
之昂然欲飛揚呼友與共觀此境巳茫茫靈樞夢
爲病周官夢爲祥寤言札諸闥庸俟知者詳
種松劉因
萬牛來丘山大厦高崔嵬當年誰苦心遺此千歲
材手持百松子與之備傾頽殷勤囑造物爲護荒
山隈今來見毫末喜溢蒼煙堆十年望根立百年
排風雷自此千萬年再見明堂開東家十年計戢
戢千頭栽豈不早有望求此良悠哉
翟節婦詩劉因
昔金源氏之南遷也河朔土崩天理蕩然人紀爲
之大擾誰復維持之者而易之西山乃有婦人曰
翟氏年二十餘其夫從軍死於所事出入兵刃往
復數百里晝伏夜行以其尸歸負土而葬之旣葬
自以早寡無子遭時如此思以義自完乃自決於
墓側隣里救而復蘇終始一節今八十餘年矣夫
人心之極有世變之所不能奪者於此亦可以見
之予聞之爲作是詩俾其外孫田磐刻之石或百
世之下有望燕山而歌予詩者使翟之風節凛然
如在亦庶幾乎吳人河女之章焉
兵塵浩然際烈士難自全婦人無九首志欲不二
天燕山翟氏女旣嫁夫防邊一朝聞死事健婦增
慨然生有如此夫早寡非所憐求尸白刃中負土
家山前事去哀益深義盡身可捐無兒欲何爲所
依惟黃泉鄉隣救引決烈日丹衷懸誰辦節孝翁
重賦睢陽賢我昨過其鄉山水猶清妍聞風髮如
竹飄蕭動疎煙千年吟詩臺峩峩太寧巔爲招馮
太師和我節婦篇(太寕山有馮道吟詩臺距翟居甫數十里)
寄蕭徵君惟斗盧摯
秦中幽勝地迺在終南山磐石負磊磊清泉散潺
潺侃侃古君子亹亹泉石間圖史紛坐隅衡門晝
長關種菊餐落英襲芳佩秋蘭道腴德充符怡然
有餘歡鳴鶴時一来似愛孤雲閒孤雲不能飛鳴
鶴遂空還濈濈桃李豔欝欝松柏寒羲和駛春輝
歲晏霜露繁感物有深儆懷哉邈難攀
姚嗣輝南榿堂姚燧
彼榿有土性生植惟峨峨欒欒干雲姿才與樗散
隣匠石過不睨煬夫取蒸薪所貴故山樹寧計世
莫珍一別十畒隂清溪俄幾春筆名堂楣上如對
故鄕親請事小弁詩桑梓亦惟寅盛德古自卑木
惡何關人不見樗里疾智囊終相秦君才負棟柱
未許溝斷均無以榿自期上孤明堂晨
蔚州元氏怡齋苟宗道
八元乃八龍嶷若瓊樹林難兄復難弟感激恩義
深室家宛相好如鼓瑟與琴翩翩鴻鴈行鏘鏘鸞
鳳音二王一品題價重雙南金終當仕虞朝藹然
列華簮要在風俗淳不異古與今他人有兄弟聚
散如飛禽䦧牆不相能干戈日相尋尺布斗粟謠
行路爲傷心常棣廢巳久角弓義湮沉因書怡齋
詩以爲友于箴(蔚州元氏兄弟八人皆秀而文義居無間言故牓其所居之室曰怡)
(齊諸名公皆有詩西溪秋澗其首倡也)
古風趙孟頫
詩亡春秋作仲尼蓋苦心空言恐難託指事著以
深大義炳如日萬古仰照臨鳳鳥久不至楚狂乃
知音愁來不得語起坐彈吾琴
周衰有戰國紛紛極荆榛黃金聘辯士駟馬迎從
人朝爲刻骨讎暮作㰱血親終然志力屈奉身俱
入秦
相如賦大人出語頗竒怪飄然凌雲意過耳誠一
快誇言入無際自覺塵俗隘安知翻成勸何用名
爲戒
自有天地來蓬萊幾清淺人生空暠首舉世誰得
見瑶臺在何許渺渺煙波遠方舟不可渡使我空
展轉
絶代有佳人被服綺與紈蛾眉秀聮娟吐詞馥若
蘭清歌啓皓齒瑶琴發哀彈一彈再三嘆聽者涕
汍瀾借問誰家子爲言本邯鄲
秋風吹庭樹故葉紛巳墜明月耿夜長草蟲促經
緯四序苦不淹少壯何足貴展轉復展轉寤辟不
能寐昔爲閨中秀今作市門鄙豈無膏與沐甘心
得憔悴
山深多悲風日暮愁我心玄雲降寒雨松柏自哀
吟人生百年後奄然閟重隂念此每不樂天路何
由尋僊人偓佺軰消遥在青岑柰何不爾思委命
重黃金
海中有竒樹粲粲珊瑚枝由來植物性無物可推
移如何石氏子樹之白玉墀洛陽經幾戰金谷久
荒夷徒令千載下聞者爲傷悲
烈風號枯條落葉滿周道原野何蕭索川流亦浩
浩離苦日以遠懷思令人老功名會有時生世苦
不早顧瞻靡所騁憂心惄如擣
浮雲何方來不知竟安之飄颻隨風去汗漫以爲
期自昔功名士往往事驅馳白駒空谷中誰能加
縶維皎皎難見容翻受世妍蚩虚名誠無益不見
斗與箕
逸民詩趙孟頫
驅車秣駑馬吾將適齊國聞有魯連子倜儻好竒
畫一談秦師走再說聊城拔功成不受賞高舉振
六翮布衣終其身豈復爲世役茫茫千載遠安往
訪遺跡躊躇東海上向風長太息
四時相代謝榮耀安足恃瓜田引新蔓不見桃與
李知士解其會遇坎當復止邵生故秦吏乃亦睹
兹理賢哉感我懷三嘆不能巳
子眞初亦仕歲晚乃逃之區區南昌尉上䟽忘其
卑忠言不見用耿耿當告誰飄然棄妻子終身與
世辭抱關甘貧賤所遺莫我知至今九江濆清風
激羣黎神僊信茫昧此士獨不疑孤雲無所在逝
水何時歸遐思一矯首悵望無由期
悠悠空山雲泱泱長江流廊廟意不屑山澤聊淹
留故人在天位高步追巢由豈曰子無衣辛苦被
羊裘東京多節義之子乃其尤窮居雖獨善輔世
豈不優
汪汪千頃陂不爲人濁清道周言行表蕩然無得
名誰言牛醫兒乃是人中英當時無間言後世流
德聲思之不可見使我鄙吝萌淳風久已漓此意
豈復存時無君子者雖賢寧見稱
南州有高士食力事耕稼優游聊卒歲不矯亦不
隘大木行欲顚紼纚豈足頼何爲諸老翁栖栖不
皇舍斯其非無見眀哲自高邁誰能懸一榻待子
來稅駕
鹿門何亭亭不有避世賢鳳雛隱中林卧龍蟠其
淵一朝起高翔斯人獨深潜功名不可爲我志久
巳安一聞耆舊傳使我心悠然
黃鵠羽翼長一舉思千里幼安本中原乘槎走東
海舉世方尚同遠引存吳志高風流異俗敦禮化
鄰鄙子魚平生友胡乃不相委
塵事非所便田園久見招歸來三徑中蔚蔚長蓬
蒿雖有荷鋤倦濁酒且陶陶茫茫大化中委運將
焉逃唐虞去已遠由來非一朝粲粲霜中菊采采
忘其勞
有所思趙孟頫
思與君别來幾見夫容花盈盈隔秋水若在天一
涯欲涉不可去茫茫足煙霧汀洲多芳草何以采
蘅杜青鳥翺雲間錦書何時還君心雖匪石祗恐
凋朱顔朱顔不可再那能不惆悵何如雙翡翠飛
去蘭苕上
雜詩趙孟頫
四時更代謝物化常隨之春華曾幾何歲月忽如
兹嚴風動高樹百草俱巳衰人生況有役憂患乃
其宜棄捐勿復念出入由化機安得松喬術邈焉
卋相違
知非堂夜坐何中
前池荷葉深微涼坐來爽人歸一犬吠月上百蟲
響余非洽隱淪隙地成偃仰林端斗柄斜撫心獨
悽愴
擬古次韻安熙
欝欝巖下柏青青水中蒲巖前有幽人壯歲常獨
居獨居亦何爲不羨春華敷十年掩關卧門庭盡
荒蕪美人殊不來日夕聽軒車
零零白露下巖谷悴芳蘭蘭悴不復辭誰與念時
艱堅冰行復至雪深路漫漫愁絶將奈何撫几一
長歎
中州有寒士塊然守空堂清貧久有信壯懷殊未
央豈不願馳騁冐雪凌風霜振策萬里途超忽追
鵬翔永念同懷人渺在天一方悵望不可見慷慨
發清商獨處誰晤語百感摧衷腸人生諒難必且
莫徒悲傷
采柏空巖下倚竹荒庭前人生非金石君心詎能
堅君心或有渝賤妾終不䟽天地一瞬息今古一
長途借問離别苦君心竟焉如不見園中樹日日
爭華敷秋風一夕至巳逐嚴霜枯歲晚不得去山
空難久居
崑崙一何高出此無窮河遥遥何所往不啻萬里
多一意在朝東日夕無停波遠游計不早壯志成
蹉跎夫君不我顧欝欝將如何覽物悟物變端居
閱年華興來展遐眺緩步空山阿四顧渺塵卋杉
柏紛森羅吾樂誠何極憂子獨長嗟眷焉誰晤語
一笑空煙蘿
人生有定分所貴能樂天自輕失所守欲進安敢
前思君重思君此情誰與宣舉頭見明月顧影徒
自憐終當謝塵世洗心聞澗泉
榆林對月虞集
日落次榆林東望待月出大星何煜煜芒角在昴
畢草樹風不起蛩蜩絶啁唧天高露如霜客子衣
盡白羸驂齕餘棧[婺-矛+牙]婦泣空室行吟毛骨寒坐見
河漢没驛人趣晨征曈曈曉光發
月出古城東虞集
月出古城東海氣浮空濛車騎各已息宫闕何穹
隆牧馬草上露吹笳沙際風帳中忽聞鴈傳令彀
雕弓
寄題周氏水木清華亭虞集
中流汎蘭枻望彼嘉樹林落日蕩野水浮雲生夕
隂魚游戀芳藻鳥鳴在幽岑爲樂恐易老吾將脫
朝簮
趙千里出峽圖虞集
巨舟臨峽口衆工志如一各以所操濟雖危萬無
失所憂至平曠玩肆生縱逸毋俾持釣翁倚岸三
太息
出直次韻虞集
月下白玉階露生黃金井䟽條栖鵲寒衰蕙流螢
冷戀闕感時康懷歸覺宵永晨鍾禁中來白髮聊
自整
夜直賦得金鴨燒香虞集
黃金鑄爲鴨焚蘭夕殿中窈窕帶斜月逶迤動微
風綺席列珠樹華鐙連玉虹無眠待顧問不知清
夜終
寄題新冶亭虞集
窈窕冶亭暮蕭條江南秋汎覽山河外張樂鳳凰
丘公子飛翠蓋美人回綵舟從兹至黃髮樂哉以
忘憂
滋溪書堂爲蘇伯脩賦虞集
滋原恒伏流春雨川廼盈林疇廣敷潤草木俱繁
榮臨深見游鯈仰喬有鳴鸎君子樂在斯齋居託
令名積學抱沈默時至有攸行抽簡魯史存采詩
商頌并禹穴追馬公湘江歌屈生紉蘭不盈握伐
木有餘情浩然欲浮海歸歟還濯清方舟我爲檝
白髮愧垂纓
讀伯庸學士止酒詩貢奎
今晨不可出大風吹我帷陋巷泥沮洳空墻雨淋
漓研朱課兒書冥思解羣疑敲門童子來袖有止
酒詩讀之至再三擊節喜且悲若飲以玄酒揖讓
陶唐時峩峩古冠裳執彼璋與圭短褐纔掩脛藜
藿空忘飢風雅久巳衰作者微君誰嗟我重景仰
老大將何爲
泗濱堂爲蓋善長賦王結
乘槎泝河源崑崙高不極揚舲浮沅湘重華阻靈
覿興言游汗漫千里一瞬息靈氛訴吉占歲晏果
何適遄歸泗水濱築堂俯晴碧優游弦誦餘燕坐
儼澄寂川流映天光翔泳咸自得悠悠千載心寥
寥竟誰識
書上都學宫齋壁馬祖常
齋居芹宫旁永日少人跡清心慕古躅簡編頗紬
繹徒自傷迷民位卑力莫及苟禄亦可羞吾將反
蓬蓽
節婦王氏范梈
妾年四三二始識月團團十二學女工刺繡如鴛
鸞十九嫁夫家事姑施衿鞶夫壻良家兒世籍爲
王官雖聮朱紫貴不習綺與紈過庭執詩禮開口
若驚湍風儀在一時爭作玉人看天地忽降毒摧
折青琅玕回首四十春景光若流丸貞心守松柏
芳性軼芝蘭落月簾帷曙西風機杼寒沉思往昔
事淚下紅闌干豪客至茅屋舉家竄林巒入房衛
病姑身犯白刃攅相向義憐釋視死色無難親知
爲嘆息保社爲辛酸欲與上州府爲妾旌門闌妾
寔無所願所願在所安婦人往從人阿母涕汍瀾
送行遺之語敬順無違歡匹偶固有時寧知憂患
端辛苦蹈物變豈羨身獨完殷勤謝舊故聞者摧
肺肝
范墳詩孛术魯翀
宋蜀郡開國公范鎮景仁謚忠文其一世盛德偉
烈光著史籍人固知之其葬在襄城汝安鄕推賢
里載東坡集中甚詳襄城故隷汝州翀來訪問故
老其墳儼然故在已爲野夫豪農耕爲禾黍之區
矣范氏當金季猶有居墳左者自經兵燼不知所
存拊事嘆閔故爲作詩以紀其槩幸在官君子知
其爲先賢遺壠庶有以處之
忠文峩眉英始也跡甚微堂堂薛簡肅旟隼西南
飛其人古廉守肯持蒟醬歸所得一偉人天下大
布衣引以賓王家光映春官闈昭陵宋仁主前星
久無輝犯諱言所難雷電每霽威雄哉鍊石手妙
補天巍巍丞相江南來雲掩扶桑暉舊德陳苦辭
往往阨謗譏諸賢抗章䟽弱卒攻堅圍公力斡禹
鼎正氣砰黃扉荆舒憤至骨斥語筆自揮贈之以
蕙蘭何往無芳菲時公與司馬聲諧玉琴徽解冠
挂神武甘老西山薇九㝢日瞀瞀赤予將疇依兩
公幸無恙起拯或庶幾嗣君元祐初痛洗前人非
民望屬司馬欲遯天爲鞿帝命起公卧門久車停
騑君實了吾事此外何所希清風溢寰海不啻嚴
陵磯公旣晚家許道德人所腓襄城卜封竁汝潁
皆京圻我來訪遺壠名姓存依俙來仍散兵燼雨
雪無畱霏公名在天下豈逐薤露晞誰能禁耕牧
盛事乘新機吾力不足振感嘆徒歔欷
大明宫早朝胡寬
蓬萊拂曙色㷸煜舒祥光九儀肅清蹕日月開旂
常聖人握金鏡繡衮臨玉堂咸英備雅奏圭璧輯
羣方歡燕洽湛露敷恩奐龍章謳歌罄率土豈樂
逢時康典文極藻繢聲烈昭前王巍巍纉鴻緒萬
年斯無疆
國朝文類卷第三
