國朝文類卷第二
樂章
郊祀樂章
皇帝入中壝(出入小次)黃鍾宫
赫赫有臨洋洋在上克配皇祖於穆來饗肇此大
禋乾文弘朗被衮圜丘巍巍玄象
皇帝盥洗黃鍾宫
翼翼孝思明德洽禮功格玄穹有光帝始著我精
誠潔兹薦洗幣玉攸奠永集嘉祉
皇帝升壇降同大吕宫
天行惟健盛德御天日月龍章簨&KR1206;宫縣藁鞂尚
明禮璧蒼圜神之格思香升燔煙
迎神圜鍾宫(六變)
烝哉皇元丕承帝眷報本貴誠于郊殷薦藁鞂載
陳雲門六變神之格思來處來燕
初獻盥洗黃鍾宫隆成之曲
肇禋南郊百神受職齋戒惟先匪馨于稷迺沃廼
盥祠壇是陟上帝監觀其儀不忒
初獻升壇降同大吕宫隆成之曲
於穆圜壇陽郊奠位孔惠孔時吉蠲爲饎降登祗
若百禮既至願言居歆允集熙事
正位配位奠玉幣黃鍾宫欽成之曲
謂天盖高至誠則格克祀克禋駿奔百辟制幣斯
陳植以蒼璧神其降康俾我多益
司徒捧爼黃鍾宫寧成之曲
我牲既潔我爼斯實笙鏞克諧籩豆有飶神來宴
娭歆兹明德永錫繁禧如幾如式
昊天上帝位酌獻黃鍾宫明成之曲
於昭昊天臨下有赫陶匏薦誠馨聞在德酌言獻
之上靈是格降福孔皆時萬時億
皇地祗位酌獻大吕宫
至哉坤元與天同德函育群生玄功莫測合饗圜
壇舊典時式申錫無疆聿寧皇國
太祖皇帝位酌獻黃鍾宫
禮大報本郊定天位皇皇神祖反始克配至德難
名玄功宏濟帝典式敷率育攸暨
皇帝飲福酒大吕宫
特牲享誠備物循質上帝居歆百神受職皇武昭
宣孝祀芬苾萬福攸同下民隂隲
皇帝出入小次黃鍾宫
惟天爲大惟帝饗帝以配祖考肅贊靈祉定極崇
功永我昭事升中于天象物畢至
文舞退武舞進黃鍾宫和成之曲
羽籥旣踆載揚玉戚一弛一張匪舒匪棘八音克
諧萬舞有奕永觀厥成純嘏是錫
亞終獻黃鍾宫和成之曲
有嚴郊禋恭陳幣玉大糦是承載祗載肅上帝居
歆馨香旣飫惠我無疆介以景福
徹籩豆大吕宫寕成之曲
三獻攸終六樂斯徧旣右饗之徹其有踐洋洋在
上默默靈眷明禋告成於皇錫羨
送神圜鍾宫天成之曲
神之來歆如在左右神保聿歸靈斿先後恢恢上
圜無聲無臭日監孔昭思皇多祐
望燎位黃鍾宫
熙事備成禮文郁郁紫煙聿升靈光下燭神人樂
康永膺戩糓祚我丕平景命有僕
皇帝出中壝黃鍾宫
泰壇承光寥廓玄曖暢我揚明饗儀惟大九服敬
宣聲教無外皇拜天祐照臨斯届
太廟樂章
皇帝入門無射宫順成之曲
熙熙雍雍六合大同維皇有造典禮會通金奏王
夏祗欵神宫感格如響嘉氣來叢
皇帝盥洗無射宫順成之曲
天德維何如水之清維水内曜配彼天明以滌以
濯犧象光晶孝思維則式薦忱誠
皇帝升殿降同夾鍾宫順成之曲
皇明燭幽㳂時制作宗廟之威降登時若趨以采
茨聲容有恪曰藝曰文監兹衎樂
皇帝入小次(出同)無射宫昌寧之曲
於皇神宫象天清明肅肅來止相維公卿威儀孔
彰君子攸寧神之休之綏我思成
迎神(九成)黃鍾宫思成之曲
齊明盛服冀冀靈眷禮備多儀樂成九變烝烝孝
心若聞且見肸蠁端臨來寧來燕
初獻盥洗無射宫肅寧之曲
酌彼行潦維挹其清潔齊以祀祀事昭明肅肅辟
公沃盥乃升神之至止歆于克誠
初獻升殿降同夾鍾宫肅寧之曲
祀事有嚴太宫有侐陟降靡違禮容翼翼籩豆旅
陳鍾磬翕繹於昭吉蠲神保是格
司徒捧爼無射宫嘉成之曲
色純體全三犧五牲鑾刀屢奏毛炰胾羹神具饜
飫聽我磬聲居歆有永胡考之寧
太祖法天啓運聖武皇帝第一室開成之曲
天扶昌運混一中華爰有眞人奮起龍沙際天開
宇亘海爲家肇脩㮒祀萬世無涯
睿宗仁聖景襄皇帝第二室武成之曲
神祖創業爰著戎衣聖考撫軍代行天威河南底
定江北來歸貽謀翼子奕葉重輝
卋祖聖德神功文武皇帝第三室混成之曲
於昭皇祖體健乘乾龍飛應運盛德光前神功耆
定澤被垓埏貽厥孫謀何千萬年
𥙿宗文惠明孝皇帝第四室昭成之曲
天啓深仁須卋而昌追惟顯考敢後光揚徽儀肈
舉禮備音鏘皇靈鑒止降釐無疆
順宗昭聖衍孝皇帝第五室慶成之曲
龍潜于淵德昭于天承休基命光被紘埏洋洋如
臨籩豆牲牷惟明惟馨皇祚綿延
成宗欽明廣孝皇帝第六室守成之曲
天開神聖繼卋清寧澤深仁溥樂恊韶韺宗支嘉
會氣和惟馨繁釐來格永被皇靈
武宗仁惠宣孝皇帝第七室禧成之曲
紹天鴻業繼卋隆平惠孚中國威靖邊庭厥功惟
茂清廟妥靈歆兹明祀福禄來成
仁宗聖文欽孝皇帝第八室歆成之曲
紹隆前緒運啓文明深仁及物至孝躬行惟皇建
極盛德難名居歆萬祖福禄崇成
明宗翼獻景孝皇帝第九室永成之曲
猗那皇明卋纉神武敬天弗違時潜時旅龍旂在
塗言受率土不遐有臨永錫多嘏
英宗睿聖文孝皇帝第十室獻成之曲
神聖繼作式是憲韋誕興禮樂躬事烝嘗翼翼清
廟燁有耿光于千萬年卋仰明良
皇帝飲福酒夾鍾宮釐成之曲
穆穆天子禋祀太宫禮成樂備敬徹誠通神胥樂
只錫之醇醲天子萬卋福禄無窮
文舞退武舞進無射宫肅寕之曲
天生五材孰能去兵恢張鴻業我祖天聲干戈屈
盤濯濯厥靈於赫七德展也大成
亞獻(終獻同)無射宫肅寧之曲
幽通神明所重精禋清宫肅肅百禮具陳九韶克
諧八佾兟兟靈光昭荅天休日申
徹籩豆夾鍾宫豐寧之曲
籩豆芬苾金石鏘鏗禮終三獻樂奏九成有嚴執
事進徹無聲神保聿歸萬福來寧
送神黃鍾宫保成之曲
神主在室神靈在天禮成樂閟神返幽玄降福冥
冥百順無愆於皇孝思于萬斯年
皇帝出廟庭無射宫昌寧之曲
緝熙維清吉蠲致誠上儀具舉明德薦馨已事而
踆歡通三靈先祖是皇來燕來寧
社禝樂章
降神(二成)林鍾宫鎮寧之曲(八變)
以社以方國有彝典大哉元德基祚綿遠農功萬
世於焉報本顯相默祐降監壇墠
降神(二成)太蔟角鎮寧之曲
錫民地利厥功甚溥昭代典禮清聲律吕榖旦于
差洋洋來下相此有年根本日固
降神(二成)姑洗徵鎮寧之曲
平厥水土百榖用成長扶景運宜歆德馨五祖爲
大千古舉行感通肸蠁登歌鎮寧
降神(二成)南吕羽鎮寧之曲
幣齊虔脩粢盛告備倉庾坻京繄誰之賜崇壇致
恭幽光孔邇享于精誠休祥畢至
初獻盥洗太蔟宫肅寧之曲
禮備樂陳辰良日吉挹彼罇罍馨哉黍稷濯漑揭
虔維巾及羃萬年嚴祀蹌蹌受職
初獻升壇降同應鍾宮肅寧之曲
春祈秋報古今彝章民天是資神靈用彰功崇禋
嚴人阜時康雍雍爲儀燔芬苾香
正配位奠玉幣太蔟宫億寧之曲
地祇饗德稽古美報幣帛斯陳圭璋式繅載烈載
燔肴羞致告雨暘時若丕圖永保
司徒棒爼太蔟宫豐寧之曲
我稼旣同群黎徧德我祀如何牲牷孔碩有翼有
嚴隨方布色報功求福其儀不忒
正位酌獻太蔟宫保寧之曲
異世同德於皇聖造降兹嘉祥衛我大寳生乃烝
民侔德覆燾厥作祼將有相之道
配位酌獻太蔟宫保寧之曲
以御田祖皇家秩祀有民人焉盍究本始惟叙惟
修誰實介止酒旨且多盛德宜配
亞終獻太蔟宫咸寧之曲
以引以翼來處來燕豆籩牲牢有楚有踐庸荅神
休神亦錫羨土糓是依成此醻獻
徹豆應鍾宫豐寧之曲
文治脩明相成田功功爲特殊儀爲特隆終如其
初誠則能通明神母忘時和歲豐
送神林鍾宫鎮寧之曲
不屋受陽國所崇敬以興來歲苞秀堅穎雲軿莫
駐神其諦聽景命有僕與國同永
望瘞位太蔟宫肅寧之曲
雅奏肅寧繁釐降格篚厥玄黃丹誠烜赫肇祀以
歸瞻言咫尺萬年攸介丕承帝德
先農樂章
降神(二成)林鍾宫鎮寧之曲(八變)
民生斯卋食爲之天恭惟大聖盡心於田仲春劭
農明祀吉蠲馨香感神用祈豐年
降神(二成)太蔟角鎮寧之曲
耕種務農振古如兹爰粒烝庶功德茂垂降嘉奏
艱國家攸宜所依惟神庸潔明粢
降神(二成)姑洗徵鎮寧之曲
俶載平疇農功肇敏千耦耕耘同徂隰畛田祖丕
靈爲仁至盡豐歲穰穰延洪有引
降神(二成)南吕羽鎮寧之曲
群黎力耕及兹方春雖時東作篤我農人我黍宜
華我稷宜新由天降康永頼明神
初獻盥洗太蔟宫肅寧之曲
泂酌行潦眞足爲薦奉兹潔清神在乎前分作甘
霖沾漑芳甸愼于其初誠意攸見
初獻升壇降同應鍾宫肅寧之曲
有椒其馨維多且旨式愼爾儀降登庭止黍稷稲
粱民無渴飢神嗜飲食永綏嘉祉
正配位奠玉幣太蔟宫億寧之曲
奉幣維恭前陳嘉玉聿昭盛儀肅雝純如南畒深
耕麻麥禾菽用祈三登膺受多福
司徒捧爼大蔟宫豐寧之曲
奉牲孔嘉登爼豐備地官駿奔趨進光輝肥碩蕃
孳歆此誠意有年斯今均被神賜
正位酌獻太蔟宫保寧之曲
寳壇巍煌神應如響備腯咸有牲體苾芳洋洋如
在降格來享秉誠罔怠群生瞻仰
配位酌獻太蔟宫保寧之曲
酒清斯香牲碩斯大具列觴爼精意先會民命惟
食稗莠母害我倉萬億神明攸介
亞終獻太蔟宫咸寧之曲
至誠攸感肸蠁潛通百糓嘉種爰降時豐祈年孔
夙稼穡爲重俯歆醴齊載揚歌頌
徹豆應鍾宫豐寧之曲
有來雍雍存誠敢匱廢徹不遲靈神攸嗜孔惠孔
時三農是宜眉壽萬歲糓成丕乂
送神林鍾宫鎮寧之曲
焄蒿悽愴萬靈來唉靈神具醉聿言旋歸歲豐時
和風雨應期皇圖萬年永&KR0574;洪禧
望瘞位太蔟宫肅寧之曲
禮成文備歆受清祀加牲兼幣陳玉如儀靈御言
旋面隂昭瘞集兹嘉祥常致豐歲
釋奠樂章
降神黃鍾宫凝安之曲(九變)
天縱之聖集厥大成立言垂教萬世準程廟庭孔
碩尊爼旣盈神之格思景福來并
初獻盥洗姑洗宫同安之曲
神旣寧止有孚顒若罍洗在庭載盥載濯匪惟潔
脩亦新厥德對越在兹敬其維則
初獻升階(降同)南呂宫同安之曲
大哉聖功薄海內外禮隆秩宗光垂昭代陟降在
庭攝齊委珮莫不肅雝洋洋如在
奠幣南吕宫明安之曲
圭衮尊崇佩衿列侑籩豆有楚樂具和奏式陳量
幣駿奔左右天睠斯文繫神之佑
文宣王位酌獻南吕宫成安之曲
惟神監格享于克誠有樂在縣有碩斯牲奉醴以
告嘉薦惟馨綏以多福永底隆平
兖國公位酌獻
潛心好學不違如愚用舍行藏乃與聖俱千載景
行企厥步趨廟食作配祀典弗渝
鄒國公位酌獻
洙泗之傳學窮性命力距楊墨以承三聖遭時之
季孰識其正高風仰止莫不肅敬
亞終獻姑洗宫文安之曲
廟成弈弈祭祀孔時三爵具舉是饗是宜於昭經
訓示我民彝紀德報功配于兩儀
送神黃鍾宫凝安之曲
禮成樂備靈馭其旋濟濟多士不懈益虔文教兹
首儒風是宣佑我皇家億載萬年
四言詩
致樂堂詩虞集
致樂堂者集賢待制周君之所以奉母者也蜀郡
虞集爲之賦詩曰
翼翼新堂有閫有房夫人來居旣安旣舒旣好旣
寧載燠載清言䦱于門以寫我誠有齊其馬有伉
其軒爲子來者允貴且賢貴容舒遲賢有令儀爾
因爾宗先君之思翕爾兄弟具于嘉旨我飲我食
先君之子詩言柔温禮言著存我撫我惠先君之
孫樂哉誰氏維周壽母疇克致兹周南仲子君子
善頌文則多有又永歌之以導燕喜
萬戶張公廟堂詩虞集
大德辛丑昭勇大將軍河南征行萬戶鎮通州張
公以其兵從征緬死之通人作廟以祀公三十年
間朝之公卿大夫士能爲文章者莫不爲之有所
製作泰定丁夘公子御史亦俾予賦之集以爲征
緬事始末在朝諸君子則知之矣通州僻在江海
之際其人何自知之況久遠乎且不著夫狂夫首
禍之故
成宗皇帝聖明卒致其罪則公所以不肯墮其搆
䧟必甲胄以死之意亦終不白於通人之將來也
故稍原其始而道之庶其有考也詩曰
於赫世皇並用豪傑一定宇内櫜厥戈甲旣久
旣安成宗繼之祖功莫加道在守持狂夫興謀
以動相國曰昔祖宗咸尚戰克萬方悉來史皆
前能我獨無名曷稱繼承蠢彼西南翳叢負固聚
落八百各統女婦人強善驕馬貝競豪豢豕于牢
黃金飾槽取而有之冨可足用赫乎功多以世智
勇相臣以聞天子曰嘻有是言哉汝其試之狂謀
旣售諫言不入旣賦軍實弓鉞仍戢餽饟啓行萬
里騷然飢危蹈毒未戰巳捐番番名將天子爪士
鎮于江滸天子所使狂夫忌之承制驅之詎思國
謀徒逞厥私將軍慨言死我臣職可䧟者身不䧟
吾直見制鄙庸豈我召兇心知無還況冀立功與
其矯誣死彼狂手孰與奮擊不喪吾守孤旅轉戰
深入不回殺僇旣多身卒死之三軍失聲萬士喪
氣孰明公心君門萬重裹革東歸遥遥江壖部曲
候迎悲風旆纏民懷其忠士感其義虎奮鷹揚如
見其至卜廟得吉東望際海神來妥之有永無壊
狂夫辱國天子震怒立呼狂豎斬以大斧狂罪則
誅死事奈何褒封哀榮百世不磨豈惟不磨元嗣
御史旣有兄弟又多孫子奕奕勲門秩秩良材天
之報忠豈有涯哉
國朝文類卷第二
