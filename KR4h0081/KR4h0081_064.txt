國朝文類卷第六十四
神道碑
鄧州長官趙公神道碑姚燧
有虞臣相翳佐舜調馴鳥獸賜嬴姓其後費昌去
夏歸商爲湯御孟戲中衍爲大戊御至周造父爲
穆王御服盜驪驊驑綠耳之驥西廵樂而忘歸徐
偃王反復御曰馳千里破徐賜趙城爲趙氏其子
孫散居何望傳次幾何至公者不可稽然由所記
憶其先家代之繁畤金亡去其鄕凢再徙始爲冀
之衡水人又爲蔡之平輿人天興癸巳之棄汳播
蔡也公以善射足力材兼衆難倡義兵數千爲帥
聞天兵圍蔡急城中糧絶乃率部曲發平輿冨室
藏粟負擔疾戰百死突圍上餽召見行闕嘉其忠
勞敕銀符提控復潰圍還保平輿明年甲午金亡
將戲下步騎數千下宋時襄陽開制閫改信效左
軍統制制閫後厭降將多恐聚此叵測謾爲受犒
欲致盡阮之太尉江海策曰且人窮而來歸誅之
不義又吾閫所節度四十五軍半北人今此加誅
則吾軍北人各有心矣徒足啓猜長亂漢北之州
獨鄧近去吾閫程再曰耳北與敵鄰乘彼虚棄未
戍盍遣是衆先之在彼有生降之德在我有復地
之利一舉而得兩者也閫然之别遣路鈐呼延實
將若干千人爲監來戍至則與實不相善益憤前
吾所好相下而顧不容將以計誅又一軍譁譟皆
言制閫不足爲盡力會明年乙未十月天兵略地
漢上集將佐南門商戰守宜公扼劒前衆曰始吾
下宋正求活我戲下數千人與若妻孥而制閫欲
一切以計殱之情露而事迫者數矣今幸出戍不
獨任吾别將監之一旦誣以他辠盡無吾噍類覆
掌不難爲也誠不忍與若泯泯膾脯寇手必歸
皇元後應者斬統領徐海獨辨不可立斷其首以徇
一軍皆呼抃受命馳造實營執以出盟令呼宋兵
投仗脱甲吾不犯若一人盡歸之襄陽如輙肆動
皆誅死實駭汗失常目眙瞠舌撟然不能下頃不
得巳乃親呼其軍如所教者於是皆受命復與將
佐爲約是州生齒十萬今日之事將求生之非固
苦之將思完之非固離之衆曰生完之耳離苦何
爲公曰若既相許矣其無殺人父兄而臣妾其子
女以利貨財與懷復私怨衆又曰不越公命也乃
開門納吾元兵事成終朝肆不變市爲具車馬遣
實令將其軍盡還之襄陽少不怨制閫昔者圖巳
而甘心此軍也居再月
太宗爲太子南征還過教以是城甚近襄陽虞力
孤不能自完且歲荒與均唐三州民徙雒陽之西
三縣鄧治長水均治永寧唐治福昌許公權宜行
省事乃先勞分苦佐乏藥疾翦棘墾萊府寺田廬
於粲一始明年丙申襄樊亦徙雒陽其年公入覲
特賜金符錦衣許出戰督軍入守字民别降銀符
八十金符八以酬從公將佐同力者奏雒西歲又
荒乞歲得大名軍儲米爲石四萬五千陜州鹽爲
斤若干萬以廩餓人制可如是資食二州三年後
歲登乃止辛丑授鄧州長官奏以弟將州兵亦可
而是州兵民始分後十二年祭丑在先朝
今上以太弟之重命故丞相史忠武公經略河南
始屯田漢上張平宋本盡還爲徙鄧均唐襄樊五
州民實南公始復鄧時宋巳築襄樊均皆宿重兵
徙民各歸其州惟是三州還者無所於歸襄樊僑
治州北均僑治西皆倚公爲援南州數十里淪爲
盜區戰外耕内四年之間積糓石七十餘萬丙辰
乞骸骨不報明年疾卒實丁巳春二月十有四日
年六十有一其月二十有四日肇塋州東南之曲
專里以葬自喪及窆祭哭聲振城野數萬人昔受
公生之死地者公諱祥字天麟魁貌碩躬望之威
如孝親友弟及有地方數百里秉鉞垂符常布衣
韋帶麤冠弊鞍江漢大都督爲言衣冠貴賤章也
何乃爲是過儉下自同庶服邪不恤也與將佐言
公府則吾節度汝不可不嚴名分之守私處則汝
皆少所從起相習者豈可遽修邊幅改度平日也
必齒坐序飲其䟽簡目節直坦與人不疑如此考
贇妣李生子二人長公弟彦即將州兵者大考仔
曾大考康三世連不仕饒貲樂施夫人霍以賢聞
子一人昭勇大將軍保甲萬戸侃今鎮衢州男孫
三人伯元仲亨叔利女孫四人適耶律弼李友端
劉仲温季幼槩公之始遭金季年出無受知託援
之臣入無素勛可藉於家奮其孤身百戰前驅積
勞而加數千健武之上亦何壯也且人之才相爲
十百千萬不能齊同以一人當一人爲衆人以一
人絶出千萬人之上是曰俊傑方天定命昭昭而
昧者疑所適歸彼千若萬人犇走爲依求以自全
其受是依者内揆無可出險反正之才豈以一身
貿貿先衆徒死則依人者猶不難於爲人依而受
者也金既隕祚而後將十餘旅之衆下宋其志仁
此人也及宋不察將快其肆毒巳乃北戍鄧州爲
置監將防虞而戎備之其伺釁竊發不保其終何
如也非公謀斷灼知改玉安能轉禍爲福侯食此
州哉然由公而上不仕三世潔實儉勤積累悠長
能散宿居芘後之功既碩既豐而始大興此勢之
必至理之固然者今侃也即基堂之龍盾虎符列
名平宋功臣非公作則之報而誰諸孫繼繼脩偉
則是澤也夫豈一再傳而可遽艾之邪後葬三十
有二年至元二十五年戊子侃自衢遣叔利五千
里持衢學官鄭怡所譔行狀走鄧請述墓碑燧哀
其志在揚厲先烈又嘗家雒西與我先人居相邇
而游相好也故不終辭銘曰
穰之南東有堂其封下爲平輿趙公幽宫返是之
年周甲子一束髮樹名古人自必翊將衰祚偶方
興時如闘孺子賁獲是支金鼎沉淪提是窮旅曰
犇與國涉漢南騖來戍是州始脱危阽乃棄衆星
日月載瞻甫少康蘇熯螽荐沴徙北就豐于洛之
汭雒凶亦然移粟大名以及還南保甲戰耕與是
州民耄稚十萬形影相附千里往返厚深之仁崇
阜增川宜是州民戴爲二天朱邑桐鄕古弗是過
卜置冡傍萬家且夥有子將軍方爗烈光虎節斯
皇孰曰公亡匪銘伊白匪石安邈我筆載兹後來
者賾
山南廉訪副使馮公神道碑姚燧
公以至元廿八年年五十九九月六日卒宫朝請
大夫山南江北道肅政廉訪副使于襄陽燧遊吳
會還過行臺廣陵得訃於故御史中丞魏初所遂
出涕相弔後三年始拜其墓指桓楹誓曰公平生
交友間文惟我怡者它日當銘是爲報子休復亦
已叙所履歴見求因記前卒六年嘗叙馬氏三世
遺文有曰以中議年五十九卒官同知山東西路
轉運使故中順方年六十以同知臨海軍節度使
致事至通議亦以同知集慶軍節度使六十致事
三世皆止同知亦理之不偶然事之可異者公抵
掌曰若是同知不善吾家耶吾它日有避而不爲
耳今公之壽僅齊中議校所卒官廉副班序正與
轉運節度同知者等六命四世卒致皆不逾六十
嗚呼造物之迹人果可以意智闚耶中議中順通
議爲高曾祖諱仲尹子翼璧考中書右部郎中諱
渭世稱馮孝子公之先諱由通議築松庵崧山曰
崧後更岵字夀卿童子聦警於書博觀彊識賞於
中書忠肅公許妻以季之子闕幘由貧試吏征商
屹屹自飭不盪華墮中統建元時年未壯入掾中
書職奏事曹策識沉明得失先事日從丞相造膝
清光右部爲郎自丞相辯章而下皆友諮之父子
並政法制未苛不嫌也人榮耀焉或䜛禁中省曹
多徒顓庸在列庭加汰擢公以風度脩凝敷對有
次畱後一故相長左右幕喜氣排人諸曹讋縮公
不下之故事諸曹出皆緫管判官獨抑公眞定轉
運經歴換衞輝緫管經歴官承事郎令眞定之無
極事治考最換令洺之曲周狀其簿貪懦黜之圍
襄陽急發民益兵河之北公惟視丁地入中甲者
戸抽一人籍之請託不行苞苴不入形埶富室施
計無所凢竄名它役者皆出僚吏無所姦利其間
江南既一陞奉議大夫僉山南湖北道提刑按察
司事換僉嶺北湖南道提刑按察司事二境皆錯
壤夷蠻人所憚行公冐阻凌歊瘴鄕蠱俗上下山
谷至不可馬或轎以杖殆數千里刺舉周治簡削
冗長官吏數百臺臣勞之移近畿甸換河北河南
道提刑按察司僉事官市民物不輙與直責悉還
之罪去官吏三百積没賕賂且三千定霜摧電擊
蠧朽皆折唐之監州諱發其伏逃訟于朝顧列公
實田湖陽三十頃禁殺日殺紆塗乘傳多燒驛薪不
法十餘事詔御史問之無絲髮得抵其誣辠陞朝
請大夫江西湖北道提刑按察副使未代棄歸尋
仍前官換山北遼西道提刑按察副使以疾辭行
臺臣終曰舉職風紀求歸者其私不可釋也擇其
去家近在十舍外者以便之再換山南江北道肅
政廉訪副使命下數日卒僑葬檀溪之東筮仕至
是三十餘年恬忽時榮退易進難數命皆家受之
臨繁處劇暇豫而集遭佳林泉野服珮寳璐鳴琴
賦詩忘反移日觀所號雪崖亦可得其嗜尚巳俸
入盡於及故家之孤[婺-矛+牙]與娛賓購鼎彝書畫故遺
産不盈十金所標襮其閥甚高跬步恒以羞親爲
心迨氣息奄奄猶大書松庵墓馮孝子墓雪崖墓
賜休復曰各伐石表之阡亦自喜其善全歸也遺
文千篇晚而筆力逾進辭多雄剛深古卑於文者
不能句求凢再配前夫人楊氏即忠肅公妻者今
夫人王氏其母休復與休復母之兩致其道不知
者不以爲前夫人之生觀行有家爲德如何女温
香幼三男孫鶴齡龜齡彪齡二女孫皆下殤銘曰
公生自孱見靈竒也葱衡鏘然妙爲辭也人一善
偏己兼之也其藴淵淵介介持也其履平平循循
施也入司奏牋出縣爲也同不俗牽異不離也責
言言宣責事治也憲府所躔吏不欺也風行嶺堧
江之湄也幾耳順年不云耆也厚夜長眠寤何時
也聞之幅&KR0695;多舊悲也曰良弓傳子爲箕也揉木
不弦世業卑也獨公青氊守不移也世德陶甄不
外師也子于父田播其菑也父材楠楩子構基也
有華蟬嫣冠雙綏也與乃祖肩官醜夷也皆不持
銓衮職禆也豈天爲懸座右巵也不盈其泉斯不
欹也信彼微權馮氏私也滹沱之川浩瀰瀰也苗
胄必賢餘波滋也母折楚篿以筮疑也麗牲有穿
徵銘詩也
浙西廉訪副使潘公神道碑姚燧
公潘姓諱澤字澤民宣德府人府在金惟州曾祖
嘗爲州孔目而逸其諱祖禄考得用生行軍萬戶
府提控渙及濤與公伯仲氏皆善厚殖其家資公
讀書壯而遊先師魯齋左丞許公之門盡戞故習
而氣質大變養親不違其志事兄愛以敬閨闥有
閑及出門庭卑以下人語恐惴之遇夙無所厚薄
者于塗必謙謹戀嫪令盡所言不峻謝别用太保
劉文貞公薦由從事太府監擢監知事轉貳左藏
庫使出再提舉織染局金符在順天路官承直郎
宣德府則奉訓大夫課皆最陞奉議大夫知弘州
兼諸軍奥魯始有土民以行所學郡旱遍禱其境
百神巳乃詣郭西泉投文祝曰山川之神其所司
者惟在能興雲雨以水下土耳今旱暵如是不能
膏澤之神固已不得其職使州刺有罪幸漏譴于
明天子必將殃之宜止其身吾民何辜横罹斯毒
則爾神又佚罰矣敢恐恐退俟終不得命當自劾
去其夜有光如星騰泉明日大雨爲屋祠龍泉上
自公未至州之南並山風爲灾又爲文禱曰風者
天之號令順四時温燠凄廩之氣發逹遂成萬物
者也時自爲惠反之而巳灾況暴厲無節穴涌谷
起飄翔塵沙偃揠禾稼以病民哉禾民恃以生上
以出縣官租賦下乃仰以粢盛報事乎明神今使
之貧窘無所於食目其顰苦之顔耳乎愁嘆之聲
神亦安所利之必州刺之是矜其收是憑怒自爾
風灾衰息民頼至今尤究心用獄前政繫疑盜八
人榜掠百至求迹無所公明其非辜皆出之劫家
訟公故縱無幾時而盜果得西京械成獄令待命
他郡過治囚號市曰此州之人神明公以爲包拯
復生獨不能相活邪公將召問同列謂宜發卒衛
出吾界而巳讞非吾事也公曰人求直其枉烏可
陽爲充耳不聞卒問之蓋太原民輸稅西京慮倉
吏不以時受入鈔貴家奴令代其輸既如約矣奴
與僞爲鈔者友陽悔之有我善鈔而歸所僞爲我
急其得不詳視也出而用之而事始露有司鍜成
之謂我利賤而買之僞爲首當以見知法公列上
之竟雪其誣而抵奴與僞爲者法賦州市牛公懲
他郡驅牛至官擇可受直聽命旬浹犇走煩勞廢
其穡事令持價即鄕民自爲市吏無所姦利駔儈
亦不得上下其直轉知興中州入爲監察御史刑
部主事恃當國臣知多行不法察院召按不能致
公從卒至部捕之一訊而貪墨皆出論如律轉僉
山北遼東道提刑按察司事治有田民殺其主者
獄巳結矣公詳讞之則其妻與所私夫爲之乃昭
田民當二人法又有訟爲豪室奴其一家十七人
有司觀顧數年不能正公以凢今鬻人皆畫男女
左右食指横理於劵爲信以其疎密判人短長壯
少與獄辭同其索劵視中有年十三兒指理如成
人公曰僞敗在此爲召郡兒年十三十人以符其
指皆密不合豪室遂屈毀劵民之或言高麗王有
逆意集將吏將徙故都詔近臣偕公即治公以王
今尚主王設舉事主安不知知安不上變聞而噎
嘿以從他臣治獄希意深鷙求竟公獨輕平主果
馳使明王無有事從中變制使多得罪獨還公憲
尋入都事御史臺剖白群疑商訂時才自其口出
人所畏縮皆身任爲無少顧讓然不專己博咨之
人嘗曰君子小人喜以朋從觀受薦何人得過半
矣又致察其間有失而不中哉今曰必吾所織則
識有盡不足於列職中外況未必盡賢人曰可者
審可不必囿以資格故評臺臣者皆曰自公都事
察院監司一時翕翕勝職最衆出爲江北淮西道
提刑按察副使按宣慰家兒怙勢抑買民物不償
直與償而不滿者皆比贜論後改提刑按察爲肅
政廉訪轉江南浙西道肅政廉訪副使方分司杭
州以至元壬辰秋七月一日卒年五十五仲氏子
希善希逹五千里輿柩歸鄕明年八月始葬先域
夫人任也三男希大希成希安大成皆前卒希永
他室李出三女適任徐張氏皆士族公既貴矣進
伯氏子希明事
裕宗於東宫今出知隰州後葬二年伯氏懼公平
昔之善泯其不聞乃身入山敦工伐石求其同門
友袐書少監楊桓狀其事俾燧銘之碑燧曰公之
爲人桓爲行實文何尚焉念今之世子弟爲父兄
求託金石爲傳者或多有之如提控以兄能反復
致意其季者纔獨一人嗚呼豈不若是不足爲愛
敬報歟銘曰
維公生資粹其民彝加及先師北面事之仁義微
辭道德盛儀日耳以闚如垣厚基增崇其卑如田
有鎡多稼離離尊聞行知始由家推慈孝幼耆閨
闥枲絲秩秩其宜出焉郡治視民如兒調均賦夷
仁柔膚肌何有創罷其穰其祈山川百祇如指以
頥雨渥風衰誠之格思罪入髠耏有少枉疑猶已
渴飢不身之私竭蹷解纍必出是期發摘吏欺大
法小笞戢威顔眉衣繡斧持遼浙江涯皆所往釐
在在歌思曰到遠而如何數竒中塗其萎識不識
悲中郎諸碑泰無媿爲斯銘如斯琢石以垂信夫
他時
故宋太常少卿陳公神道碑姚燧
大德戊戍燧舟遊湖湘而陳公元凱方持憲節使
湖之南既求追撰妣夫人李氏埋銘爲粗叙陳姚
同爲有虞遺裔矣後五年燧持憲節使江之東而
公以緫管來莅建康馳書請曰吾八世祖宋太常
少卿公以治平二年卒葬洛陽其後子孫以官爲
家死不返葬顧於太常墓失其地所曾祖少中公
訪而得之筆地之名與距城幾何里步以詔後昆
志亦懃哉會荐離大兵終無有能至者七十餘年
矣元凱始成其志如所筆發墓驗之果得范公鎮
所撰誌銘摹以蠟紙副吾家乘願爲銘樹石以表
墓道燧受讀之其先潁川人唐遷于京兆廣明中
違亂于蜀家眉之青神其可系者瓊生延禄延禄
生贈兵部侍郎顯忠兵部生希亮即太常公太常
生京東轉運使忱轉運生簡州司士參軍揮司士
生金儒林郎灝儒林生國子監氶克基國子生耀
州三白渠規措使仲謙規措生皇東平勸農使膺
農使生嘉議大夫建康路緫管兼管内勸農事則
元凱也子敬立最之凢十二世聞者慨息以爲非
清風素望之門孰能完有家乘得其傳次如是之
多哉燧曰是足爲多乎哉苟推其世德而上之之
十二世者又十二世而一耳嘗讀太史公書至其
叙傳於司馬氏受姓所從上起顓頊子孫官居功
烈文辭下及其身而止豈顯親者不嫌自明宜然
耶故燧例之由譜姚氏亦遠本曰黃帝生昌意昌
意生高陽是爲顓頊顓頊生窮蟬窮蟬生敬康敬
康生橋牛橋牛生瞽叟瞽叟妻握登見大虹意感
而生舜姚墟故姚姓舜三妃堯二女娥皇無子女
英生商均一妃癸比生二女宵明燭光禹受舜天
下封商均虞城以奉先祀服其服禮樂如之以客
見天子示不敢臣傳夏歴商三十二世書可見者
虞思箕伯直柄虞遂伯戲五世耳至虞閼父爲周
陶正武王頼其利器用妻以元女太姬生满賜嬀
姓而封諸陳以備三恪是爲胡公胡公卒子申公
犀立申公卒弟相公臯羊立相公卒子釐公孝立
釐公卒子孝公突立孝公卒子愼公圉戎立愼公
卒子夷公說立夷公卒弟平公爕立平公卒弟文
公圉立文公卒長子桓公鮑立桓公卒弟五父佗
其母蔡女故蔡人殺太子免而立佗生子完周太
史過陳使以周易筮之遇觀之否是爲觀國之光
利用賓于王此其代陳有國乎不在此其在異國
非此其身在其子孫若在異國必姜姓姜太岳之
後山岳則配天物莫能两大陳衰此其昌乎佗取
蔡女數如蔡太子免之三弟躍林杵臼共令蔡人
誘殺佗而立躍是爲厲公厲公卒弟莊公林立莊
公卒弟宣公杵臼立殺其太子禦寇完與禦寇相
愛恐禍奔齊桓公使爲工正齊懿仲欲妻完卜之
占曰是爲鳳凰于飛和鳴鏘鏘有嬀之後將育于
姜五世其昌並于正卿八世之後莫之與京卒妻
完以陳字爲田氏聲之近也或曰食采田完謚敬
仲生田穉孟夷孟夷生湣孟莊孟莊生文子湏無
文子生桓子無宇桓子生武子開與釐子乞釐子
生成子恒及楚滅陳而恒得政於齊生襄子盤襄
子生莊子白莊子生太公和遷齊康公貸於海上
食一城太公會魏文侯於濁澤請天子求爲諸侯
天子命之是爲田齊太公卒子桓公午立桓公卒
子威王因齊立威王卒子宣王辟彊立宣王卒子
湣王地立燕齊楚三晉合謀各出銳師伐齊敗之
濟西燕將樂毅盡取齊寳藏器湣王出亡及莒楚
將淖齒殺之莒人立其子法章是爲襄王田單大
敗燕軍迎襄王入臨淄齊故地盡復爲齊襄王卒
子建立秦始皇帝兼天下滅齊虜王建遷之共自
商均國虞至是千九百六十三年矣此吾姚與陳
始同爲虞中同爲嬀卒同爲田之未分者後建三
子桓稱王氏軫稱陳氏而不及昇豈昇仍氏田耶
自是田或多失傳次王莽自以桓裔追封完爲敬
王以田豐爲世睦侯奉敬王後莽死豐子恢辟亂
過江居吳興改姓嬀五世孫敷復改姓姚惟陳可
以世求軫生秦東陽令史嬰嬰生成安君餘餘生
軌軌生審審生安安生恒恒生願願生四子清察
齊尚齊生源源三子寔崱邃寔字仲弓後漢大將
軍掾属文範先生六子紀䕫洽諶休光諶字秀方
獻文先生生青州刺史忠二子佐和佐二子準徽
準字道基晉太尉黃陵元公生伯眕建興中渡江
居曲阿新豐湖生匡二子赤松世逹世逹長城令
徙居長城下若里生丞相掾康康生盱眙太守英
英生尚書郎公弼公弼生步兵校尉鼎鼎生散騎
侍郎高高生懷安令詠詠生安成太守猛猛生太
常卿道巨道巨生文讃文讃三子談先覇先休先
談先梁東宫直閣將軍義興昭烈公覇先代梁猶
以姓號國曰陳謚武談先子曇倩繼立謚文子伯
宗繼立崩文弟曇頊繼立謚宣傳子叔寳亡陳凡
五陳三十二年叔寳四子莊弘徽某某會稽郡司
馬司馬生某晉陵郡司功參軍司功生兼右補闕
翰林學士翰林三子監察御史當大理評事萇袐
書少監京少監以從子鹽官令褒繼鹽官生高安
丞灌高安二子伯宣伯黨伯宣著作郎生旺旺生
機伯黨生元史元史生徽温州司戶參軍其自軫
至機三十九世晜弟列者止書其傳然自廣明至
治平實百八十七年以三十年一易世率之爲六
世太常而上四世其不可推知者二世耳鳴呼籍
載以來不隕其世德者惟獨一門吾姚氏則自梁
高平令可系而至今者廿有六世其上則或絶或
續匹夫之家其可少覬哉嗚呼亦有甚可感者古
人爲誌納之壤下必載其世次官勲實用備或世
變時遷人有竊發知爲何代大賢君子揜之不忍
及其匶焉初不預爲裔孫克念其祖求徵而謀也
今元凱悼陳氏入蜀中微太常公始震而耀之亦
其家之鼻祖也故既發視玄石而得其眞大封樹
之碑表墳道刻石人獸如其始窆於三易代八世
之後亦古未聞者故燧感之且敬焉推吾遠本三
千歲之上皆有稽於竹帛者詳次授之非足止慰
元凱於生死而有知亦必曰吾同姓表章及此其
庶幾乎孝子不匱永錫爾類者邪因爲楚人之辭
歲時上冡使歌以祀其言曰
峻南峙兮崧高阻西騖兮函崤趾北邙兮坡陀壖
洛水兮波滔滔堂封兮偃斧古爲藏兮幾何所既
夷兮巳焉有不夷兮疇焉主將帝私兮之家俾鬼
護兮神訶待裔孫兮爲告頼玄石兮不磨維裔孫
兮思愼其守不忍嘿兮求牛馬走曰先志兮其成
庶階兹兮來胤可究余亦虞兮遺苗匪妄胄兮華
遥其統緒兮可尋具方冊兮昭昭年數千兮世踰
百生民祖兮或幾及豈伊神明之後兮不與他族
而中絶于何孟氏一言遽必五世而斬君子之澤
坐令自今讀其書兮亦取二三武成之策重曰往
者兮垂芳來者兮是望勿替兮休聲與嬀水兮齊
悠長
故提舉太原監使司徐君神道碑姚燧
至大三年中奉大夫僉樞密院事徐毅慼言於燧
吾先人以雅善故御史中丞王博文當其爲河東
山西提刑丐銘先祖提舉府君墓碣中丞不讓而
援翰昔毅與子嘗受業太傅許文正公於胄學爲
同門今子長翰林毅僉宥密爲同朝吾先人於中
丞無是也又子亦識吾先人古所謂知死知生者
兼有之其遺善可筆以示雲仍者非子誰頼哉乃
序之曰君諱德舉字進之曾祖澤妣郭祖閏妣郅
世農平陽趙城以本冨聞石明里考玉材武爲皇
帥府提控提領崞縣岢嵐州長官後馬公行刑部
奏提舉河東南路常平倉妣夫人高以歲丙戍生
公數歲撫而謂曰是吾父登金詞科令岐山出也
身教之書及長又資使學仕俾歲偕計吏趨龍庭
甚爲參尚書省議樂齊賢馬文玉二人者知擢以
爲掾已未遣迎
世祖於江北陽邏且徵兵山之東西中統壬戍省
調平陽路轉運司經歴以妣夫人憂去官後六年
又居考提舉府君憂安西王國秦凢河東河南山
之南與陜西食解池鹽地皆置使督其賦入悉輸
王府以君爲太原舊由其地多鹵民盜煮食有司
雖密其禁犯者終不衰止而賦日益不登遂弛其
禁聽民煮食惟戸責輸賦漕司行習久矣至是都
漕欲變其法復轉鹽鬻民君以爲若然是驅是邦
人納罪罟也若仍㢮其禁惟衆遣吏廵迾不使賤
估盜販出境而加賦其舊三之一焉民便安之而
績亦最陞提舉棄而不仕其平生履歴巳此不可
謂逹而名傍聞四方士夫從之游公侯用其言而
人亦樂以急難見求者在夫重諾而趍義負氣而
尚俠其事如李璮將爲亂自益都傳檄求臣叛王
而平陽緫管李毅不思移丈太原爲忻之監州阿
入赤所發故兩緫管皆誅論毅子青童尚孩坐徒
遼海君哀之帥毅家僮訟之宥密以爲祖宗之法
父子罪不相及且昔檄事青童何知與禍至兹甚
非昭代罪人不孥之旨宥密遂奏還之今戍西川
長萬夫襄陽既下之明年將平宋詔籍中戶爲兵
民甚駭愕至有自戕求脫者緫管烏禔患之迫君
詣宥密受其成法得於三戶抽一遂懷檄歸虞吏
爲姦教侯取籍閉府幕道院身自差第三戶優劣
優者爲兵劣資其力令出人稱爲平有泣謝者初
世祖征雲南師未及境書遣三使諭招王人者言
祖宗之法殺詔使者城拔必屠萬一蠻夷怙惡或
賊殺臣願無以臣而使是城噍無遺類至則彼以
爲誕皆磔之懸尸於樹大師既至求其首或謂投
洱水中遣漁人網取無所得火其骨函送三家復
其門徭田租中一人秦州士子王姓分蠻口數十
於州俟其子壯付之後三十年當歲丙戍詔西省
臣訪求其家在亡蠻口巳爲郡豪張某者冐有王
氏子顧受其人傭直君言之憲府坐郡豪以罔受
上恩官吏見知蔽匿者皆罪黜而還正其口王氏
子民奴有嚴姓者主利多直鬻其六七男女於商
胡君憤然曰奴有男女若是衆多則知頼其爲力
也久忍重奴商胡分鬻他地哉白其府曰主既有
名郡籍則奴亦郡民烏可不告所由而輙鬻之縱
不損吾戶數實損吾口府是其言行已數舍遂追
還之代贖爲民猶其外者至語其家衣止大布大
帛食無兼味飲酒不數龠事繼妣石有孝譽分田
以恤女弟孀居爲子擇師俾齒胄學其知親賢又
如何也恒言以飭諸子曰立身本學治生本力穡
儉勤羡以周匱急無多積以自災取友不可苟合
勢利臧獲久故既火其劵多至千指自今事汝久
者其縱民之當不恙時伐石爲槨穴地倍常有半
曰他日無厚藏明器用陶無法流俗侈靡崇事浮
屠以大德癸夘八月六日卒年七十有八九月廿
有八日葬石明里先塋以前卒廿有一年元配同
里毅母盧夫人祔置毅爲治書廉使風紀中外刑
曹惟觀今爲内緫六師外制諸軍遠及萬里爲贈
祖玉嘉議大夫上輕車都尉平陽郡侯妣高侯太
夫人考德舉太原鹽使司提舉贈中奉大夫護軍
平陽郡公妣盧妣邢皆公太夫人非文賢而能之
乎繼妣邢夫人生糓杸轂&KR2680;濟杸宿衞成廟轂椽
河東憲司糓大都永濟倉使與㲄濟皆不禄女歸
江南諸道行御史臺治書裴居安男孫四人女孫
四人銘曰
嗟古君子許友以死非父母存曾不有巳後世不
然輕合權輿橈酒以金矢死不渝小棘見告聞巳
掩耳大而去之遠若讐恥允義徐君閔其故侯世
業塗地而身亦劉童子何知亦遐以置曰是聖代
開罰及嗣教訟于庭萬里還之俾克再家虔秉將
戲民有不幸爲勢壓抑無待籲求我則往直謂爲
非俠力善砥名謂之爲俠不蹈難行其居而家井
有條理施以裕人自奉則菲伊誰無子無不欲賢
師匪其人學則滯偏俾毅齒胄從許文正耳其嘉
言目其善行故出用世尊聞行知爲民所望宥密
贊毗不昌其身而昌爾後逾信百年種德始茂子
貴而碑令甲得爲可恃以傳太史友辭
國朝文類卷第六十四
