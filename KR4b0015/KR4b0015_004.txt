江文通集卷四
梁江淹撰
騷
遂古篇(有序)
僕嘗為造化篇以學古制今觸類而廣之復有此文兼
象天問以遊思云爾
聞之遂古大火然兮水亦溟涬無涯邊兮女媧煉石補
蒼天兮共工所觸不周山兮河洛交戰寧深淵兮黃炎
共鬭涿鹿川兮女岐九子為氏先兮蚩尤鑄兵幾千年
兮十日並出堯之間兮羿迺斃日事豈然兮嫦娥奔月
誰所傳兮豐隆騎雲為靈仙兮夏開乘龍何因緣兮傅
說託星安得宣兮夸父鄧林義亦艱兮建木千里烏易
論兮穆王周流往復旋兮河宗王母可與言兮青鳥所
解路誠亶兮五色玉石出西偏兮崑崙之墟海此間兮
去彼宗周萬二千兮山經古書亂編篇兮郭釋有兩未
精堅兮上有剛氣道家言兮日月五星皆虚懸兮倒景
去地出雲烟兮九地之下如有天兮土伯九約寧若先
兮西方蓐收司金門兮北極禺強為常存兮帝之二女
遊湘沅兮霄明燭光向焜煌兮太一司命鬼之元兮山
鬼國殤為遊魂兮迦維羅衞道最尊兮黃金之身誰能
原兮恒星不見頗可論兮其說彬炳多聖言兮六合之
内心常渾兮幽明詭性令智昏兮河圖洛書為信然兮
孔甲豢龍古共(一作所)傳兮禹時防風處隅山兮春秋長
狄生何邊兮臨洮所見又何緣兮蓬萊之水淺於前兮
東海之波為桑田兮山崩邑淪寧幾千兮石生土長必
積年兮漢鑿昆明灰炭全兮魏開濟渠螺蚌堅兮白日
再中誰使然兮北斗不見藏何間兮建章鳳闕神光連
兮未央鐘簴生華鮮兮銅為兵器秦之前兮丈夫衣綵
六國先兮周時女子出世間兮班君絲履遊泰山兮人
鬼之際有隠淪兮四海之外孰方圓兮沃沮肅慎東北
邊兮長臂兩面赤乘船兮東南倭國皆文身兮其外黑
齒次裸民兮侏儒三尺並為鄰兮西北丁零又烏孫兮
車師月支種類繁兮馬蹄之國善騰奔兮西南烏弋及
罽賓兮天竺于闐皆胡人兮條支安息西海漘兮人跡
所極至大秦兮珊瑚明珠銅金銀兮琉璃瑪瑙來雜陳
兮硨磲水精莫非真兮雄黃雌石出山垠兮青白蓮華
被水濱兮宫殿樓觀並七珍兮窮陸溟海又有民兮長
股深目豈君臣兮丈夫女子及三身兮結胸反舌一臂
人兮跂踵交脛與羽民兮不死之國皆何因兮茫茫造
化理難循兮聖者不測况庸倫兮筆墨之暇為此文兮
薄暮雷電聊以忘憂又示君兮
雜詞(有序)
予上國不才黜為閩山長吏待罪三載究識煙霞之狀
既對道書官又無職筆墨之勢聊為後文
構象臺
曰上妙兮道之精道之精兮俗為名名可宗兮聖風立
立聖風兮兹教生寫經記兮寄圖刹畫影象兮在丹青
起淨法兮出西海流梵音兮至東溟綱紫宙兮洽萬品
冠璇㝢兮濟羣生余汩阻兮至南國迹巳徂兮心未扃
立孤臺兮山岫架半室兮江汀累青杉於澗構積紅石
於林櫺雲八重兮七色山十影兮九形金燈兮江蘺環
軒兮匝池相思兮豫章戴雪兮抱霜栽異木而同秀種
雜草而一香苔蘚生兮繞石戸蓮華舒兮繡池梁伊日
月之寂寂無人音與馬迹耽禪情於雲逕守息心於端
石永結意於鷲山長憔悴而不惜
訪道經
百學兮異文錦派兮綺分珍君之言兮皦無際悦子之
道兮迥不羣澹深韻於白水儼高意於浮雲軌賢豪於
後學軼望識於前文兹道兮可傳可傳兮皓然挾兹心
兮赴絶國懷此書兮坐空山空山隠轔兮窮翠㟧水散
漫兮涵素壑海外隂兮氣曇曇江上月兮光灼灼東南
出兮不一山西北來兮乃雙鶴池中蓮兮十色紅窗前
樹兮萬葉落四壁深兮乃泬㵳左右虚兮如寂寞寂寞
兮山室德經兮道袠盪魂兮刷氣掩憂兮靜疾信若人
兮先覺聊與子兮如一
鏡論語
巡青史之殘誥覽朱管之遺冊惟魯濱之一叟信銜道
而探寂世艱險而多阻君英明而不革講業兮齊衞論
精兮洙泗子之說兮義已祕成賈鄭之雄理考黃何之
壯思惜古人之取才瞰青雲而靖意意惆悵兮有端才嶒
崚兮可觀憲媯禹而析法襲仁誼而求安不嬿婉於戚
施寧踸踔於馬蘭俾後生之庶士鑒明德之音翰惟山
中兮寂寞沈憂思兮無從石紅青兮百疊山濃淡兮萬
重日下兮(闕二字)月出兮銅峰竹色兮拂戶水氣兮繞窗
味哲人之遺珍折片句兮忘老嘉石門之埋名憐柳子
之躭道書吳伯於衣袖鏤顔子於心抱籌出處之叔仲
酌言默之多少若妙行與上靈非積學之所紹至游夏
以升降幸砥心而勿夭
悦曲池
北山兮黛柏南江兮赬石赬峯兮若虹黛樹兮如畫暮
雲兮十里朝霞兮千尺千尺兮緜緜青氣兮往旋桐之
葉兮蔽日桂之枝兮刺天百谷多兮瀉亂波雜磵饒兮
騖叢泉竟長洲兮匝東島縈曲嶼兮繞西山山巒岏兮
水環合水環合兮石重沓林中電兮雨冥冥江上風兮
木颯颯盟清泠兮適潺湲白雲起兮弔石蓮客子思兮
心斷絶心斷絶兮愁無閑步東池兮夜未艾卧西窗兮
月向山引一息於魂内擾百緒於眼前意春蘭與秋若
願不絶於江邊
愛遠山
伯鸞兮已遠名山兮不返逮紺草之可結及朱華之未
晩緤余馬於椒阿漾余舟於沙衍臨星朏兮樹闇看日
爍兮霞淺淺霞兮駮雲一合兮一分映壑兮為飾綴澗
兮成文碧色兮婉轉丹秀兮葐蒀深林寂以窈窈上猨
狖之所羣羣猨兮聒山大林兮蔽天楓岫兮筠嶺蘭畹
兮芝田紫蒲兮光水紅荷兮豔泉香枝兮嫩葉翡累兮
翠疊非郢路之遼遠實寸憂之相接欷美人於心底願
山與川之可涉若溘死於汀潭哀時命而自愜
應謝主簿騷體
山櫺靜兮悲凝涼澗軒掩兮酒涵霜層風激兮綠蘋斷
積石閉兮紫苔傷芝原寂少色筠庭黯無光沐予冠於
極浦馳予珮兮江陽弔秋冬之巳暮憂與憂兮不忘使
杜蘅可翦而棄夫何貴於芬芳
劉僕射東山集學騷
含秋一顧𦕈然山中檀欒循石便娟來風木瑟瑟兮氣
葐蒀石戔戔兮水成文摘江崖之素草窺海岫之青雲
願芙蓉兮未晦遵江波兮待君
山中楚辭五首
青春素景兮白日出之藹藹吾將弭節於江夏見杜若
之始大結琱鱗以成車懸雜羽而為蓋草色綠而馬聲
悲欷沿袖以流帶
予將禮於太一乃雄劒兮玉鈎日華粲於芳閣月金披
於翠樓舞燕趙之上色激河淇之名謳薦西海之異品
傾東岳之庶饈乘文魚兮錦質要靈人兮中洲
入橘浦兮容與心敞惘兮迷所識視煙霞如一色深秋
窈以虧天上列星之所極桂之生兮山之巒紛可愛兮
柯團團谿崎嶬兮石架阻䬀䬟颼兮木道寒煙色閉兮
喬木橈嵐氣闇兮幽篁難忌蟪蛄之早吟惜王孫之晩
還信於邑兮白露方夭病兮秋蘭
石簁簁兮蔽泉雪疊疊兮薄樹車蕭條兮山逼舟容與
兮水路愍晨夜之摧挫感春秋之欲暮征夫輟而在傍
御者跼而載顧
魂兮歸來異方不可以親蝮蛇九首雄虺戴鱗炎穴一
光骨爛魂傷玄狐曳尾赤象為梁至日歸來無往此異
方
樂府
齊籍田樂歌二首(永明四年籍田詔江淹造歌)
迎送神升歌
羽鑾從動金駕時遊教騰義鏡樂綴前修率先丹耜躬
遵綠疇靈之聖之歲殷澤柔
饗神歌
瓊斝既飾繡簋以陳方燮嘉種永毓宵民
牲出入歌
祝詳史具禮備樂薦有牲在陳有鼓在懸騰燭象星奔
水類電郊燎夙戒駜彼乘駽以伺質明以佇神晏
薦豆呈毛血歌辭
時恭時祀有物有則伊我上聖實抱明德犧象交陳鬱
尊四塞黍惟嘉穀酒惟玄默薦通蒼祇慶覃黎黑願靈
之降祚家祐國
奏宣列之樂歌舞
殷崇配天周尊明祀瑞合汾隂慶同泰畤青幕雲舒丹
殿霞起二曜惟新五精告始于以享之景福是履
齊鳳凰銜書伎辭(宋世有此辭齊初詔中書郎江淹改)
皇齊啟運從瑤璣靈鳳銜書集紫微和樂既洽神所依
超商卷夏耀英輝永世夀昌聲華飛
銅爵妓
武皇去金閣英威長寂寞雄劒頓無光雜佩亦銷爍秋
至明月圓風傷白露落清夜何湛湛孤燭映蘭幕撫影
愴無從惟懷憂不薄瑶色行應罷紅芳幾為樂徒登歌
舞臺終成螻蟻郭
採菱曲
秋日心容與涉水望碧蓮紫菱亦可採試以緩愁年參
差萬葉下泛漾百流前高彩隘通壑香氛麗廣川歌出
櫂(一作趙)女曲儛入江南絃梁黿非逐俗駕鯉乃懷仙衆
美信如此無恨(一作限)在(一作出)清泉
詩
侍始安王石頭
緒官承盛世逢恩侍英王結劒從深景撫袖逐曾光暮
情鬱無已流望在川陽平原忽超遠參差見南湘何如
塞北隂雲鴻盡來翔擥鏡照愁色徒坐隠憂方山中如
未夕無使桂葉傷
從征虜始安王道中
秉笏從帷幕仄身豫休明君子未獲宴小人亦自營結
軒首涼野驅馬傃寒城容裔還鄉櫂逶迤去國旌山氣
亘百里山色與雲平喬松日夜竦紅霞旦夕生徒慙恩
原(一作厚)槩空抱春施名仰願光威遠歲晏返柴荆
從冠軍建平王登廬山香爐峯
廣成愛神鼎淮南好丹經此山(一作峯)具鸞鶴往來盡仙
靈瑤草正翕赩玉樹信葱青絳氣下縈薄白雲上杳冥
中坐瞰蜿虹俛伏視流星不尋遐怪極則知耳目驚日
落長沙渚曾隂萬里生藉蘭素多意臨風默含情方學
松柏隠羞逐市井名幸承光誦末伏思託後旌(選作旍)
從建平王遊紀南城
恭承此嘉惠(一作德)末官至南荆斂衽依光彩(一作采)端笏
奉仁明再逢綠草合重見翠雲生江甸知禮富漢渚聞
教清君王澹以思樹羽望楚城年積衣劒滅地遠宫館
平錦帳終寂寞綵色祕音英丹砂信難學黃金不可成
遷化每如兹安用貴空名流巖慘中懷凝意方自驚願
借若木景長照憂人情
望荆山
奉義(一作謁)至江漢始知楚塞長南關(一作閩)繞桐柏西嶽
(一作途)出魯陽寒郊無留影秋日懸清光悲風撓(一作繞)重
林雲霞肅川漲歲晏君如何零淚霑衣裳玉柱空掩露
金尊坐含霜一聞苦寒奏再使豔歌傷
步桐臺
客子畏霜雪憂至竟悠哉綺帷生網羅寳刀積塵埃思
君出漢北鞍馬登楚臺歲綵合雲光平原秋色來寂聽
積空意凝望信長懷蕙芬自有美光景詎徘徊山中忽
緩駕暮雲將盈階
秋至懷歸
悵然集漢北還望岨山田沄沄百重壑參差萬里山楚
關帶秦隴荆雲冠吳烟草色斂窮水木葉變吳川秋至
帝子降客人傷嬋娟試訪淮海使歸路成數千蓬驅未
止極旌心徒自懸若華想無慰憂至定傷年
渡西塞望江上諸山
南國多異山雜樹共冬榮潺湲夕澗急嘈噆晨鵾鳴石
林上參錯流沬下縱横松氣鑑青藹霞光鑠丹英望古
一凝思留滯桂枝情結友愛遠岳採藥好長生常(一作當)
畏佳人晩秋蘭傷紫莖海外果可學歲暮誦仙經
赤亭渚
吳江泛丘墟饒桂復多楓水夕潮波黑日暮精氣紅路
長寒光盡鳥鳴秋草(秋草一作草木)窮瑤水雖未合珠霜竊過
中坐識物序晏卧視歲隂空一傷千里極獨望淮海風
遠心何所類雲邊有征鴻
渡泉嶠出諸山之頂
岑崟蔽日月左右信艱哉萬壑共馳騖百谷爭往來鷹
隼既厲翼蛟魚亦曝鰓崩壁迭枕卧嶄石屢盤迴伏波
未能鑿樓船不敢開百年積流水千歲生青苔行行詎
半景余馬以長懷南方天炎火魂兮可歸來
僊陽亭
擥淚訪亭侯兹地乃閩城萬古通漢使千載連吳兵瑤
磵夐嶄崒銅山鬱縱横方水埋金雘圓岸伏丹瓊下視
雄虹照俯看綠霞明桂枝空命折烟氣坐自驚劍逕羞
前檢岷山慙舊名伊我從霜露僕御復孤征楚客心命
絶一願聞越聲
遊黃蘖山
長望竟何極閩雲連越邊南州饒竒怪赤縣多靈仙金
峰各虧日銅石共臨天陽岫照鸞采隂谿噴龍泉殘杌
千代木廧崒萬古烟禽鳴丹壁上猿嘯青崖間秦皇慕
隠淪漢武願長年皆負雄豪威棄劒為名山况我葵藿
志松木横眼前所若同遠好臨風載悠然
還故園
漢臣泣長沙楚客悲辰陽古今雖不舉兹理亦宜傷山
中信寂寥孤景吟空堂北地三變露南簷再逢霜竊值
寰海闢仄見圭緯昌浮雲抱山川遊子御故鄉遽發桃
花渚適宿春風場紅草涵電色綠樹鑠烟光高歌傃關
國微嘆依笙簧請學碧靈草終歲自芬芳
劉僕射東山集
蕭蕭雲色滋惟愛起長思喬木嘯山曲征鳥怨水湄共
惜玉樽暮願是(一作使)光隂遲紳裳視絶雲銜意方此時
誦飾江皋駕終從海濱詩
陸東海譙山集
杳杳長役思思來使情濃恒忌光氛度藉蕙望春紅青
莎被海月朱華冒水松輕氣(一作風)曖長嶽雄虹赫遠峰
日暮崦嵫谷參差綵雲重永願白沙渚遊衍遂相從丹
山有琴瑟不為憂傷容
無錫縣歴山集
愁生白露日思起秋風年竊悲杜蘅暮擥涕弔空山落
葉下楚水别鶴噪吳田嵐(一作瘴)氣隂不極日色半虧天
酒至情蕭瑟憑樽還惘然一聞清琴奏歔泣方留連况
乃客子念直置(一作視)絲竹間
外兵舅夜集
丹林一葉舊碧草從此空烟光拂夜色華舟盪秋風斂
意悵何已極望情思中瑶瀾寂以晏若采能幾終暮心
亦誰寄江臯桂有叢
貽袁常侍
昔我别楚水秋月麗秋天今君客吳坂春色縹(一作日媚)春
泉幽冀生碧草沅湘含翠烟鑠鑠霞上景懵懵雲外山
涉江竟何望留滯空採蓮駐情光氣下凝怨琴瑟前珠
貝性明潤蘭玉好芳堅不以宿昔岨懷愧期暮年
古意報袁功曹
從軍出隴北長望隂山雲涇渭各流異恩情於此分故
人贈寳劒鏤以瑶華文一言鳳獨立再說鸞無羣何得
晨風起悠哉凌翠氛黃鵠去千里垂涕為報君
寄丘三公
昔我學冠劒逢君在三川何意風雨激一訣異東西菊
秀空應奪蘭芳幾時堅常恐握手畢黯如光絶天安得
明月珠擥涕寄吳山
卧疾怨别劉長史
四時煎日夜玉露催紫榮始懷未及歎春意秋方驚涼
草散螢色衰樹斂蟬聲憑景魂且謐卧堂怨已生承君
客江潭先愁鴻雁鳴吳山饒離袂楚水多别情金堅碧
不滅桂華蘭有英無輟代上朝豈惜鏡中明但見一葉
落哀恨方未平
燈夜和殷長史
冬盡綵葉暮金石亦懷傷冰鱗不能起水鳥望川梁客
子仿永叔寂寞幽意長卧歇丹丘采坐失曾泉光結眉
慘成慮銷憂非羽觴此心冀可緩清芷在沅湘
贈鍊丹法和殷長史
琹高遊會稽靈變竟不還不還有長意長意希童顔身
識本爛漫光曜不可攀方驗參同契金竈鍊神丹頓捨
心知愛永却平生歡玉牒裁可卷珠蘂不盈簞譬如明
月色流采映歲寒一待黃冶就青芬遲孤鸞
從蕭驃騎新帝壘
鯢妖毁王度虹氣岨王猷上宰軫靈略宏威肅廣謀據
嶮冒戈堞乘嶠架烽樓燕兵歌越水代馬思吳州金笳
夜一遠明月信悠悠雲色被江出烟光帶海浮開襟夾
蒼宇拓遠局溟洲折日承丹谷總駕臨青丘仄待飈霧
晏方從畎壑遊
惜晩春應劉祕書
烟景抱空意蘅杜綴幽心心憂望碧葉涵影顧青林風
光多樹色露華翻蕙隂水苔方下蔓石蘿日上尋霞衣
已具帶仙冠不待簮徒為多委鬱精魄還自臨始獲瓊
歌贈一點重如金山中有雜桂玉瀝乃共斟
秋夕納涼奉和刑獄舅
蕭條晩秋景旻雲承景斜虚堂起青靄崦嵫生暮霞空
居寂以欷左右自幽歌騎星謝箕尾濯髮慙陽阿年歇
玄圃璧歲減天津波金簫哀夜長瑞琴怨暮多四時通
信黯春風日夜過楚水徒有蘭憂至竟如何
郊外望秋答殷博士
白露掩江臯青蒲平地蕪長夜亦何際銜思久踟蹰企
余重蘭貝清才富金瑜獨豔始東山擅麗終西都雲精
無永滯水碧豈暫濡屬我嵫景半賞爾若光初折麻異
離羣紉蕙非索居頻贈既雅歌還懷諒短(一作知)書
冬盡難離和丘長史
閒居深悵悵颸寒拂中閨寳禮自千里縑書果君題山
川吐幽氣雲景抱長懷兹别亦為遠潮瀾鬱東西汀臯
日慘色桂闇猿方啼擥意誰侘傺屑涕在心乖杜蘅念
無沫石蘭終不暌冀惣歲暮駕遊衍蒼山蹊
池上酬劉記室
戚戚憂可結結憂視春暮紫荷漸曲池臯蘭覆徑路葱
蒨亘華堂葐蒀雜綺樹為此久佇立容易光隂度水館
次文羽(文羽一作久雨)山葉下暝露懷賞入舊襟悦物覽新賦
惜我無雕文報章慚復素
吳中禮石佛
幻生太浮詭長思多沈疑疑思不慙炤詭生寧盡時敬
承積劫下金光鑠海湄火宅斂焚炭藥草匝惠滋常碩
樂此道誦經空山坻禪心暮不雜寂行好無私軒騎久
已訣親愛不留遲憂傷漫漫情靈意終不淄誓尋青蓮
果永入梵庭期
採石上菖蒲
瑤琴久蕪没(一作瓊琴久塵蕪)金鏡廢不看不見空閨裏縱横
愁思端緩步遵汀渚揚枻泛春瀾電至烟流綺水綠桂
涵丹憑酒竟(一作意)未悦半景方自歎每為憂見及杜若
詎能寬冀採石上草得以駐餘顔赤鯉儻可乘雲霧不
復還
雜體三十首(有序)
夫楚謠漢風既非一骨魏製晉造固亦二體譬猶藍朱
成采雜錯之變無窮宫商為音靡曼之態不極故蛾眉
詎同貌而俱動於魄芳草寧共氣而皆悦於魂不其然
歟至於世之諸賢各滯所迷莫不論甘而忌辛好丹而
非素豈所謂通方廣恕好遠兼愛者哉乃及(選無乃字及一作致)
公幹仲宣之論家有曲直安仁士衡之評人立矯抗况
復殊於此者乎又貴遠賤近人之常情重耳輕目俗之
恒蔽是以邯鄲托曲於李竒士季假論於嗣宗此其效
也然五言之興諒非夐古但關西鄴下既已罕同河外
江南頗為異法故玄黃經緯之辨金碧浮沈之殊僕以
為亦各具美兼善(選作合其美並善)而已今作三十首詩斆其
文體雖不足品藻淵流庶亦無乖商確云爾
古離别(一作別離)
遠與君别者乃至鴈門關黃雲蔽千里遊子何時還送
君如昨日簷前露巳圑不惜蕙草晩所悲道里寒君在
天一涯(一作君行在天涯)妾身長别離願一見顔色不異瓊樹
枝兔絲及水萍所寄終不移
李都尉從軍(陵少卿)
樽酒送征人踟蹰在親宴日暮浮雲滋握手淚如霰悠
悠清川水嘉魴得所薦而我在萬里結髮(一作友)不相見
袖中有短書願寄雙飛燕
班婕妤詠扇
紈扇如團(選作圓)月出自機中素畫作秦王女乘鸞向煙
霧彩色世所重雖新不代(一作似)故竊愁涼風至吹我玉
階樹君子恩未畢零落在中路
魏文帝遊宴(丕子桓)
置酒坐飛閣逍遙臨華池神飈自遠至左右芙蓉披綠
竹夾清水秋蘭被幽崖月出照園中冠珮相追隨客從
南楚來為我吹參差淵魚猶伏浦聽者未云疲高文一
何綺小儒安足為肅肅廣殿隂雀聲愁北林衆賓還城
邑何以慰吾心
陳思王贈友(植子建)
君王禮英賢不恡千金璧雙闕指馳道朱宫羅第宅從
容冰井臺清池映華薄涼風盪芳氣碧樹先秋落朝與
佳人期日夕望青閣褰裳摘明珠徙倚拾蕙若眷我二
三子辭義麗金雘延陵輕寳劒季布重然諾處富不忘
貧有道在葵藿
劉文學感遇(楨公幹)
蒼蒼山中桂團團霜露色霜露一何緊桂枝生自直橘
柚在南國因君為羽翼謬蒙聖主私託身文墨職丹采
既已過敢不自雕飾華月照芳池列坐金殿側微臣固
受賜鴻恩良未測
王侍中懷德(粲仲宣)
伊昔值世亂秣馬辭帝京既傷蔓草别方知枤杜情崤
函復丘墟冀闕𬗟縱横倚棹汎涇渭日暮山河清蟋蟀
依桑野嚴風吹若莖鸛鷁在幽草客子淚已零去鄉三
十載幸遭天下平賢主降嘉賞金貂服玄纓侍宴出河
曲飛蓋遊鄴城朝露竟幾何忽如水上萍君子篤惠義
柯葉終不傾福履既所綏千載垂令名
嵇中散言志(康叔夜)
曰余不師訓潛志去世塵遠想出宏域高步超常倫靈
鳳振羽儀戢景西海濱朝食琅玕實夕飲玉池津處順
故無累養德乃入神曠哉宇宙惠雲羅更四陳哲人貴
識義大雅明庇身莊生悟無為老氏守其真天下皆得
一名實久相賓咸池饗爰居鐘鼓或愁辛柳惠善直道
孫登庶知人寫懷良未遠感贈以(一作還)書紳
阮步兵詠懷(籍嗣宗)
青鳥海上遊鸒斯蒿下飛沈浮不相宜羽翼各有歸飄
颻可終年沆(一作滉)瀁安是非朝雲乘變化光耀世所希
精衞銜木石誰能測幽微
張司空離情(華茂先)
秋月映(一作照)簾櫳懸光入丹墀佳人撫鳴琴清夜守空
帷蘭徑少行迹玉臺生網絲庭樹發紅彩閨草含碧滋
延佇整綾綺萬里贈所思願垂湛露惠信我皎日期
潘黃門述哀(岳安仁)
青春速天機素秋馳白日美人歸重泉悽愴無終畢殯
宫巳肅清松柏轉蕭瑟俯仰未能弭尋念非但一撫衿
悼寂寞怳然若有失明月入綺䆫髣髴想蕙質銷憂非
萱草永懷寄夢寐夢寐復冥冥何由覿爾形我慙北海
術爾無帝女靈駕言出遠山徘徊泣松銘雨絶無還雲
花落豈留英日月方代序寢興何時平
陸平原羈宦(機士衡)
儲后(一作諸后)降嘉命恩紀被微身明發眷桑梓永歎懷密
親流念辭南澨銜怨别西津驅馬遵淮泗旦夕見梁陳
服義追上列矯迹厠宫臣朱黻咸髦士長纓皆俊民契
闊承華内綢繆踰歲年日暮聊總駕逍遥觀洛川殂(選作)
(徂)殁(選作没一作役)多拱木宿草凌(選作陵)寒煙遊子易感慨(選作)
(愾)躑躅還自憐願言寄三鳥離思非徒然
左記室詠史(思太沖)
韓公淪賣藥梅生隠市門百年信荏苒何用(一作為)苦心
魂當學衞霍將建功在河源珪組賢君眄青紫明主恩
終軍才始達賈誼位方尊金張服貂冕許史乘華軒王
侯貴片議公卿重一言太平多懽娛飛蓋東都門顧念
張仲蔚蓬蒿滿中園
張黃門苦雨(協景陽)
丹霞蔽陽景綠泉涌隂渚水鸛巢層甍山雲潤柱礎有
弇興春節愁霖貫秋序燮燮涼葉奪戾戾颸風舉高談
翫四時索居慕儔侣青苕(一作苔)日夜黃芳蕤成宿楚歲
暮百慮交無以慰延佇
劉太尉傷亂(琨越石)
皇晉遘陽九天下横氛霧秦趙值薄蝕幽幷逢虎據伊
余荷寵靈感激徇馳騖雖無六竒術冀與張韓遇寗戚
扣角歌桓公遭乃舉荀息冒險難實以忠貞故空令日
月逝愧無古人度飲馬出城濠北望沙漠路千里何蕭
條白日隠寒樹投袂既憤懣(一作滿)撫枕懷百慮功名惜
未立玄髮已改素時哉苟有會治亂就(選作惟)冥數
盧侍郎感交(諶子諒)
大厦須異材廊廟非庸器英俊著世功多士濟斯位眷
顧成綢繆乃與時髦匹姻媾久不虧(選作虚)契闊豈但一
逢厄既已同處危非所恤常慕先達槩觀古論得失馬
服為趙將疆場得清謐信陵佩魏印秦兵不敢出慨無
幄中策徒慙素絲質羇旅去舊京感遇踰(選作喻)琴瑟自
顧非杞梓勉力在無逸更以畏友朋濫吹乖名實
郭弘農遊仙(璞景純)
崦山多靈草海濱饒竒石偃蹇尋青雲隠淪駐精魄道
人讀丹經方士鍊玉液朱霞入窗牖曜靈照空隙傲睨
摘木芝陵波采水碧眇然萬里遊矯掌望烟客永得安
期術豈愁濛汜迫
孫(選作張)廷尉雜述(綽子荆)
太素既已分吹萬著形兆寂動苟有源因謂殤子夭道
喪涉千載津梁誰能了思乘扶搖翰卓然淩風矯靜觀
尺棰義理足未嘗少冏冏秋月明憑軒詠堯老浪迹無
蚩妍然後君子道領略歸一致南山有綺皓交臂久變
化傳火乃薪草亹亹玄思清胷中去機巧物我俱忘情
可以狎鷗鳥
許徵君自叙(詢元度)
張子闇内幾單生蔽外像一時排冥筌泠然空中賞遣
此弱喪情資神任獨往採藥白雲隈聊以肆所養丹葩
曜芳蕤綠竹(一作草)隂閒敞苕苕寄意勝(一作勝景)不覺凌虚
上曲櫺激鮮飈石室有幽響去矣從所欲得失非外奬
至哉操斤客重明固已朗五難既灑落超迹絶塵網
殷東陽興矚(仲文)
晨遊任所萃悠悠藴真趣雲天亦遼亮時與賞心遇青
松挺秀萼惠色留喬(一作芳)樹極眺清波深緬映石壁素
瑩情無餘滓拂衣釋塵務求仁既自我玄風豈外慕直
置忘所宰蕭散得遺慮
謝僕射遊覽(琨叔原)
信矣勞物化憂襟未能整薄言遵郊衢總轡出臺省凄
凄節序高寥寥心悟永時菊耀巖阿雲霞冠秋嶺眷然
惜良辰徘徊踐落景卷舒雖萬緒動復歸有靜曾是迫
桑榆歲暮從所秉舟壑不可攀忘懷寄匠郢
陶徵君田居(潛淵明)
種豆在東臯苗生滿阡陌雖有荷鉏倦濁酒聊自適日
暮巾柴車路闇光已夕歸人望烟火稚子候檐隙問君
亦何為百年會有役但願桑麻成蠶月得紡績素心正
如此開逕望三益
謝臨川遊山(靈運)
江海經邅迴山嶠備盈缺靈境信淹留賞心非徒設平
明登雲峯杳與廬霍絶碧障長周流金潭恒澄澈桐(一作)
(洞)林帶晨霞石壁映初晰乳竇既滴瀝丹井復寥泬嵒
㟧轉竒秀岑崟還相蔽赤玉隠瑶溪雲錦披沙汭夜聞
猩猩啼朝見鼯鼠逝南中氣候暖朱華凌白雪幸遊建
德鄉觀竒經(一作探)禹穴身名竟誰辨圖史終磨滅且泛
桂水潮映月遊海澨攝生貴處順將為智者說
顔特進侍宴(延之)
太微凝帝宇瑶光正神縣揆日粲書史相都麗聞見列
漢構仙宫開天製寳殿桂棟留夏飇蘭橑停冬霰青林
結冥濛丹巘被(一作披)葱蒨山雲備卿靄池卉具靈變重
陽集清氛下輦降玄宴騖望分寰隧曬曠盡都甸氣生
川嶽隂煙滅淮海見中坐溢朱組步櫩簉瓊弁禮登佇
睿情樂闋延皇眄測恩躋愉逸㳂牒懵浮賤承榮重兼
金(選作榮重餽兼金)巡華過盈瑱敢飾輿人詠方慙淥水薦
謝法曹贈别(惠連)
昨發赤亭渚今宿浦陽汭方作雲峯異豈伊千里别芳
塵未歇席涔(一作零)淚猶在袂停艫望極浦弭棹阻風雪
風雪既經時夜永起(一作豈)懷思汎濫北湖遊苕(一作岧)亭
南樓期點翰詠新賞開袠瑩所疑摘芳愛氣馥拾蘂憐
色滋色滋畏沃若人事亦銷鑠子衿怨勿往谷風誚輕
薄共秉延州信無慙仲路(一作由)諾靈芝望三秀孤筠(一作)
(雲)情所託所託已殷勤祗足攪懷人今行嶀嵊外銜思
至海濱覿子杳未僝(一作未僝聚)欵睇在何辰雜珮雖可贈
疏華竟無陳無陳心悁勞旅人豈遊遨幸及風雪霽青
春滿江臯解䌫候前侣還望方鬱陶煙景若離遠末響
寄瓊瑤
王徵君養疾(微)
窈靄瀟湘空翠澗澹無滋寂歴百草晦歘吸鵾雞悲清
隂往來遠月華散前墀鍊藥矚虚幌汎瑟卧遥帷水碧
驗未黷金膏靈詎緇北渚有帝子蕩瀁不可期悵然山
中暮懷痾屬此詩
袁太尉從駕(淑)
宫廟禮哀敬枌邑道嚴玄恭潔由明祀肅駕在祈年詔
徒登季月戒鳳藻行川雲旆象漢徙宸網擬星懸朱櫂
麗寒渚金鋄映秋山羽衞藹流景綵吹震沈淵辨詩測
京國履籍鑒都鄽甿(選作萌一作氓)謠響玉律邑頌被丹絃文
軫薄桂海聲教燭冰天和惠頒上笏恩渥浹下筵幸侍
觀洛後豈慕巡河前服義方無沫展歌殊未宣
謝光祿郊遊(莊希逸)
肅舲出郊際徙樂逗江隂翠山方藹藹青浦正沈沈涼
葉照沙嶼秋榮冒水潯風散松架險雲鬱石道深靜默
鏡緜野四睇亂層岑氣清知鴈引露華識猿音雲裝信
解黻煙駕可辭金始整丹泉術終覿紫芳心行光自容
裔無使弱思侵
鮑參軍戎行(昭明遠)
豪士枉尺璧宵人重恩光徇義非為利執羈輕去鄉孟
冬郊祀月殺氣起嚴霜戎馬粟不暖軍士冰為漿晨上
城臯坂磧礫皆羊腸寒隂籠白日太谷晦蒼蒼息徒税
征駕倚劒臨八荒鷦鵬不能飛玄武伏川梁鎩翮由時
至感物聊自傷豎儒守一經未足識行藏
休上人怨别(惠休湯氏)
西北秋風至楚客心悠哉日暮碧雲合佳人殊未來露
彩方泛豔月華始徘徊寳書為君掩瑤琴詎能開相思
巫山渚悵望陽雲臺膏鑪絶沈燎綺席生浮埃桂水日
千里因之平生懷
學魏文帝
西北有浮雲繚繞華隂山惜哉時不遇入夜值霜寒秋
風聒地起吹我至幽燕幽燕非我國窈窕為誰賢少年
歌且止歌聲斷客子
效阮公詩十五首
歲暮懷感傷中夕弄清琴戾戾曙風急團圑明月隂孤
雲出北山宿鳥驚東林誰謂人道廣憂慨自相尋寧知
霜雪後獨見松竹心
十年學讀書顔華尚美好不逐世間人鬭雞東郊道富
貴如浮雲金玉不為寳一旦鶗鴂鳴嚴霜被勁草志氣
多感失淚(一作泣)下沾懷抱
白露淹庭樹秋風吹羅衣忠信主不合辭意將訴誰獨
坐東(一作高)軒下雞鳴夜已晞總駕命賓僕遵路起旋歸
天命誰能見人蹤信可疑
飄飄恍惚中是非安所之大道常不驗金火每如斯忼
慨少淑貌便娟多令辭宿昔秉心誓靈明將見期願從
丹丘駕長弄華池滋
隂陽不可知鬼神惟杳冥暫試武帝貌一見李后靈同
情淪異物有體入無形賢聖共草昧仁智焉足明變化
未有極恍惚誰能精
若木出海外本自丹水隂群帝共上下鸞鳥相追尋千
齡猶旦夕萬世更浮沈豈與異鄉士瑕瑜論淺深
夏后乘兩龍高會在帝臺榮光河雒出白雲蒼梧來侍
御多賢聖升降有羣才四時有變化盛明不徘徊高陽
邈巳遠竚立誰語哉
昔余登大梁西南望洪河時寒原野曠風急霜露多仲
冬正慘切日月少精華落葉縱横起飛鳥時相過搔首
廣川隂懷歸思如何常願反初服閒步潁水阿
宵月輝西極女圭映東海佳麗多異色芬葩有竒采綺
縞非無情光隂命誰待不與風雨變長共山川在人道
則不然消散随風改
少年學擊劒從師至幽州燕趙兵馬地唯見古時丘登
城望山水平原獨悠悠寒暑有往來功名安可留
擾擾當途子毁譽多埃塵朝生輿馬間夕死衢路濱藜
藿應見棄勢位乃為親華屋爭結綬朱門競彈巾徒羨
草木利不愛金碧身至德所以貴河上有丈人
華樹曜北林芬芳空自宣秋至白雲起蟪蛄號庭前中
心有所思虚堂獨浩然安坐詠琴瑟逍遥可永年
假乘試行遊北望高山岑翩翩征鳥翼蕭蕭松柏隂感
時多辛酸覽物更傷心性命有定理禍福不可禁唯見
雲際鵠江海自追尋
夕雲映西山蟋蟀吟桑梓零露被百草秋風吹桃李君
子懷苦心感慨不能止駕言遠行遊驅馬清河涘寒暑
更進退金石有終始光色俯仰間英豔難久恃
至人貴無為裁魂守寂寥唯有馳騖士風塵在一朝輿
馬相跨躍賓從共矜驕天道好盈缺春華故秋凋不知
北山民商歌弄場苗
就謝主簿宿
季月寒氣重滋蘭錯無芳北風(一作方)漂夜色河凝暠如
霜悵哉心神晩燭滅此深堂芰(一作菱)衣如可贈寧濕岨
雲梁
無錫舅相送銜涕别
心遠路已迥意滿辭未陳曾風漂别蓋北雲竦征人杯
酒憐歲暮志氣非上春若無孤鳥還瀝泣何所因
當春四韻同王左丞
雷萌山中草雲煦江上花流烟漾璇景輕風泛凌霞我
有幽蘭念銜意矚里斜友人殊未還獨慰簷前華
感春冰遙和謝中書二首
江皋桐始華斂衣望邊亭平原何寂寂島暮蘭紫莖芬
披好草合流爛新光生冰雪徒皦潔此焉空守貞
暮意歌上春(一作眷)悵哉望佳人擥洲之宿莽命為瑶桂
因觀書術不變學古道恒真若作商山客寄謝丹水濱
詠美人春遊
江南二月春東風轉綠蘋不知誰家子看花桃李津白
雪凝瓊貌明珠點絳唇行人咸息駕爭擬洛川神
征怨
蕩子從征久鳳樓簫管閒獨枕彫雲鬢孤燈損玉顔何
日邊塵淨庭前征馬還
清思詩五首
趙后未至麗隂妃非美極情理儻可論形有焉足識帝
女在河洲晦映西海側隂陽無定光雜錯千萬色終歲
如瓊草紅華長翕赩
師曠操雅操延子聆竒音玄鶴徒翔舞清角自浮沈明
琯東南逝精絲(一作思)西北臨白雲瑤池曲止(一作上)使淚
淫淫
秋夜紫蘭生湛湛明月光偃蹇靈芝采容裔紫華堂林
木不拂蓋淇水寧漸裳倏忽南江隂照曜北海陽從此
長往來萬世無感傷
白露滋金瑟清風蕩玉琴空閨饒遠念虚堂生夜隂兹
夕一何哀(一作衰)明月没西林世人重時暮道士情亦深
願(一作賴)乘青鳥翼徑出玉山岑
至德不可傳靈龜不可侣草木還根蔕精靈歸妙理我
學杳冥道誰能測窮巳須待九轉成終會長沙市
傷内弟劉常侍
金璧自蕙質蘭杜(一作桂)信嘉名丹綵既騰迹華萼故揚
聲伊余方罷秀歎息向君榮誰疑春光昃何遽秋露輕
遠心惜近路促景怨長情風至衣袖冷况復蟪蛄鳴白
露沿漢沼明月空漢生長悲離短意惻切吟空庭注欷
東郊外流涕北山坰
悼室人十首
佳人永暮矣隠憂遂歴兹寳燭夜無華金鏡晝恒微桐
葉生綠水霧天流碧滋蕙弱芳未空蘭深鳥思時湘醽
徒有酌意塞不能持
適見葉蕭條已復花菴鬱帳裏春風盪簷前還燕拂垂
涕視去景摧心向徂物今悲輙流涕昔懽常飄忽幽情
一不弭守歎誰能慰
夏雲多雜色紅光鑠蕤鮮苒弱屏風草潭拖曲池蓮黛
葉鑑深水丹華香碧烟臨綵方自弔擥氣以傷然命知
悲不絶恒如注海泉
駕言出遊衍冀以滌心胸復值烟雨散清隂帶山濃素
沙匝廣岸雄虹冠尖峯出風舞森桂落日曖圓松還結
生不念楚客獨無容
秋至𢷬羅紈淚滿未能開風光肅入戶月華為誰來結
眉向珠網瀝思視青苔髩局將成葆帶減不須摧我心
若含烟葐蒀滿中懷
䆫塵歲時阻閨蕪日夜深流黃久不織寧聞梭杼音涼
靄漂虛座清香盪空琴蜻引知寂寥蛾飛測幽隂乃抱
生死悼豈伊離别心
顥顥氣薄暮䔩䔩清衾單階前水光裂樹上雪花團庭
鶴哀以立雲雞肅且寒方冬有苦淚承夜非膏蘭從此
永黯削萱葉焉能寬
抒悲情雖滯送往意所知空座幾時設虚帷無久垂暮
氣亦何勁嚴風照天涯夢寐無端際惝恍有分離意念
每失乖徒見四時虧
神女色姱麗乃出巫山湄逶迤羅袂下鄣日望所思佳
人獨不然戸牖絶錦綦感此增嬋娟屑屑涕自滋清光
澹且減低意守空帷
二妃麗瀟湘一有乍一無佳人承雲氣無下此幽都當
追帝女迹出入泛靈輿掩映金淵側遊豫碧山隅曖然
時將罷臨風返故居
江文通集卷四
