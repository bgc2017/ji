江文通集别集類一(梁)
提要
(臣)等謹案江文通集四卷梁江淹撰淹字文
通濟陽考城人仕齊至冠軍將軍吏部尚書
入梁為金紫光禄大夫封醴陵侯謚曰獻事
迹具梁書本傳淹自序傳稱自少及長未嘗
著書惟集十卷考傳中所序官階止于中書
侍郎核以史傳正當建元之初則永明以後
所作尚不在其内今舊本散佚行于世者惟
歙縣汪士賢太倉張溥二本此本乃乾隆戊
寅淹鄉人梁賓以汪本張本參核異同又益
以睢州湯斌家鈔本參互成編汪本闕知已
賦一篇井賦四語銅劒讃一篇詠美人春遊
一篇征怨一篇張本闕為蕭某拜太傅揚州
牧表一篇此皆補完他如待罪江南思北歸
賦張本無題首四字尚書符張本題下闕夹
註起都官軍局符蘭臺八字為蕭某重譲揚
州表中任鈞符負圖之重句張本脱符字為
蕭某譲太傅相國十郡九錫表首張本無備
九錫之禮五字上建平王書末汪本脱此心
既照死且不朽八字亦均校正其餘字句皆
備錄異同若雜擬詩序中芳草寧共氣句此
本訛氣為棄之類小小疎舛間或不免然終
較他本為善也乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
