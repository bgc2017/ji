誠齋詩話
宋楊萬里撰
句有偶似古人者亦有述之者杜子美武侯廟詩云映
階碧草自春色隔葉黃鸝空好音此何遜行孫氏陵云
山鶯空樹響壠月自秋輝也杜云薄雲岩際宿孤月浪
中翻此廋信白雲岩際出清月波中上也出上二字勝
矣隂鏗云鸎随入戸樹花逐下山風杜云月明垂葉露
雲逐渡溪風又云水流行地日江入度山雲此一聯勝
庾信云永韜三尺劍長捲一戎衣杜云風塵三尺劍社
稷一戎衣亦勝廋矣南朝蘇子卿梅詩云祇言花是雪
不悟有香來介甫云遥知不是雪為有暗香來述者不
及作者陸龜蒙云殷勤與解丁香結從放繁枝散誕春
介甫云殷勤為解丁香結放出枝頭自在春作者不及
述者山谷集中有絶句云草色青青柳色黃桃花零落
杏花香春風不解吹愁却春日偏能惹恨長此唐人賈
至詩也特改五字耳賈云桃花歴亂李花香又東風不
為吹愁去
東坡云春宵一刻直千金花有清香月有隂歌管樓臺
聲細細鞦韆院落夜沉沉介甫云金爐香燼漏聲殘剪
翦輕風陣陣寒春色惱人眠不得月移花影上欄杆二
詩流麗相似然亦有甲乙
問余何事栖碧山笑而不答心自閒桃花流水窅然去
别有天地非人間相随遥遥訪赤城三十六曲水回縈
一溪初入千花明萬&KR0676;度盡松風聲此李太白詩體也
麒麟圖畫鴻雁行紫極出入黃金印又白摧朽骨龍虎
死黑入太隂雷雨垂又指揮能事回天地訓練強兵動
鬼神又路經灔澦雙蓬鬢天入滄浪一釣舟此杜子美
詩體也明月易低人易散歸人呼酒更愁看又當其下
筆風雨快筆所未到氣已吞又醉中不覺度千山夜聞
梅香失醉眠又李白畫像西望太極横峩岷眼高四海
空無人大兒汾陽中令君小兒天台坐忘身平生不識
高將軍手涴吾足乃敢嗔此東坡詩體也風光錯綜天
經緯草木文章帝機杼又㵎松無心古鬢鬛天球不琢
中粹温又兒呼不蘇驢溼脚猶恐醒來有新作此山谷
體也山谷詩去杜蘇遠矣
金針法云八句律詩落句要如高山轉石一去不回余
以為不然詩已盡而味方永乃善之善也子美重陽詩
云明年此會知誰健醉把茱萸仔細看夏日李尚書期
不至云不是尚書期不至山隂夜雪興難乘
詩有一句七言而三意者杜云對食暫餐還不能退之
云欲去未到先思回有一句五言而兩意者陳後山更
盡可無醉猶寒已自和詩有句中無其辭而句外有其
意者巷伯之詩蘇氏刺暴公之譛已而曰二人同行誰
為此禍杜云遣人向市賒香秔喚婦出房親自饌上言
其力窮故曰賒下言其無使令故曰親又東歸貧路自
覺難欲别上馬身無力上有相干之意而不言下有戀
别之意而不忍又朋酒日歡會老夫今始知嘲其獨遺
己而不招也又夏日不赴而云夜雪興難乘此不言熱
而言寒反之也唐人葛溪漫淬干將劍却是猿聲斷客
腸又釣臺如今亦有垂綸者自是江魚賣得錢唐人長
門怨錯把黃金買詞賦相如自是薄情人崔道融如今
却羨相如富猶有人間四壁居
詩人驚人句杜山水障堂上不合生楓樹怪底江山起
烟霧又斫却月中桂清光應更多白樂天云遥憐天上
桂華孤為問姮娥更有無月中幸有閒田地何不中央
種兩株韓子蒼衡嶽圖故人來自天柱峰手提石廩與
祝融兩山陂陁幾百里安得置之行李中此亦是用東
坡法云我持此石歸䄂中有東海杜牧云我欲東召龍
伯公上天揭取北斗柄蓬萊頂上斡海水水盡見㡳看
海空李賀云女媧煉石補天處石破天驚逗秋雨
褒頌功德五言長韻律詩最要典雅重大如杜云鳳歴
軒轅紀龍飛四十春八荒開壽域一氣轉洪鈞又云碧
瓦初寒外金莖一氣旁山河持繡戶日月近雕梁李義
山云帝作黃金闕天開白玉京有人扶太極是夕降元
精
七言襃頌功德如少陵賈至諸人唱和早朝大明宫乃
為典雅重大和此詩者岑參云花迎劍佩星初落柳拂
旌旗露未乾最佳七言長韻古詩如杜少陵丹青引曹
將軍畫馬奉先縣劉少府山水障歌等篇皆雄偉宏放
不可捕捉學詩者於李杜蘇黃詩中求此等類誦讀沉
酣深得其意味則落筆自絶矣
大史公曰國風好色而不淫小雅怨誹而不亂左氏傳
曰春秋之稱微而顯志而晦婉而成章盡而不汙此詩
與春秋紀事之妙也近世詞人閒情之靡如伯有所賦
趙武所不得聞者有過之無不及焉是得為好色而不
淫乎惟晏叔原云落花人獨立微雨燕雙飛可為好色
而不淫矣唐人長門怨云珊瑚枕上千行淚不是思君
是恨君是得為怨誹而不亂乎惟劉長卿云月來深殿
早春到後宫遲可謂怨誹而不亂矣近世陳克詠李伯
時畫寧王進史圖云汗簡不知天上事至尊新納壽王
妃是得為微為晦為婉為不汙穢乎惟李義山云侍燕
歸來宫漏永薛王沉醉壽王醒可謂微婉顯晦盡而不
汙矣
士大夫間有口傳一兩聯可喜而莫知所本者如人情
似紙番番薄世事如棋局局新又飽諳世事慵開眼會
盡人情只點頭又薄有田園歸去好苦無官况莫來休
又賀人休官重碧杯中天更大軟紅塵裏夢初收竟不
知何人詩也又有嘲巧宦而事反拙者當初只為將勤
補到底翻為弄巧成此尤可笑
唐律七言八句一篇之中句句皆竒一句之中字字皆
竒古今作者皆難之余嘗與林謙之論此事謙之慨然
曰但吾軰詩集中不可不作數篇耳如杜九日詩老去
悲秋強自寬興來今日盡君歡不徒八句便字字對屬
又第一句頃刻變化纔說悲秋忽又自寬以自對君自
者我也又羞將短髮還吹帽笑倩旁人為正冠將一事
翻騰作一聯又孟嘉以落帽為風流少陵以不落帽為
風流翻盡古人公案最為妙法藍水遠從千澗落玉山
高並兩峰寒詩人至此筆力多衰今方且雄傑挺拔喚
起一篇精神非筆力拔山不至於此明年此會知誰健
醉把茱萸仔細看則意味深長幽然無窮矣東坡煎茶
詩云活水還將活火烹自臨釣石汲深清第二句七字
而具五意水清一也深處清者二也石下之水非有泥
土三也石乃釣石非尋常之石四也東坡自汲非遣卒
奴五也大瓢貯月歸春甕小杓分江入夜瓶其状水之
清美極矣分江二字此尤難下雪乳已翻煎處脚松風
仍作瀉時聲此倒語也尤為詩家妙法即少陵紅稻啄
餘鸚鵡粒碧梧栖老鳳皇枝也枯腸未易禁三椀臥聽
山城長短更又翻却盧仝公案仝喫到七椀坡不禁三
椀山城更漏無定長短二字有無窮之味
初學詩者須用古人好語或兩字或三字如山谷猩猩
毛筆平生幾兩屐身後五車書平生二字出論語身後
二字晉張翰云使我有身後名幾兩屐阮孚語五車書
莊子言惠施此兩句乃四處合來又春風春雨花經眼
江北江南水拍天春風春雨江北江南詩家常用杜云
且看欲盡花經眼退之云海氣昏昏水拍天此以四字
合三字入口便成詩句不至生梗要誦詩之多擇字之
精始乎摘用久而自出肺腑縱横出没用亦可不用亦
可
詩家用古人語而不用其意最為妙法如山谷猩猩毛
筆是也猩猩喜著屐故用阮孚事其毛作筆用之抄書
故用惠施事二事皆借人以詠物初非猩猩毛筆事也
左傳云深山大澤實生龍蛇而山谷中秋月詩用之云
寒藤老木被光景深山大澤皆龍蛇周禮考工記車人
蓋圜以象天軫方以象地而山谷云丈夫要弘毅天地
一蓋軫孟子云武成取二三策而山谷稱東坡云平生
五車書未味二三策孔子程子相見傾蓋鄒陽云傾蓋
如故孫侔與東坡不識以詩寄東坡和云與君蓋亦不
須傾劉寬為吏以蒲為鞭寬厚至矣東坡云有鞭不使
安用蒲杜詩云忽憶往時秋井塌古人白骨生蒼苔如
何不飲令心哀東坡云何須更待秋井塌見人白骨方
銜杯此皆翻案法也余友人安福劉凌(闕)字景明重陽
詩云不用茱萸仔細看管取明年各強健得此法也劉
詩雖翻案却不佳宋人好尚多如此
五七字絶句最少而最難工雖作者亦難得四句全好
者晚唐人與介甫最工於此李義山憂唐之衰云夕陽
無限好只是近黃昏如青女素娥俱耐冷月中霜裏鬭
嬋娟如芭蕉不展丁香結同向春風各自愁如鸎花啼
又笑畢竟是誰春唐人銅雀臺云人生富貴須回首此
地豈無歌舞來寄邊衣云寄到玉關應萬里戍人猶在
玉關西折楊柳云羌笛何須怨楊柳春光不度玉門關
皆佳句也如介甫云更無一片桃花在為問春歸有底
忙祇是蛩聲已無夢三更桐葉強知秋百囀黃鸝看不
見海棠無數出墻頭暗香一陣東風起知有薔薇澗㡳
花不減唐人然鮮有四句全好者杜牧之云清江漾漾
白鷗飛綠净春深好染衣南去北來人自老夕陽長送
釣船歸唐人云樹頭樹㡳覓殘紅一片西飛一片東自
是桃花貪結子錯教人恨五更風韓偓云昨夜三更雨
臨明一陣寒薔薇花在否側臥捲簾看介甫云水際柴
扉一半開小橋分路入青苔背人照影無窮柳隔屋吹
香併是梅東坡云暮雲收盡溢清寒銀漢無聲轉玉盤
此生此夜不長好明月明年何處看四句皆好矣
五言長韻吉詩如白樂天遊悟真寺一百韻真絶唱也
五言古詩句雅淡而味深長者陶淵明柳子厚也如少
陵羌村後山送内皆有一唱三歎之聲
自隆興以來以詩名者林謙之范至能陸務觀尤延之
蕭東夫近時後進有張鎡功父趙蕃昌父劉翰武子黃景
說岩老徐似道淵子項安世平甫鞏豐仲至姜䕫堯章
徐賀恭仲汪經仲權前五人皆有詩集傳世謙之常稱
重其友方翥次雲詩云秋明河漢外月近斗牛旁延之
有云去年江南荒趁逐過江北江北不可住江南歸未
得又寄友人云胸中襞積千般事到得相逢一話無又
台州秩滿而歸云送客漸稀城漸遠歸途應減兩三程
東夫飲酒云信脚到太古因登岳陽樓不作蒼茫去真
成浪蕩遊三年夜郎客一柂洞庭秋得句鷺飛處看山
天盡頭猶嫌未竒絶更上岳陽樓又荒村三月不肉味
併與&KR1000;茄倚閤休造物於人無補報問天賒得一山秋
至能有云月從雪後皆竒夜天到梅邊有别春功父云
斷橋斜取路古寺未關門絶似晚唐人詠金林檎花云
梨花風骨杏花糚黃薔薇云二語沾滯村學究之體也
已從槐借葉更探菊為棠寫物之工如此余歸自金陵
送末章云何時重來桂隠軒為我醉到春風前看人喚
作詩中仙看人喚作飲中仙此詩超然矣昌父云紅雨
連村夜黃風獨逕秋詩窮真得瘦酒薄不禁愁武子云
自鋤明月種梅花又云吹入征鴻數字秋淵子云煖分
煨芋火明借績麻燈又客路二千年五十向人猶自說
歸耕平甫題釣臺醉中偶爾閒伸脚便被劉郎賣得名
恭仲云碎砍生柴爛煮詩又有姚宋輔佐一絶句云梅
花得月太清生月到梅花越樣明梅月蕭疎兩竒絶有
人踏月繞花行僧顯萬亦能詩萬松嶺上一間屋老僧
半間雲半間三更雲去作行雨回頭方羨老僧閒又梅
詩探支春色墻頭朵闌入風光竹外梢又河横星斗三
更夜月過梧桐一丈高又有龐右甫者出使過汴京蒼
龍觀闕東風外黃道星連北斗邊月照九衢平似水笛
聲吹徹内門前此詩却有餘味
吾族前軰諱存字正叟諱朴字元素諱杞字元卿諱輔
世字昌英皆能詩元卿年十八第進士其叔正叟賀之
云月中丹桂輸先手鏡裏朱顔正後生吾鄉民俗稻未
熟摘而蒸之舂以為米其飯絶香元素有詩云和露摘
殘雲淺碧帶香炊出玉輕黃余先大中貧嘗作小茅屋
三間而未有門扉干元卿求一扉元卿以絶句送門至
云三間茅屋獨家村風雨蕭蕭可斷魂舊日相如猶有
壁如今無壁更無門昌英有絶句云碧玉寒塘瑩不流
紅蕖影裏立沙鷗便當不作南溪看當得西湖十里秋
吾州詩人瀘溪先生安福王民瞻名庭珪弱冠貢入京
師太學已有詩名有絶句云江水磨銅鏡面寒釣魚人
在蓼花灣回頭貪看新月上不覺竹竿流下灘紹興間
宰相秦檜力主和戎之議鄉先生胡邦衡名銓時為編
修官上書乞斬檜謫新州民瞻送行詩云一封朝上九
重關是日清都虎豹閒百辟動容觀奏議幾人回首愧
朝班名高北斗星辰上身落南州瘴海間不待百年公
議定漢廷應召賈生還大厦元非一木支要將獨力拄
傾危癡兒不了公家事男子要為天下竒當日奸諛皆
膽落平生忠義祇心知端能飽喫新州飯在處江山足
護持有歐陽永安上飛語告之除名竄辰州孝宗登極
召為國子監簿以老請祠除直敷文閣宫觀
尤延之嘗誦吳則禮詩華館相望接使星長淮南北已
休兵便須買酒催行樂更覓何時是太平滿(闕)子洞
庭柑雪色新裁白苧衫喚得吳姬同一醉春風相送過
江南又楓葉蘆花滿釣船水風清處枕琴眠覺來失却
瀟湘月却問青山覓酒錢
神宗徽猷閣成告廟祝文東坡當筆時黃魯直張文潛
晁無咎陳無已畢集觀坡落筆云惟我神考如日在天
忽外有白事者坡放筆而出諸人擬續下句皆莫測其
意所向頃之坡入再落筆雖光輝無所不充而躔次必
有所舍諸人大服
潤州火熱盡室廬惟存李衞公塔米元章庵元章喜題
塔云神護衞公塔天留米老庵有輕薄子於塔庵二字
上添注爺嬢二字元章見之大罵輕薄子再於塔庵二
字下添注颯糟二字蓋元章母嘗乳哺宫中故云糟字
本出漢書霍去病傳云鏖臯蘭山下注云今謂麋爛為
鏖糟輕薄子用糟字粘庵字蓋今人讀鏖為庵讀糟為
子甘切添注遂成七言兩句云神護衞公爺塔颯天留
米老孃庵糟
鄉先生劉尚書才邵字美中云劉弇偉明獻南郊大禮
賦首句云粤惟古禮豺獺有祭南郊大禮祭天地祖宗
而比之豺獺之祭此譬如千乘萬騎羽獵長揚而於其
間說鬭蝦蟇
劉侍郎岑字季高居建康中書舍人張孝祥字安國時
為帥還往甚密一日安國忽具衣冠造季高季高驚異
未出先令人問盛服而來何故安國曰欲北面書法季
高不辭讓著道服而出安國則令人扶季高納再拜者
再季高亦不辭讓安國請曰云云季高曰云云大意令
安國學李邕書
徽宗嘗問米某蘇軾書如何對曰畫黃庭堅書如何曰
描卿書如何曰刷高宗初作黃字天下翕然學黃字後
作米字天下翕然學米字最後作孫過庭字故孝宗太
上皆作孫字
韓退之答李錫書云思元賓而不見見元賓之所與者
則如元賓焉此用石勒語王浚贈勒麈尾懸之壁間每
瞻仰之云王公不得見見王公之玩好如見王公焉退
之作河南少尹李素墓銘云高其上而坎其中以為公
之宫奈何乎公此用東方朔諫武帝近董偃云奈何乎
陛下退之上宰相書云恤恤乎饑不得食寒不得衣此
用左傳語南蒯將叛邑人歌之曰恤恤乎湫乎悠乎又
杜兼墓銘云事在於人日遠日忘此用晉書張駿語謂
中原之於晉日遠日忘又平淮西碑自皇帝曰光顔汝
為陳許帥曰重胤云云曰宏云云曰文通云云曰道古
云云曰愬云云曰度惟汝予同汝遂相予此用舜典命
九官文法也
柳子厚答韋中立書云抑之欲其奥揚之欲其明疎之
欲其通廉之欲其節激而發之欲其清固而存之欲其
重此用周禮考工記函人句法云視其鑚空欲其惌也
視其裏欲其易也視其眹欲其直也櫜之欲其約也舉
而視之欲其豐也衣之欲其無齘也
韓退之行箴云宜悔而休汝惡曷瘳宜休而悔汝善安
在柳子厚憂箴云宜言而言不宜而煩宜退而勇不宜
而恐二箴相似未知孰先為之者曾子固王無咎字序
云以顔子之所以為學者期乎已余之所望於補之也
假借乎己而已矣豈予之所望於補之哉此用孟子句
法千里而見王是予所欲也不遇故去豈予所欲哉而
介甫送陳升之序云堪大臣之事可信而望者陳升之
而已矣煦煦然仁而已矣孑孑然義而已矣非予所望
於升之也子固送王希(闕)序介甫九曜閣記言洪撫兩
州山川之盛游觀之樂亦略相似未知孰先為之者
李彌遜知吉州於州學立楊忠襄祠嘗請劉尚書美中
作祭文首句云隂虹吐氣暫翳圜景斗於星中孤光耿
耿洪河潰溢滔天横騖屹然中流見此砥柱又云公人
中龍那肯屈節於殊方又云欲贖忠襄人百其身彌遜
歎服不己不知其用太學生姚孝寧祭李清卿文首句
云皇穹將傾天柱必折太華必仆泰岳必蹶又云公人
中龍肯臣殊族又云賊據牀上天子在下公抱帝躬嚼
齒大罵公於是時眥裂髮立乾坤盡昏鬼神夜泣又云
欲贖清卿人萬其身萬人何多一世猶輕又云吾將提
長劍而登泰華抉浮雲而問蒼天雖泣盡而繼之以血
安得吾清卿之復然蓋清卿之父避亂於廬陵嘗館於
美中之家故美中得此文予少時當於劉彦純家見其
全篇今亡矣可惜廬陵村落地名何山有金地寺壁間
有廬陵丞某人留題云今朝憩息來金地何日翺翔到
木天觀者歎其的對後美中再入館中唱和云見說木
天猶突兀暫時金地亦清閒是時南渡之後駐蹕臨安
百司官寺未立暫寓一僧舍為祕書省而汴京本省猶
未毀美中此聯朝士歎其親切
詩句故難用經語然善用者不勝其韻李師中云夜如
何其斗欲落歲云暮矣天無情又山如仁者靜風似聖
之清又詩成白也知無敵花落虞兮可奈何
詩有實字而善用之者以實為虚杜云弟子貧原憲諸
生老伏虔老字蓋用趙充國請行上老之
有用文語為詩句者尤工杜云侍臣雙宋玉戰策兩穰
苴蓋用六五帝四三王
有用法家吏文語為詩句者所謂以俗為雅坡云避謗
詩尋毉畏病酒如務如前卷僧顯萬探支闌入亦此類
也
庾信月詩云渡河光不濕杜云入河蟾不没唐人云因
過竹院逢僧話又得浮生半日閒坡云殷勤昨夜三更
雨又得浮生一日凉杜夢李白月落滿屋梁猶疑照顔
色山谷簟詩云落日映江波依稀比顔色退之云如何
連曉語祇是說家鄉吕居仁如何今夜雨祇是滴芭蕉
此皆用古人句律而不用其句意以故為新奪胎換骨
杜蜀山水圖云沱水流中座岷山赴北堂白波吹粉壁
青嶂插雕梁此以畫為真也曾造父云斷崖韋偃樹小
雨郭熙山此以真為畫也
白樂天女道士詩云姑山半峰雪瑶水一枝蓮此以花
比美婦人也東坡海棠云朱唇得酒暈生臉翠袖捲紗
紅映肉此以美婦人比花也山谷&KR1616;醿云露溼何郎試
湯餅日烘荀令炷爐香此以美丈夫比花也山谷此詩
出竒古人所未有然亦是用荷花似六郎之意
歐陽作省試知舉得東坡之文驚喜欲取為第一人又
疑其門人曾子固之文恐招物議抑為第二坡來謝歐
陽問坡所作刑賞忠厚之至論有臯陶曰殺之三堯曰
宥之三曰此見何書坡曰事在三國志孔融傳注歐退
而閱之無有他日再問坡坡曰曹操滅袁紹以袁熙妻
賜其子丕孔融曰昔武王伐紂以妲己賜周公操驚問
見何經融曰以今日之事觀之意其如此堯臯陶之事
某亦意其如此歐退而大驚曰此人可謂善讀書善用
書他日文章必獨步天下余嘗思之禮記云獄成有司
告於王王宥之有司曰在辟王又曰宥之有司又曰在
辟王三宥不對走出致刑於甸人坡雖用孔融意然亦用
禮記故事其稱王謂王王皆然安知此典故不出於堯
客有自秦少游處來見東坡坡問少游近有何好句客
舉秦燕子樓詞云小樓連苑横空下臨綉轂雕鞍驟坡
笑曰又連苑又横空又綉轂又雕鞍又驟也勞攘軾亦
有此詞云燕子樓中佳人何在空有樓中燕
東坡談笑善謔過潤州太守高會以饗之飲散諸妓歌
魯直茶詞云惟有一杯春草解畱連佳客坡正色曰却
畱我喫草諸妓立東坡後憑東坡胡牀者大笑絶倒胡
牀遂折東坡堕地賓主一笑而散見蜀人李珪說
東坡知徐州李定之子某過焉坡以過客故事宴之其
人大喜以為坡愛敬之也因起而求薦墨坡陽應之曰
諾久之閒談坡忽問李相云面上人中長一寸者夀百
年有是說否李曰未聞也坡曰果若人言彭祖好一箇
獃長臉李大慚而遁見王僑卿說
東坡嘗宴客俳優者作伎萬方終不笑一優突出用捧
痛打作技者曰内翰不笑汝猶稱良優乎對曰非不笑
也不笑者乃所以深笑之也坡遂大笑蓋優人用東坡
王者不治夷狄非不治也不治者乃所以深治之也見
子由五世孫奉新縣尉懋說
予過金山見妙高臺上掛東坡像有坡親筆自贊云目
若新生之犢身如不繫之舟試問平生功業黃州惠州
崖州今集中無之予昔為零陵丞嘗肩輿過一野寺前
壁間山谷親筆一詩予小立肩輿誦之三過既歸書之
止記一聯云春將國豔薰花骨日借黃金縷水紋今集
中亦無之
蔡攸幼慧其叔父卞荆公壻也卞㩦攸見公一日公與
客論及字說攸立其膝下回首問曰不知相公所解之
字為復是解倉頡為復是解李斯字公不能答拊其頂
曰你無良你無良見劉尚書美中說
東坡赤壁賦云扣舷而歌之歌曰云云客有吹洞簫者
倚歌而和之其聲嗚嗚然如怨如慕山谷為坡寫此賦
為圖障云扣舷而歌曰又其聲嗚嗚如怨如慕去之歌
然三字覺神觀精銳
孫仲益作上梁文云老蟾駕月上千岩紫翠之間一鳥
呼風嘯萬木丹青之表周茂振曰既呼又嘯易嘯為響
本朝制誥表啓用四六自熙豐至今此文愈盛有一聯
用兩處古人全語而雅馴妥帖如已出者介甫賀冊后
妃表關睢之求淑女無險陂私謁之心雞鳴之思賢妃
有警戒相成之道紹興間劉美中除工部侍郎兼直學
士院吉水丞龔尹字正子以啟賀之技巧工拙精其能
自元成之間鮮能及號令文章煥可述雖詩書所稱何
以加尹又上湯丞相啟云生民以來未有盛於夫子天
下之士豈復賢於周公後二語用韓退之上宰相書中
書舍人張安國知撫州自撫移蘇謝上表云雖自西徂
東周爰執事然以小易大是誠何心增雖然二字而兩
州東西大小乃甚的切王履道賀唐祕校及第啓云得
知千歲上賴古書作吏一行便廢此事前二語用淵明
詩得知千載外正賴古人書翦去兩字後二句用嵇康書
一行作吏此事便廢而皆倒易二字東坡答士人啟云
愧無琴瑟旨酒以樂我嘉賓所喜直諒多聞真古之益
友此雖增損五六字而特圜美至翟公巽行麻制云古
我先王惟圖任舊人共政咸有一德克左右厥辟宅師
則前二語熟而後二語突兀矣四六有一聯而用四處
古人語者張欽夫答一教官啟云識其大者豈誦說云
乎哉何以告之曰仁義而已矣四人語乃如一人語王
履道行余深少宰制云仰惟前代守文為難相我受民
非賢不乂其意亦貫
四六有作流麗語者亦須典而不浮東坡謝知湖州表
云湖山如舊魚鳥亦怪其衰殘謝知密州云賓出日於
麗譙江山炳煥傳夕烽於海嶠鼓角清閒謝賜笏帶云
草木何知被慶雲之渥彩魚鰕至賤借滄海之榮光雖
曰可觀終非其有汪彦章賀神降萬歲山表云恍若壺
天金成宫闕浩如玉海虹貫山川此皆典而不浮孫仲
益亦多此等語至橘林則浮靡而不典笑
四六有作華潤語而重大者最不可得韓退之表云地
彌天區界軼海外北嶽毉閭神鬼受職析木天衢星宿
清潤曾子固云鈎陳太微星緯咸若崑崙渤澥波濤不
驚王履道行种師道麻制云封疆開崑崙積石之西威
譽震大漠龍荒之北
四六有用古人全語而全不用其意者行葦之詩云仁
及草木牛羊勿踐履此盛世之事也又鴟鴞之詩云曰
予未有室家風雨所漂搖謂䲭鴞愛巢也王履道北人
也靖康避亂遷謫在八桂思鄉里墳墓作青詞云萬里
丘墳草木牛羊之踐履百年鄉社室家風雨之漂搖
有客在張敬夫座上舉介甫賀册后妃關睢雞鳴之聯
以為四六之妙者敬夫因舉東坡賀册后表云上符天
造日月為之光明下逮海隅夫婦無有愁歎曰此全不
用古人一字而氣象塞乎天地矣
紹興間金人歸我河南地洪景伯賀表云宣王復文武
之土可謂中興齊人歸鄆讙之田不失舊物屬聯有工
夫然去一境字便覺難讀
用古人語有用其字之聲而不用其字之形者書曰人
惟求舊而介甫謝上表云仁惟求舊義不遐遺乃易人
為仁莊子曰副墨之子聞之洛誦之孫副墨謂文墨之
有副本者洛誦謂洛人之善誦讀者而介甫賀皇子表
前一聯言成王文王子衆多而繼之以恭惟皇帝陛下
令德光乎洛誦康功茂乎岐昌則以洛誦為成王矣蓋
成王名誦而卜洛故也此文人之舞文弄法者也四六
有截斷古文語五字而補以一字如天成者有用古人
語不易其字之形而易其意者漢書云在漢廷無出其
右論語云與文子同升諸公而翟公巽賀蔡攸除少師
啟云朝廷無出其右父子同升諸公既截斷其語而補
以一字讀者不覺其補而又易文子為父子子之字雖
同而文子乃人名父子非人名也此巧之至也子牟身
居江湖之上公治雖在縲絏之中而東坡謝罪表云身
居江湖之上夢遊縲絏之中孟子曰此之謂失其本心
左傳曰吾必使汝罷於奔命翟公巽一年之中移作數
郡太守謝表云憂患失其本心筋骨罷於奔命亦此類
也
中書舍人洪景盧知婺州召至都下而從臣未有虚位
孝宗除為在京宫觀兼侍讀太府少卿張抑字子儀以
啟賀之云珍臺閒館冠臯伊之倫魁廣厦細旃論唐虞
之聖道前兩句用揚雄賦全語後兩句用王吉疏全語
皆西漢文章也子儀舉似予予驚歎擊節以為不減前
輩未幾景盧入翰林為學士適梁叔子丞相以病辭位
孝宗愛重之不聽其去累辭不得已拜大觀文醴泉觀
使兼侍讀景盧當筆麻制中全用此一聯是日朝士聽
麻者皆稱賞之不知其為子儀語也
四六有初語平平而去其一字精神百倍妙語超絶者
介甫賀韓魏公致仕啟云言天下之所未嘗任大臣之
所不敢其初句尾有言任二字而去之也
循王張浚妾封夫人中書舍人程子山行詞以異姓王
對如夫人朝士稱之
靖康遣聶山割三鎮與金人請和三鎮之民不肯左衽
羣起毆山至死而朝廷或傳其生詞臣行加恩詞云風
寒易水知士去之不還日遠長安怪人來而未至汪伯
彦黃潛善為相時太學之士陳東以上書誅既而高宗
深悔之贈東諫議大夫而罷汪黃二相後趙鼎為相汪
黃有啟謝廟堂鄱陽熊彦時叔雅為趙客代趙答啟云
一男子之上書彼將焉罪諸大夫曰可殺公亦何心
靖康二聖北狩皇屬畢遷中原無主惟高宗皇帝在外
獨免隆祐太后以書勸進有云獻公之子九人惟重耳
之尚在漢家之阨十世宜光武之中興此汪彦章詞也
建炎苗劉之禍未幾復辟赦書云斷鰲而立四極既成
開闢之勲取日而授五龍復正神明之御此李漢老辭
也
張邦昌既僣竊竄謫謝高宗表云孔子從佛肸之召蓋
欲興周紀信乘漢王之車固將誑楚其黨顔博文之詞
也邦昌初立時博文首上賀表云非湯武之干戈同堯
舜之禪讓其反覆如此
李綱罷相被謫汪彦章行詞云朋奸罔上有虞必去於
驩兜欺世盜名孔子首誅於正卯又云專殺尚威傷列
聖好生之德信讒喜佞為一時羣小之宗客有問彦章
者曰内翰頃有啟賀伯紀拜相云孤忠貫日正二儀傾
側之中凛氣横秋揮萬騎笑談之頃又云士訟公冤咸
舉蟠而集闕下君從民望令免胄以見國人與今謫詞
一何反也彦章曰某此啓自直一翰林學士渠不我用
故以後詞報之又曰乃傾家積隂與賊通若行此言何
從知得荅曰某如何知得但見渠兒子自敵中歸
汪彦章初除北門有小官賀以啟云當年翰苑曾聞學
士之葫蘆今日玉堂又見司空之蘿蔔自以為竒有問
之者曰葫蘆事得非用太祖皇帝嘲内翰陶穀所謂年
年依樣畫葫蘆者曰然又問蘿蔔何出曰昔司空圖在
翰苑嘗作蘿蔔詩聞者絶倒又吾州安福有歐陽寺丞
叔向者嘗為妻病作青詞云大小二便半月未通於水
火晨昏兩膳一粒不過於咽喉又近有代京丞相作遺
表者首句云身獨立於上台未踰三月瘡忽生於下體
幾及半年
莆田陳丞相作小朝士時顯仁太后之喪嘗代宰相乞
皇帝御殿表云雖天道何言四時自然成歲太陽不照
萬物何以仰瞻識者已知其有宰相噐公後為左相辭
位其客鄭僑惠叔代作表云責任匪輕此豈允居之地
從容求去幸當未厭之時豈允居牛僧孺語也幸未厭
蕭嵩語也皆宰相求去事未有如此親切者梁丞相叔
子生日孝宗賜酒物是時梁母太夫人在尤延之代作
謝表云小人有母雖喜君羹之嘗大烹養賢每虞公餗
之覆
黃仲秉攝西掖行東坡贈太師諡文忠詞云朕考百年
治亂之原識諸老忠邪之辨惟小人無所忌憚使君子
至於困窮又某目無全牛意空凡馬道不行而言立身
愈退而名高又云言之尚至於歎嗟聞者亦為之興起
戶部侍郎史正志自請為諸路發運使遍行州縣凡合
起上供及江上餉師錢穀盡以為羨餘而獻之壽皇大
喜既而歲暮上供無一州至者版曹大窘奏其事上大
怒即日罷默仲秉行詞有云多取贏於郡國無遺算於
雞豚校數歲之中以為常本無心計無三年之畜曰不
足徒有口才及仲秉為刑部侍郎觸一權貴匄外得丹
陽謝廟堂啟云一麾江海頗欲避西風之塵兩鬢雪霜
但堪飲北府之酒
王季海丞相為太常少卿時葛丞相楚補為浙東參議
官以啟賀季海用鷄檄對鵝經季海賞其的對鷄檄乃
用王勃為諸王作鬭雞檄
山谷戲筆尚書范文正公為舉子時作虀賦有云陶家
甕内淹成碧綠青黃措大口中嚼出宫商徵羽吾觀劉
沆丞相微時讀書山寺寺僧請公戲作偷狗賦有云摶
飯引來喜掉續貂之尾索綯牽去驚回顧兔之頭
常州人諱打爺蓋常有子為卒伍而其父坐罪當杖者
其子恐他人杖其父之重而身請行刑故有此譏士人
有戲作此賦者云當年祖逖見而知聞而知後日孫權
出乎爾反乎爾
投人詩文有語忌者不可不知人有上文潞公詩用夀
考字公曰五曰考終命和我死也說了程子山自中書
舍人謫為戅州安遠令士子上生日詩用嶽降事子山
曰降做縣令了更去甚處周茂振賀劉季高由謫籍放
自便啟云十年去國驚我馬之虺隤一日還家喜是翁
之矍鑠季高曰是翁却將對我馬此類多矣至如紹興
間張叔夜之子常先為江西常平使者有小官上啟其
自叙處云叔夜麄疎次山孟浪常先大怒曰我爺何曾
麄疏雖常先不學可笑然小官亦當問上官家諱吉州
推官李椿嘗干一上官言舉狀而上官家諱有複名而
一字椿者初許薦而後不與請予族弟炎正字濟翁作
一啟以解之云諱名不諱姓雖存羊棗之遺文言在不
稱徵亦有杏壇之故事上官遂舉之濟翁年五十二乃
登第初任寧遠簿甚為京丞相所知有啟上丞相云秋
驚一葉感蒲柳之先知春到千花歎桑麻之後長丞相
遂厚待除掌故之令
尤延之嘗舉前軰四六有云秉珪執璧禮天地之神祇
潔粢豐盛報祖宗之功德謂其不造語而體面大又嘗
愛子由行詞有云養德丘園本無求於當世書名史策
恍若疑其古人
詩曰燕及皇天又曰誕彌厥月而介甫賀進築熙河表
云旌旃所指燕及氐羌樓櫓相望誕彌河隴
淵明子美無已三人作九日詩大槩相似子美云竹葉
於人既無分菊花從此不須開淵明所謂塵爵恥虚罍
寒華徒自榮也無已云人事自生今日意寒花祇作去
年香此淵明所謂日月依辰至舉俗愛其名也
介甫當國喜言農田水利有獻議梁山濼可涸之以為
田介甫欲行之又念水無所歸以問劉貢父曰此事楊
蟠無齒貢父退介甫思其說而不得呼其子雱問以此
語何意且出何書雱曰不知當召而問之貢父既至雱
以父之語問焉貢父笑曰此易曉耳楊蟠杭人善作詩
自號浩然居士相公熟識之今欲涸湖為田此事浩然
無涯也一時聞者絶倒
東坡詩云臥占寬閒五百弓汪彦章啟云嗟甫里百弓
之别墅七尺二寸為一弓事見譯梵一尺八寸為一肘
四肘為一弓今通鑑二百四十八卷會昌五年祠部奏
天下寺四千六百蘭若四萬注下亦詳史炤釋丈引薩
汲多論云西天度地以四肘為一弓去寺舍五百弓不
遠不近以閒靜處為蘭若若今以唐尺計之蓋二里許
也
或問何謂雙聲叠韻曰行穿詰曲﨑嶇路又聽鈎輈格
磔聲上句叠韻下句雙聲也何謂蜂腰鶴膝曰詞源倒
流三峽水筆陣獨埽千人軍無邊落木蕭蕭下不盡長
江滚滚來前一聯蜂腰後一聯鶴膝也
近世蜀人多妙於四六如程子山趙莊叔劉韶美黃仲
秉其選也然未免作意為之者張敬夫深於經學初不
作意於文字間而每下筆必造極紹興辛已年其父魏
公久謫居永州得旨自便敬夫代作謝表自叙有云家
國異謀固難調於衆口天日下照夫何歉於一心兹盖
伏遇皇帝陛下體堯之仁行禹之智微彰以道必因天
地之時動化若神孰測風雷之用其詞平其味永其韻
孤豈作意為之者時年二十九
李方叔之孫大方字久蹈少時嘗作思故山賦諸公稱
之以為似邢居實晚得一鶡冠今為雜買場寄予詩一
篇多有警句如二百年來今已秋天地自老江自流如
笛聲吹起白玉槃正照御前楊柳碧如可憐一代經綸
業不扺鍾山幾首詩如後院落花人不到黃鸝飛下石
橊隂大似唐人
附錄
御史黃公之詩如聞新鴈一聲初觸夢半白已侵頭餘
燈依古壁片月下滄州如遊東林寺(闕)寒三伏雨松偃
數朝枝如上李補闕諫草封山藥朝衣施衲僧如退居
青山寒帶雨古木夜啼猿此與韓致光吳融輩未知孰
為先後按唐藝文志御史黃滔字文江光啟中為四門
博士其集舊曰黃滔集云
予嘗愛隂鏗梅詩云花舒雪尚飄照日不俱消蘇子卿
云祇言花是雪不悟有香來唐人崔道融云香中别有
韻清極不知寒
淵明九日閒居詩云塵爵恥虚罍寒花徒自榮東坡和
云鮮鮮霜菊豔溜溜糟牀聲西溪和云境靜人亦寂觴
至壺自傾西溪劉氏諱承弼字彦純嘗再與計偕報聞
歸隠於安福之面溪
予少作有詩千餘萹至紹興壬午七月皆焚之予嘗舉
舊詩數聯於友人尤延之如露巢蛛䘏緯風語燕懷春
如立岸風大壮還舟燈小明疎星煜煜沙貫日綠雲擾
擾水舞苔坐忘日月三杯酒臥護江湖一釣船延之慨
然曰焚之可惜予亦無甚悔也
雪巢小集天台林憲景思之詩也至如桃花飛後楊花
飛楊花飛後無花飛天空霜無影等句超出詩人準繩
之外
李兼孟達出唐人詩一編乃其入世推官公披沙集如
見後却無語别來長獨愁如危城三面水古樹一邊春
如月明千嶠雪灘急五更風如煙殘偏有焰雪甚却無
聲如春雨有五色洒來花簇成如雲藏山色晴還媚風
約溪聲静又回如未醉已知醒後悅欲開先為落時愁
皆佳
杜必簡之詩其競已甚又得少陵以為之孫遂建大將
鼔旗以出獨主百世詩人之夏盟今觀必簡之詩若牽
風紫蔓長即水荇牽風翠帶長之句也若鶴子曳童衣
即儒衣山鳥怪之句也若雲隂送晚雷即雷聲忽送千
峰雨之句也若風光新柳報宴賞落花催即星霜去鳥
變身世白駒催之句也至於往來花不發新舊雪仍殘
如日氣殘虹薄如愁思看春不當春明年春色倍還人
如飛花攪獨愁皆佳句也三世之後大莫與京也宜哉
晚唐諸子詩寄邊衣曰寄到玉關應萬里戍人猶在玉
關西弔戰場曰可憐無定河邊骨猶是春閨夢裏人折
楊柳曰羌笛何須怨楊柳春光不度玉門關三百篇之
遺味闇然猶存也四明劉叔向寄其父頤庵居士之詩
稾偶披卷讀至云寂寞愁弔影雲窗怕上短檠燈又燭
與梅花共過冬淡月故移疎影去又睡魔正與詩魔戰
窗外一聲婆餅焦又早行云雞犬未鳴潮半落草蟲聲
在豆花村不減晚唐居士名應時字良佐王正夫之詩
如落木森猶力寒山淡欲無如地迥高樓目天寒故國
心如涼風回遠笛暝色帶歸舟如塵心依水淨歸鬢與
山青不減晚唐諸子矣如堕蕊盡應輸燕子嬾寒猶及
占梨花如一番風雨催寒食千里鶯花想故園如身閒
更得憑陵酒花早殊非愛惜春如秋生列岫雲尤薄泉
潄懸崖路更慳置之江西社中何辨焉
北窗先生鄒公和仲詩祖山谷記其誦所作如久霖云
勸雷且臥鼔如讀人詩卷云聲名藹作紫蘭護詩(闕)
誠齋詩話
