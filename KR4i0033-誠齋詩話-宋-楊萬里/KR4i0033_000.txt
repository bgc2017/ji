誠齋詩話詩文評類
提要
(臣)等謹案誠齋詩話一卷宋楊萬里撰萬里
有誠齋易傳已著錄此編題曰詩話而論文
之語乃多於詩又頗及諧謔雜事盖宋人所
著往往如斯不但萬里也萬里本以詩名故
所論往往中理而其為詩好用文句及俚語
故以李師中之山如仁者夀水似聖之清為
善用經以蘇軾之避謗詩尋醫畏病酒入務
僧顯萬之探支春色墻頭朵闌入風光竹外
梢為善用字與自稱其立岸風大壯還舟燈
小明以詩篇名對易卦者均非定論又李商
隱夜半宴歸宫漏永薛王沉醉夀王醒暴揚
國惡至為無禮萬里以為微婉顯晦盡而不
朽尤宋人作詩好為訐激之習氣矣至於萬
里時代距南渡初不遠乃以隆祐太后布告
中外手詔為勸進高宗手書於考論典故亦
為紕謬殆所謂瑕瑜不掩利鈍互陳者歟全
書已編入誠齋集中此乃别行之本今亦别
著於錄焉乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
