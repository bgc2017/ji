欽定四庫全書
御訂全金詩增補中州集卷五十四
河汾諸老(補)
補元房祺河汾諸老詩集序近代詩人遺山元
先生為之冠先生太原人太原境與平陽接河
山勝㮣地土所宜習俗所尚古今人物不殊至
如師友淵源文章正脈略與之等故河汾間諸
老與天下人材無譲麻貽溪與元老詩學無歉
古文出其右公言也張石泉房白雲與元老游
從南者子颺子京二陳昆仲與元老或詩或文
數相贈遺者遯菴菊軒有稷亭二段之目與元
老相次登第者曹兌齋與元老同為省掾日以
文詩講議者或曰兑齋雲中應人也吾子列河
汾之間得無附會與不然兑齋之先誠應人自
客汴梁北渡居平陽者三十餘年發明道學為
文楷式指授後進桃李光輝盈溢其門或教授
鄉里或宦達四方有二子叔舉季行文筆亦盛
傳而況狀元王公趙城人曹之外父也兌齋生
而隱德光輝汾晉没而丘壠在焉豈非吾鄉先
生歟夫諸老之詩有深而冲澹如陶柳者有豪
放如李翰林劉賓客者有輕俗近雅如元白者
有對屬切當如許渾者有騷雅奥義古風大章
浸入於杜草堂之域者往年吾友楊君仲德議
成此集不幸早世仲德有云不觀遺山之詩無
以知河汾之學不觀河汾之詩無以知遺山之
大不觀遺山河汾之作不知唐人諸作者之妙
不觀唐人之作不知三百篇六義之深意予今
纂錄自貽溪至兌齋凡八人得古律詩二百一
首號曰河汾諸老詩集已有郝先生序文於前
甚備不肖繼言於後才識淺陋不能盡其藴雖
然吾鄉學者如林有能慕河汾之派觀是集者
知所興起云大德辛丑歲二月望日横汾隱者
房祺序
附高昂霄刻河汾諸老集啓河汾諸老詩集者
廼大同路儒學教授房先生之所編也予一日
得之惜乎諸老一代高名百年清氣已嘗遍白
於天下是集未嘗流布也皇慶癸丑夏特命工
鋟本以廣其傳然而諸老之學又豈專乎詩也
出處大略已具前序今書是說以告夫後之學
者不為無益云六月吉日尊賢堂高昂霄具白
貽溪麻革(三十六首)(補)
補麻革字信之臨晉人秉彛孫隱居不仕教授
王官谷號貽溪先生有文集行世
上雲中帥賈君
北極長虹掣西垣太白高千年知運圯四海共兵鏖霧
黑龍蛇鬭山昏虎豹嘷石傷填海羽波動負山鼇遺介
潛寒渚驚鼯走夜牢江山留慘黯天地入焄蒿衆折思
枝柱初寒俟蠒繰明良逢慶會鄉曲得名豪梁棟因人
出艅艎為世操安流欣鼓枻奔浪獨能篙日出戈揮景
江翻弩射濤風聲連澒洞裁鑒悉纖毫桃李勤封植茅
菅日薙薅獵場游麂鹿魚渚動鰌魛井邑生春色禾麻
飫土膏民歌烏遶屋士喜馬騰槽朔塞閒刁斗天山擁
節旄岱嵩何落落江漢自滔滔大寳珠仍璧長城雉與
壕崇牙分棨戟大纛屬鞬櫜日月依龍德風雲挾豹韜
夾山羣戰騎黑水泳輕舠落日觀魚浦秋風射雉臯化
行家置塾役簡里停鼛歌奏投壺室文閒治獄曹西菴
談性理東閣會奇髦森爽開璜琥縱横列鴈羔禮容新
泮宇物性遂莊濠牧唱聞朝起樵音聽暮號孤嬰收坎
阱流滯起蓬蒿屢下陳蕃榻誰空北海醪郤軍敦禮樂
曹館富風騷客望龍門聚雛從鳳穴翺世知三窟隘人
可二天逃雨露承恩命山河襲世勞功名高衛霍輔弼
慕伊咎鞍馬憐髀肉簪纓視鬢毛雅申張仲德頌入魯
侯昭有客傷淪落無階寫鬱陶太行雲羃羃代北雨騷
騷去國心將折懷人首獨掻身如伏櫪驥情似失林猱
涸轍將安往窮途況所遭幸今逢匠石直欲啖醨糟忖
已誠無有登門亦已叨沐薰良備至感激欲號咷已客
馮驩舍猶傷范叔袍鍔須開匣劍割欲試鉛刀杞梓容
山木包羞薦沼芼每思休困頓佳蔭有蘭臯
送杜仲梁東游(仲梁先稱善夫)
野馬何决驟飛雲何悠颺商巖不足稽此士又欲東略
宋與梁青山不知老白日乃許忙菊潭之水清泠淵野
人飲之得長年芳醲不買壽淡泊差可久北山峩峩蒼
翠巔丹崖石老生紫烟靈芝秋杞老霜骨黃精茯苓飽
新斸望君嶄嶄病以臞酌之食之可以還膚腴況有劉
荆州元丹丘子寧舍之汗漫遊凉秋佳月酒一杯送子
東下心徘徊半山亭前一茅屋歲寒松勁君當來
短歌行送秦人薛微之赴中書
河流宿層冰山有太古雪翩翩有客來老面黑於鐵盤
盤胷臆間猶挂太華月不肯下貴勢便欲叫雙闕朔寒
衣裳單路馬遠䠥&KR0887;昔人丈夫事肝膽不可越我歌送
君行歌聲何激烈悲風為我起酒行歌半闋望君青雲
端何恤遠離别
關中行送李顯卿
關中行我持一杯酒送君西入秦秦川鬱相望渭水流
沄沄黃河中折倏復來太華倚天青壁開我送君兮渺
何許春風不肯吹君廻舉酒酹五陵浩歌登高臺終南
之山何崔嵬長安舊遊安在哉百年繁華成刧灰千古
英雄沉草萊風塵澒洞豺狼暮天地茫茫入烟霧我載
歌送君去太華終南宜有深絶處巖扃人跡所不到石
壁蒼苔老烟雨山堂挂女蘿充腹多薯蕷玉幷蓮開十
丈花茯苓根結千年樹白雪青松良可老鹿門有龐商
有皓不然凌雲學輕舉呼取安期羡門語憶昨與君友
相逢日日酬杯酒酒闌起舞肝膽開小桃唱罷歌楊柳
晉語狎秦臞秦談驚晉叟秦晉之交那可無胡為不作
雙飛鳬碧草離離生早春哀歌望斷西南雲求君於終
南之上不可得太華峯頭會見君
阻雪華下
愛山久成癖得山真雋永太華隔風塵五年夢幽境傳
聞十丈蓮擬扣玉仙井雪花忽迷漫蒼巔墮昏暝蹇予
世緣深方外久自屏意是希夷君俗駕疎造請行行風
撼林稍稍雲度嶺雲間三峯面隱約露芒穎初如灔澦
堆屹起勢奔猛漸如倚天劍萬仞鐵花冷烟霞半明滅
瞬息變光景乃知造物心相哀亦相警歸鞭晚忽忽回
首心耿耿浩歌夜深寒孤月挂峯頂
置酒半山亭(得秋字)
懷抱久不寫兀坐如縶囚永懷西山勝浩蕩成兹遊巖
壑互窈窕叢蘿鬱深幽飛烟入虚無長風跨崑丘楚甸
散林莽商顔亦綢繆雷雨天地空景氣入夜浮況當節
律變萬物颯以秋雲來白日慘天澹清江流西望渺關
河沉沉生暮愁蘭苕暗幽谷芰荷老芳洲一笑舉酒觴
浩歌聊自酬幽賞興未極慨嘆心悠悠世事蒼茫外寒
沙明白鷗
歸潛堂為劉京叔賦
逃淵魚深處避弋鴻冥飛古來賢達士亦復歌采薇南
山先廬在兵塵悵暌違山空無人居惟見草木肥翩然
千歲鶴一朝復來歸新築臨渾水行逕窈以微清流鳴
前除白雲入晨扉廻顧陵谷遷萬事倏已非著書入理
奥得句窮天機前路正自廹此道倘可幾殷勤握中璧
黽勉留餘輝第恐遯世志還負習隱譏永懷泉上石一
觴與君揮惜無凌風翰遐舉非所希
守約齋為吕仲和作
讀書不務博造道當入微一理貫萬理一岐會衆岐譬
彼庖丁刀騞然解牛時節間既有得肯綮寧復疑道喪
向千載聖遠孰可期養勇敵所愾養氣動以隨心非安
如山遇變鮮不移吾門有聖學觀心乃其師宴坐一室
中自得適在兹胡為滯紛感紬繹如蠒絲人生矧多欲
事物日以滋牛羊踐徑蹊虎豹攻藩籬我嘗叩天理誠
明不容欺第恐達者事還為狷者嗤
楊將軍坰馬圖
古人相馬不相肉畫工畫馬亦畫骨淡淡生絹一片雲
眼中羣龍何突兀飛莵汗血天驥種筆墨之間見飛動
前趨後逐互有態涉嚙行留分向背豐草長林性本真
駉駉駜駜相與馴開元天子盛監牧四十萬匹錦繡屯
人言駿馬戰所重風鬛霜蹄惜無用君不見幽燕飛鞚
時中原流血成淵池秪今征討苦未休金鞍鐵馬彌山
丘安得放歸如此馬飲水求芻恣閒暇
題李氏寓酒軒
吾聞李謫仙一斗詩百篇酒家眠又聞陽諫議月廪盡
以送酒錢伯倫酒德頌無功醉鄉仙說到飲中理兹世
何渺然古來賢達士以酒全其天所以陶靖節浩歌歸
田園獨予醉翁之意不在酒樂在山水靜所便古人已
矣不可作今人紛紛亦能賢北里富熏天高樓歌舞筵
千金結客多少年哀吹豪竹倒傾玉船以酒互為市地
勢相蟬嫣焉知貧士貧到骨健倒仰天歌黃鵠黃鵠歌
罷無翼飛妻啼兒號書一束借問主人翁心跡誰與同
我亦頗解飲聖賢時一中酒酣擊樽破兩耳生春風安
得園綺遇攜我入山去清泉為釀碧溪深醉臥溪頭弄
雲雨
廬山兵後得房希白書知弟謙消息
聞道王師阻渭津廬山以後陷風塵軍行萬里速如鬼
風慘一川愁殺人亂後僅知家弟在書來疑與故人親
夢中亦覺長安遠回首關河淚滿巾
晚步張鞏田間
地入荒蕪過客稀邨深門巷暮山圍悠悠獨鳥穿雲下
策策寒鳥掠日飛人事百年梧葉老秋風萬里稻花肥
兵塵河朔迷歸路惆悵平沙送夕暉
板橋道中
篁竹瀟瀟野水濱光風過眼與時新隂崖積雪猶含凍
遠樹浮烟已帶春世故未應悲古道歲華聊得伴閒身
蕨芽筍稚行當好凖擬山中問主人
過陜
萬古茅津據上遊崤函西去接秦頭悲風鼓角重城暮
落日關河百戰秋形勝古來須上策塵埃歲晚只羈愁
豺狼滿地荆榛合目斷中條是故丘
為王德新壽
百年人物惜凋零尚喜衣冠見老成數口虀鹽憂桂玉
一川風雨獨柴荆紅顔未羡方春好黃髮應從此夜生
異日華林講殊禮不妨鳩杖從公行
為秦人梁帥壽
功名萬里駕龍荒不作當年陛楯郎顔角久瞻天上日
鬢毛未點鏡中霜衣沾暑雨千秋潤扇引薰風六月凉
見說長年出冲靜海山求藥本微茫
送申生取新赴中書
寒山漠漠日初曛過盡蕭蕭鴈鶩羣百代高歌餘白雪
一朝飛步上青雲倚門骯髒誰憐我滿腹精神獨見君
看取扶搖便鵬翼臨岐且莫嘆離分
寄杜仲梁
塞上愁多雲易陰故人雖在鴈無音交情念子黃金重
世故稽人白髮深芳草春風千里夢青燈夜雨兩鄉心
岱宗入眼東南秀悵望雲山淚滿襟
寄元裕之
朔雲隂雪晚重重日入寒蕪塞草空沂水東回無去翼
天山南斷有哀鴻三年遠别交情外一夜相思客夢中
明日關河對雙淚秪將幽憤寄秋風
竹林院仝張之純賦二首
柳色侵尋映短籬竹梢零亂挂殘暉山禽自識忘機客
飛下庭柯更不飛
稍稍林間布榖聲邨南邨北水雲平偶來竹寺看山坐
閒聽清溪遶舍鳴
中書大丞相耶律公挽詞(甲辰五月十四日)
砥柱中流折藏舟半夜移世賢高允相人嘆叔孫儀未
識荆州面嘗蒙國士知無階陪引紼萬里望靈輀
文獻羣公表東丹八葉傳珪璋貽嗣德蘭藻靄遺編禁
籍虚青瑣神遊定玉泉太常千字誄誰有筆如椽
密國公挽詞
鬱鬱佳城閉翩翩銘旐開風悲信陵墓雨入孝王臺萬
古傷梁壞千年望鶴來平明國門外簫鼓不勝哀
漢制隆恩禮周封列屏翰人知尊帝胄我但識儒冠零
落傷蘭桂孤高歎鳳鸞從今門下客長鋏向誰彈
王子壽鄉友生朝
自接夫君席頻逢歲律更面嚴知氣直語出見生平講
學詩書義論交里社情鬚髯如戟在長對玉峯明
送李端卿之鄴臺
僮馬戒晨裝新霜木葉黃嗟予無壯節送子慘離腸林
麓荒秋色清漳下夕陽遥知一樽酒弔古鄴城傍
為喬子春壽
講道顔淵巷新齋友與同守身為大節寡欲是全功教
子勤書裏娛親養疾中黃花佳節近歲歲看秋風
贈劉伯威
劉子山中秀相逢氣自同箕裘門戸計菽水古人風折
節豈為辱苦心應有終平生湖海志未用哭途窮
贈王明伯
遼海遺珠在黃華秀未空百年書法裏萬事酒杯中耿
耿此心在悠悠吾道窮好賢明達事獨喜與君同
秋夜感懷
老境歡娛少愁懷感嘆長世途多險阻歸興渺蒼茫疎
雨梧桐夜西風蟋蟀牀平明攬青鏡衰鬢又添霜
趙太監降日
自從龍戰野特立孰如公著跡雲鵬上收功汗馬中高
談天下計餘事古人風勿藥行逢喜春風兩頰紅
雲中夜雨
憔悴杜陵客悲凉王仲宣四圍晴立壁一突午無烟病
卧秋風裏愁吟夜雨邊明朝誰裹飯萬一使君憐
渡洛
泉石經行久林丘彌望間溪鳴風蕩水谷暗雨含山淡
淡輕鷗没飛飛倦鳥還世緣良自苦空羡野雲閒
浩浩
浩浩春風裏悠悠倦客情天寒花寂寞冰泮水縱横念
遠心將折聞兵夢亦驚江山憔悴久倚杖歎餘生
附麻革游龍山記余生中條王官五老之下長
侍先人迺觀太華迤邐東遊洛因避地家焉如
女几烏權白馬諸峯固已厭登飽經窮極幽深
矣革代以來自鴈門踰代嶺之北風壤陡異多
山而阻色往往如死灰凡草木亦多悴容嘗竊
慨歎南北之分何限此一嶺地脈遽斷絶不相
屬如是耶越既留滯居延吾友渾源劉京叔嘗
以詩來盛稱其鄉泉石林麓之勝渾源實居代
北余始而疑之雖然吾友著書立言蘄信於天
下後世者必非誇言之也獨恨未嘗一遊焉今
年夏因赴試武川歸道渾水修謁於玉峯先生
魏公公野服蕭然見余於前軒語未周淡驟曰
是邦諸山若南山若柏山業已遊矣惟龍山為
絶勝姑闕兹以須諸文士同之子幸來殊可喜
乃選日為具拉諸賓友騎自治城西南行十餘
里抵山下山無麓乍入谷未有奇沿溪曲折行
數里草木漸秀潤山聳出嶄然露芒角水聲鏘
然鳴兩峯間心始異之又盤山行十許里四山
忽合若拱而揖環而衛者嘉木奇卉被之蔥蒨
醲郁風自木杪起紛披震蕩山與木若相顧而
墜者使人神駭目眩又行數里得泉之泓澄渟
滀者焉洑出石罅激而為迅流者焉隂木蔭其
顛幽草繚其趾賓欲休咸曰莫此地為宜即下
馬披草踞石列坐諸生瀹觴以進酒數行客有
指其大石曰此可識因命余余乃援筆書凡遊
者名氏及遊之歲月而去又行十許里大抵一
峯一盤一溪一曲山勢益奇峭樹林益多杉檜
栝柏而無他凡木也奇花種種金間玉錯芬香
入鼻幽遠可愛木蘿松鬛罥人衣袖又縈紆行
數十里得岡之高遽陟而上馬力始不能勝行
茂林下又五里兩嶺若岐中得浮屠氏之居曰
大雲寺有僧數軰來迎延入館於寺之東軒林
巒樹石櫛比楯立皆在几席之下憩過午謁主
僧英公相與步西嶺過文殊巖巖前長杉數本
挺立有磴懸焉下瞰無底之深危峯怪石巑岏
巧鬭試一臨之毛骨森然南望五臺諸峯若相
聯絡無間斷西北遙望峯豁而川明村墟井邑
隱約微茫如奕局然徜徉者久之夤緣入西方
丈觀故侯同知運司雷君詩石及京叔諸人留
題廻乃徑北嶺登萱草坡蓋龍山絶頂也嶺勢
峻絶無路可躋步草而往深翳且滑甚攀條捫
蘿疲極乃得登四望羣木皆翠杉蒼檜凌雲千
尺與山無窮此龍山勝概之大全也降乃復坐
文殊巖下置酒小酌日既入輕烟浮雲與暝色
會少焉月出寒陰微明散布石上松聲翛然自
萬壑來客皆悚視寂聽覺境愈清思愈遠已而
相與言曰世其有樂乎此者歟酒醺談辯蠭起
各主其家山為勝如郭主太華劉主兹山余主
王官五老更嘲迭難不少屈玉峯上坐亦怡然
一笑詩所謂善戲謔兮不為虐兮者正如是也
至二鼔乃歸卧東軒明旦復來各有詩識於石
迨午飯主僧丈室已乃循嶺而東徑甚微木甚
茂密僅可通馬又行五里至玉泉寺山勢漸頗
隘樹林漸稀闊顧非龍山比寺西峯曰望景臺
甚險主僧導客以登歴嶔崟坐盤石其旁諸峯
羅列或偃或立或將仆墜或屬而合或離而分
賈奇獻異不一狀北望川口最寬肆金城原野
分畫條列歴歴可數桑乾一水紆繞如玦觀覽
曠達此玉泉勝處也從此歸路嶮不可騎皆步
而下重谿峻嶺愈出愈有抵暮乃得平地宿李
氏山家臥念兹遊之富與夫昔所經見而不能
寐若太華之雄尊五老之巧秀女几之蜿蜒烏
權白馬之端重兹山固無之至於奥密淵䆳樹
林薈蔚繁阜不一覽而得則兹山亦豈可少哉
人之情大抵得於此而遺於彼用於所見而不
用於所未見此通患也今中書令湛然公紀西
域事稱金山之秀李子微貽友書論和林之盛
有過於中州者不知天壤之間六合之内復有
幾龍山也因觀山於是乎有得徒以文思淺狹
且遊之亟無以盡發山水之祕異時當同二三
友幅巾藜杖施施而行遇佳處輒留更以筆札
自隨隨得隨紀庶幾山之髣髴云
石泉張宇(二十首)(補)
補張宇字彥升自號石泉先生
送趙宜之歸辛安兼簡洛下諸友
悽惻復悽惻送君汾水側人生歡會少一别難再得昔
經劫火然二鳥奮驚翼嗷嗷各何之仝落天西北日夕
相和鳴此樂未易極狂風忽吹散一鳥歸故國翺翔入
寥廓萬里期一息鄧林有餘蔭未肯棲枳棘玉山有嘉
禾未肯求粒食一鳥獨未歸毰毸老無力矯首思舊羣
潸然淚沾臆
雌雞行
雌雞粥粥將鳬兒鳬兒入水雞嗚悲岸南岸北飛且隨
但恐搏攫遭鳶鴟岸傍無食寧饑死朝暮不肯須臾離
傍人爭笑愚且癡我哀物理為人欺
雲溪秋泛圖為閻國寳賦
晴嵐滴翠霜樹殷石錦錯落苔花斑人家隱約荒靄外
但見籬落連柴關兩山中斷忽空曠下有碧水之潺湲
幽人航葦迷遠近思致偃蹇無容攀定非鴟夷成霸業
一舸五湖烟浪寬又非坡仙遊赤壁酒酣浩歌江月寒
亦當拄杖横膝看南山心與白雲相對閒胡為厭山瞰
芳渚岸草汀花適幽趣有聲之畫無聲詩夏蟲未易寒
冰語或云此本張季鷹蓴鱸忽憶扁舟輕蹇予有家歸
未得一見秋風羽翼生
採蓮(分得底字)
溪風搖搖波瀰瀰十里芳華照清沚蘭舟女郎紅玉春
日射新妝明水底芙蓉雙臉百媚生吳宫西施漢良娣
藕腸折斷雪絲牽入手花枝香&KR2089;&KR2089;隔岸誰家貴公子
調笑新詞歌豔體吳儂變風有如此誰念采蘋供祭禮
哭姪
學業方成二紀過虚舟一夕殞頽波死皆有命憐渠早
老獨無依奈我何歸計雲山空莽蒼愁懷日月暗消磨
白楊半夜風蕭瑟盡是吾兒薤露歌
感懷
世路羊腸劇險艱天心應厭著儒冠老無子息休心易
貧有交親託事難文字售人真滯貨廉平養已似閒官
羲經讀罷無人會庭竹蕭森夜月寒
弔蕭同知
蕭蘭一夕隕秋霜數載交情遽忍忘遊覽雲山春並轡
笑談風雨夜連牀治心我謂當誠慤處已君言貴肅莊
此理從今誰與論隰州松月渺蒼蒼
上巳日遊平湖
微風漠漠水增波禊事重修繼永和脆管當筵清似語
扁舟爭岸疾如梭一時人物成高會千里雲山入浩歌
日暮芝蘭無處覓野花汀草占春多
送田茂卿赴都
宿雨初晴草木齊一杯汾水恨分㩦上林曉色多鸎友
長路春風入馬蹄黃卷可能無斗禄青雲自是有天梯
從來俊傑知時務莫為寒窗故紙迷
和李子微村居二首
健羡南溪老幽居水石間心無塵事汨身與白雲閒院
靜深藏竹墻低易得山蒲團香一炷花落鳥關關
别墅荒城外居閒事事幽栽松添野色接缿引溪流詩
社分新韻村醪洗舊愁更求名與利騎鶴望揚州
送李仲暉之洛
同是思鄉客君先著祖鞭驪駒歌落日去鴈入高天莫
戀河濱粟當耕谷口田新朋倘相問為報已衰年
送馬德新
馬弟吾鄉秀青雲正壯年四知雖自畏六戒得師傳秦
府開賢路瀛洲列俊躔秋風黃鵠健老眼看高鶱
贈黃德甫璋
明德本生公醫名一代雄杖頭閒日月舌上舊家風雅
趣錢神外高情酒聖中活人陰德在壽骨秀而豐
和劉敏之韻
城居寧不好未易著閒人客至慙無酒詩成莫療貧譚
天雖有口無地可安身羡殺清江鷺生來不受塵
秋日出郭
離離禾黍滿郊墟棗實紅殷接野閭四十年來無史筆
有年今日仗誰書
和李濟夫韻
午夢遊仙鳥唤廻竹陰掃地淨無埃莫言嘉客閒中少
時有清風自往來
荆公
作古非今禍已成亦知鬼責與天刑試看一病遺言處
猶勸傍人誦佛經
襄陵北城溪坐
楊柳陰陰水氣凉椒花䔩䔩野風香地偏愈覺似閒整
始信明昌化日長
閒述二首
此性生而與道俱靈源常患少人疏楊侯一語崇經學
士子爭相讀四書
解作時文一二篇胷中意氣已掀然何如剖破醯雞瓮
看取人間大有天
御訂全金詩增補中州集卷五十四
