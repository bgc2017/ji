欽定四庫全書
御訂全金詩增補中州集卷三十八
吕陳州子羽(四首)
子羽字唐卿大興人大定末進士仕至陳州防
禦使元光末為酷吏所誣以乏軍興繫獄比赦
至唐卿自縊死朝臣有辨其冤者詔復官希顏
為制辭云毁譽之來在仁賢而不免是非之論
至久遠而乃公人謂唐卿於此語為無媿屏山
故人外傳吕氏自國朝以來父子昆弟凡中第
者六人以六桂名其堂貞幹字周卿尤自刻苦
酷嗜文書著碣石志數十萬言皆近代以來事
迹幽隱譎怪詼諧嘲評無所不有在史館論正
綂獨異衆人謂國家止當承遼大忤章廟旨謫
西京運幕量移北京致仕自號虎谷道人晚年
感末疾又號吕跛子自作傳以見志閒閒公亦
以為篤志君子也弟士安字晉卿卿雲字祥卿
子鑑字德昭皆名士
補歸潛志吕陳州子羽字唐卿大興人少為名
進士擢第南渡為左司郎中坐事免官後同知
開封府遷陳州防禦使時軍旅數興戶口逃竄
公因以實聞於朝而小人李煥以為不憂國失
軍儲下吏當死公耻之縊於太康驛後朝廷知
其無罪復其官公入仕以能稱讀書為文有士
大夫風致死非其罪天下傷之
廣平道中
風色著黧面霜華侵老鬚昏埃埋故驛積雪縞修途凍
岫新詩句寒林古畫圖夜寒孤月上天地一冰壺
宿章義廣勝寺
小邑本無事我來勞簡書路長頻問馬人靜厭烹魚鐘
冷僧參外燈殘客夢餘此心誰領會松月夜窗虚
至日
歲晏多風雪官閒深屋廬小詩窮則變美酒數斯疏未
草歸田賦空翻引睡書窗明添眼力已覺日光舒
李白醉歸圖
春風醉袖玉山頽落魄長安酒肆迴忙煞中官尋不得
沉香亭北牡丹開
趙鹽部文昌(一首)
文昌字公權平陽人明昌二年進士仕至遼東
路鹽使博學好持論周常山甚愛之子觀字維
道從事史院資謹厚不忤於物閒閒許其字畫
進進不已可到古人云
軍中寄親舊
軍中從事鬢絲垂把釣江湖與願違紅葉關河為客久
黃花時節寄書稀霜天不盡孤雲遠秋意無聊一鴈飛
鄉社故人應念我豈知南望更依依
韓内翰玉(二首)
玉字温甫其先相人五世祖繼寧仕石晉為行
軍司馬從出帝北遷居析津曾孫知白仕遼為
中書令孚為中書門下平章事賜田盤山遂為
漁陽人曾祖錫字難老仕國朝以濟南尹致仕
温甫明昌五年經義詞賦兩科進士入翰林為
應奉應制一日百篇文不加點又作元勲傳稱
旨道陵歎曰勲臣何幸得此家作傳耶泰和中
建言開通州路水漕渠船運至都陞兩階授同
知陜州東路轉運使事大安三年都城受圍夏
人連陷邠涇陜西安撫司檄温甫以鳳翔總管
判官為都綂府募軍旬月得萬人籍秦州場買
馬官香及鳳翔冒買馬七百寶雞埋没官鐵他
州郡弓弩數千以給軍出屯華亭與夏人戰敗
之獲牛馬千餘時夏兵五萬方圍平涼又戰於
北原夏人疑大軍至是夜解去當路者忌其功
驛奏温甫與夏寇有謀朝廷疑之使使者授温
甫河平軍節度副使且覘其軍先是華州李公
直以都城隔絶謀舉兵入援而温甫恃其軍為
可用亦欲為勤王之舉乃傳檄州郡云事推其
本禍有所基始自賊臣貪容姦賂繼緣二帥貪
錮威權既止夏臺之師旋致會河之敗又云齊
魏以高壘為能堅蒲綘以穿空為得計裹糧坐
費盡膏血於生民棄甲復來竭資儲於國計要
權力而望形勢連歲月而守妻孥又云命令不
至京師奈何盼盼四集之師懸懸半歲之上人
誰無死有臣子之當然事至於今忍君親之弗
顧勿謂百年身後虚名一聽史臣只如今日目
前何顏以居人世公直一軍行有日矣將佐違
約國朝人有不從者輒以軍法從事京兆綂軍
便謂公直據華州反遣都統楊珪襲取之皆置
極刑公直曾為書約温甫温甫不預知其書乃
為安撫所得(公直書三一與京兆宣撫一與温甫一與楊珪故京兆軍得因書襲)
(華州)及使者覘温甫軍且疑預公直之謀即實其
罪温甫赴官道出華州被囚死於郡學臨終書
二詩壁間士論冤之温甫先賦怪松云昂藏殊
未展傴僂旋自縮惜爾雲外姿耐此胯下辱又
云木高衆必摧地厚敢不跼河中皆汎汎澗底
自鬱鬱未幾被禍人以為䜟云子不疑字居之
小字錦郎以父死非罪誓不祿仕丙申之夏過
予冠氏出其父臨命時手書云此去冥路吾心
皎然剛直之氣必不下沈兒可無慮世亂時艱
努力自護幽明雖異寧不見爾予為之惻然
補歸潛志韓府判玉字温甫燕人少讀書尚氣
節擢第入翰林為應奉文字後為鳳翔府判官
大安中兆兵圍燕都夏人連陷邊城陜西帥府
檄温甫為都統募軍得萬人出屯華亭與夏人
戰敗之而温甫毅然有勤王志因移檄關中言
詞忠壯聞者感動其檄中有云人誰無死有臣
子之當然事至於今忍君親之弗顧勿謂百
年身後虚名一聽史臣只如今日目前何顏以
居人世王侯將相寧有種乎富貴功名當自致
耳或誣温甫以有異志收鞫死獄中士大夫憤
惜
臨終二詩
客自朝那戍東過古鄭原衰年會凶運竒禍發流言白
骨將為土青蝇且在樊仰呼天外恨沈思地中冤母喪
半途鬼兒孤千里魂此心終不滅有路訴天閽
天下無雙士軍中有一韓才名兩相累世道一何難旅
次窮冬暮囚孤永夜寒身亡家亦破巢覆卵寧完矍鑠
鞍仍在驚呼鋏屢彈丈夫忠義耳何必涕汍瀾
王都運擴(一首)
擴字充之永平人明昌五年進士累遷同知德
州防禦使事山東饑詔馳驛赴官且以賑貸事
付之時棣州饑尤甚而不在發粟之數充之擅
開倉救之朝廷不之罪也泰和七年夏旱充之
以監察御史受詔審冤因為同列言往時審冤
一切以末減為事至殺人者之罪亦貰出之地
下之冤當誰理之乎使還言剏設三司不便大
略言三司之設特以刻剝為事大定間一曹望
之為戶部天下倉廩府庫皆實百姓無愁怨之
聲存乎其人不在改官稱也今三司官皆戶部
舊員掾屬亦戶曹舊吏豈有愚於戶部而智於
三司者乞復戶部之舊無駭民聽可也崇慶初
遷河東北路按察僉事上書言時病四一將不
知兵二兵不可用三事不素定四用人違其長
貞祐二年太原受兵充之之功為多最後權陜
西西路轉運使行六部尚書前政太原喬世權
子實燕人趙伯成子文號為稱職充之表表自
見雖處細務亦有法掾屬奔走從事無敢後者
評者謂子實寬緩欲為不忍欺子文慎密欲為
不能欺皆未必能然獨王公之不敢欺為有徵
云年六十三致仕卒子元慶字善甫歸德行六
部郎中次子元亨
題神霄宫清心軒
紛紛百慮自心生方寸清來百慮平未了此心私自笑
更憂時世欲澄清
趙吏部伯成(三首)
伯成字子文宛平人明昌五年經義詞賦兩科
進士博通書傳有真積之力性沈厚言必中理
從在太學日人以趙骨鯁目之累遷侍御史拜
中丞陜西西路轉運使靜難軍節度使哀宗即
位召為吏部尚書坐為飛語所中罷官卒於崧
山中潞人宋文之說其臨終甚明了也
蠟梅二首
凍蕾含香蠟點勻古來幽谷有佳人詩家只怨和羹晚
不道紅梅别是春
冷艷疎香寂寞濱欲持何物向時人東風自是清狂手
辦作竹籬茅舍春
元弟以所業見投賦詩為贈
耆舊隔存殁為君重歎嗟人門得嵇紹文賦見張華夙
有凌雲筆方乘犯斗槎忘年即吾友未可論通家
梁錄事仲新(一首)
仲新字良輔朝城人明昌五年進士初試仙掌
承露詩主司以為擅場用是知名卒於許州錄
事
江天暮雪圖
南雪不到地霏霏滿竹樓沙河燈市裏春在木綿裘
盧待制元(一首)
元字子達玉田人父啓臣字雲叔第進士仕宦
不達自號浭水先生和趙元發劉師魯葛藤韻
云乳兔生長角鏖湯結厚冰木終成假佛髮不
礙真僧莫認指為月須明火是燈拈花微笑處
會意更誰能子達幼而敏惠年未二十試於長
安為策論魁擢第後又中策魁明昌初章廟設
宏詞科命公卿舉所知子達與郭黻周詢張復
亨就試凡七日並中選遂入翰苑累遷至待制
二兄長庸弟曾名進士又俱擢高第時人以燕
山竇氏比之屏山故人外傳云爾子安字希謝
翔字仲升仲升正大末登科
閒詠
天近蒼龍闕居連白馬堂松聲得鄰舍山色出宫墻巷
陋輪蹄少庭閒日月長九衢紅霧裏亦有白雲鄉
太常卿舒穆嚕世勣(一首)
世勣字晉卿承安中進士終於禮部尚書子嵩
字企隆應奉翰林文字父子皆死蔡州之難
補歸潛志舒穆嚕翰林世勣字晉卿契丹人少有
詞賦聲擢第讀書為文有體致南渡為左司郎
中坐事免久之為禮部侍郎司農太常卿翰林
侍講學士從末帝東征至蔡州城陷死有子嵩
企隆
紙鳶
鴟鳶鵰鶚誰雌雄假手成形本自同果物戲人人戲物
為風乘我我乘風扶搖漫擬層霄上高下都歸半紙中
兒輩呶呶方佇目豈知天外有冥鴻
范滑州中(一首)
中字極之大興人承安中進士累官京西路司
農少卿滑州刺史好賢樂善有前輩風流貞祐
中高琪當國專以威刑肅物士大夫被捃摭者
笞辱與徒隸等醫家以酒下地龍散投以蠟丸
則受杖者失痛覺此方大行於時極之有戲云
嚼蠟誰知味最長一杯卯酒地龍香年來紙價
長安貴不重新詩重藥方時人傳以為笑極之
嗜讀書一以資於詩詩亦往往可傳壬辰卒於
京師年五十七
贈韶山退堂聰和尚
郎當舞袖少年場線索機關似郭郎今日棚前閒袖手
却教鼓笛看人忙
趙禮部思文(六首)
思文字廷玉永平人明昌五年進士貞祐中陷
没都城間關南渡遂為朝廷所知歴虢州刺史
汝州防禦使金安集慶兩軍節度使召拜禮部
尚書壬辰卒官為人誠實樂易自少日有君子
長者之目南狩以後趙吏部子文楊禮部之美
趙禮部周臣陳司諫正叔與廷玉皆完人終始
無玷缺者也弟廷珪同榜登科三子敬叔介叔
才叔今居鄉里
補歸潛志趙尚書思文字廷玉中山人與其弟
廷秀廷直皆進士公少擢第為省掾從完顏福
興守燕都福興死奔詣南京行宫擢侍御史出
為汝州防禦使遷集慶軍節度所在鎮靜吏民
頼之公暇以詩酒為樂好吹笛多著樂章為人
傳誦南渡後士大夫有典郡之榮者不及也正
大末召為禮部尚書卒為侍御時與余先子同
臺為禮部時余始一識也為人寬厚有君子之
風
試院中呈同官崔伯善李順之
睡起松陰鳥雀譁忽驚霜果墮檐牙簡書廹促全疎酒
眼力眵昏只費茶不學道人飡柏葉却隨舉子踏槐花
提衡文字非吾事崔李風流有故家
侯相浪溪歲寒堂
靜中臺榭隔紅塵水色山光日日新不用沿溪種松竹
主人元是歲寒人
捕蝗感草蟲有作二首
雖是形模不苦爭汝能傷稼我能鳴誰知竟有長平禍
玉石填來共一坑
草蟲悲咽不能言亂逐螟蝗瘞古原水底癡龍正貪睡
甕中蝎虎更銜冤(二詩疑圍城中作觀者可以意推之)
嵩山承天谷又云逍遥谷
煙霞直上逍遙谷路轉山腰咫尺迷已覺洞天分聖境
更疑石磴是仙梯霜添紅葉黃花好天與金壺玉柱齊
(兩峯名)醉倚西風正南望暮雲烟草一時低
弔同年楊禮部之美
海内文章選人中道德師爭教衰病足不到鳳皇池
李坊州芳(一首)
芳字執剛大興人承安二年進士歴乾坊兩州
刺史同知都轉運使事為人敬賢下士欵曲周
至聞人一善極口稱道士論以此歸之又精於
吏事累以廉能進秩正大末致仕殁於洛陽之
難
留别
祿食媿踰量智困念歸愚符竹恒為累幸及引年初驅
馬國西門初服返田廬金閨富才彥絶足駚高衢眷我
謝朝跡冠蓋寵歸途歸途豈不榮顧瞻亦踟蹰煌煌丹
山鳳覽德萃清都行人得棲止老鶴青天孤石樓俯清
伊旁有幽人居儻逢經過便山水足相娱
御訂全金詩增補中州集卷三十八
