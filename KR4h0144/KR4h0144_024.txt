欽定四庫全書
御訂全金詩增補中州集卷二十二
諸家
朱葭州自牧(二十首)
自牧字好謙棣州厭次人皇統中南遷宋端卿
榜登科大定初以同知晉寧軍事卒官有詩云
寒天展碧供飛鳥落日留紅與斷霞乂云水禽
孤影白霜果半腮紅海氣升孤月巖姿起暝烟
山雪尋崖斷林烟逐樹低燈殘星在壁霜重水
漫衾句法之工類如此
病起書事
牢落衰年病轉侵醫編藥裏廢閒吟臥銷白日塵凝履
起對青銅雪滿簪霜後癡蠅看老態天邊倦鳥識歸心
維摩不出文殊去門巷蕭條翠蘚深
晨起趨省
鄰雞一鳴僕再呼三星已在東南隅霜風遶屋伺我出
布衾尚欲留須臾才疎性懶真勉強饑寒見迫誰能逋
山靈笑我真有謂能使我庾如陵乎
自鄜州歸至新市鎮時方渡險喜見桑野
誾山自天降為田洛水自瀑舒為淵山川險盡鞍馬穩
昔居㮮槔今乘船三年官業無毫髮萬里裝囊更蕭瑟
歸來何以謝鄉閭細說艱難為土物
自鄜州罷任歸宿澠池道中有虎為暴
崤山之阿澠之滸行路蕭條正艱阻日落山空澗水哀
市門靜閉防饑虎前年炰烋殺餉婦今歲食驢斷行旅
我來萬里逐一官安可不戒為汝脯晝持弓矢夜枕戈
靜匿兒童防笑語白額將軍莫笑人世無劉琨當畏汝
趁鄜州過湖城縣武帝望思臺在焉
寒骨千年飲恨埋餘哀空寄望思臺縱令曲沃精魂見
寧與商山羽翼來趙虜典刑何足正周公畫像可憐開
忍心本自窮兵起巫蠱焉能作禍胎
晉寧感興
莫將官况說葭蘆一味蕭條稱鄙夫老圃不禁蔬代肉
樵丁還喜炕連厨兒音半已漸秦晉鄉信無因接魯洙
三見秋風落庭樹年年歸意負蓴鱸
年節嵐州席上贈同知王子直中散
别時風雪暗龍津一夢經年復見君去國光陰雖易得
夾河形勢且平分心如征馬常嘶代身伴秋鴻却渡汾
此日一罇難惜醉新年風景舊知聞
送鄜州節判任元老罷任東歸二首
長途冰雪歲崢嶸客裏那堪送客行萬里歸心應接淅
一罇别酒且班荊春生汶水庭闈近人去雕陰幕府輕
欲仗征鴻寄消息地寒不肯過邊城
都騎駸駸指汶陽關門應識棄繻郎暮寒烟浪歸期阻
細雨簷花飲興長束帶暫為彭澤令曳裾休忤漢梁王
邊城情味君應會為說無憀與故鄉
小雨不出寧海司理廳
吏散庭空鎻碧苔冷官門戶幾曾開疎疎細雨槐花落
寂寂虛堂燕子來多病始知窮有鬼獨賢方覺仕無媒
故園抛擲奔馳外剛道江山未放回
過渾源留别田仲祥同知節使
金臺前夢杳無蹤一阻雲山莫計重雙鯉附書常不達
兩萍浮海偶相逢燕南落日車分轍代北春風酒滿鍾
明日去留牽世務燈前談笑且從容
劉仲規挽辭
富貴康強九十春公歸無憾我傷神人問秀氣還嵩岱
夢裏行年屬已辰名姓空留耆舊傳衣冠不見老成人
淒凉通德門前路無復青蒲裹畫輪
訪山寺僧
踏破蒼苔叩竹扃晚晴夜院有餘清幡腰落日紅千颭
簷際遙岑翠一横種秫公田聊卒歲栽蓮僧社擬投名
從今興熟頻來往未信齋鐘午後鳴
謝吳堡知寨安巨濟贈紙百幅
百幅溪牋遠見羞故人佳餉若為酬幸將晚節收魚網
未得良工起鳳樓柿葉學書差足慰芸香辟蠧會須求
揮毫不見雲煙落愚賈操金愧暗投
清河道中暮歸
緩轡溪邊喜乍晴夕陽流水浸孤城川平佛塔層層見
浪穩商舟尾尾行十里烟霞隨野步兩崖禾黍撼秋聲
雨暘雖有豐年兆久客都無地可耕
晚泊濟陽
江北秋陰一半晴晚凉留與客襟清水邊畫角孤城冷
雲㡳殘陽遠樹明旅鴈為誰來有信斷蓬如我去無程
寥寥天地誰知已村酒悠然只獨傾
冬日擬江樓晚望
萬里長空淡落暉歸鴉數盡下樓遲山如駭浪高低湧
天似寒灰黯淡垂紫塞西横連統萬黃河東下接汾睢
此邦形勢雄今古只與羇人百不宜
對雪
寂寂袁安舍柴門雀可羅青氊無舊物黃竹有新歌罷
飲瓢仍棄供吟筆旋呵殷勤埽荒逕尚憶子猷過
郊行
緩轡尋春水一涯最憐朝雨浥輕沙小溪煙重偏宜柳
平野雲垂不礙花青眼步兵元好酒黑頭江令未還家
興長不覺歸來晚過盡城頭陣陣鴉
和郭仲榮郡城秋望
城高野闊思何窮人在西風一笛中樓影不搖溪水淨
舂聲相答暮山空海天引望能供碧霜樹禁秋更倚紅
回首客魂招不得蓴鱸歸興滿江東
孫内翰九鼎(一首)
九鼎字國鎮忻州定襄人天會六年經義第一
人在太學時遊金明作詩云片片桃花逐水流
東風吹上木蘭舟隔溪紅粉休相認年少孫郎
不姓劉弟九疇億俱有時名三人同榜登科吳
彦高贈國鎮詩云孫郎有重名談笑取公卿清
廟瑟三歎齋房芝九莖其為名流所稱道如此
吾州文派先生指授之功為多年八十餘卒
甄莊三藏真身(三藏來中土時其師授記謂當逢甄而住殁後三百年見夢於白氏)
(出地中)
生自龜兹國來從大業年緣甄駐飛錫夢白出重泉鐵
石亦有毁筋骸何尚全應知待彌勒萬劫庇山川
附三朝北盟會編建炎三年金人試舉人於蔚
州遼人應詞賦兩河人應經義張孝純充主文
忻州進士孫九鼎為魁
附金圖經金自侵遼之後所在以科舉取士遂
有瀋州榜平州榜真定榜至天會十年海内小
安下詔如契丹開闢制限以歲三月鄉府省三
試鄉中曰鄉薦府中曰府解省中曰及第程文
分兩科曰詩賦曰經義上一場殿試則詩賦加
論經義加試策榜與魁各分焉是年趙洞為詞
賦第一人孫九鼎為經義第一人並補承議郎
第二第三人承奉德郎餘不限甲次盡補承事
郎科舉由是而定
附松漠紀聞金人科舉先於諸州分縣赴試詩
賦者兼論作一日經義者兼論策作三日號為
鄉試悉以本縣今為試官預試之士唯雜犯者
黜榜首曰鄉元亦曰解元次年春分三路類試
自河以北至女真皆就燕關西及河東就雲中
河以南就汴謂之府試試詩賦論時務策經義
則試五道三策一論一經義凡二人取一榜首
曰府元至秋盡集諸路舉人於燕名曰會試凡
六人取一榜首曰勅頭亦曰狀元分三甲曰上
甲中甲下甲勅頭補承德郎視中朝之承議上
甲皆賜緋七年即至奉直大夫謂之正郎第二
第三人八年或九年中甲十二年下甲十三年
不以所居官高卑皆遷大夫中下甲服綠例賜
銀帶府試差官取旨尚書省降劄知舉一人同
知二人又有彌封謄錄監門之類試闈用四柱
揭綵其上目曰至公樓主文登之以觀試或有
私者停官不叙仍為記過親戚不回避尤重書
法凡作字有點畫偏旁微誤者皆曰雜犯先是
考校畢知舉即唱名近歲上中下甲雜取十名
納之國中下翰林院重考實欲私取權貴也考
校時不合格者白榜其名試院欲開餘人方知
中選後又置御試已會試中選者皆當至其國
都不復試文只以會試榜殿廷唱第而已士人
頗以為苦多不願往則就燕徑官之御試之制
遂絶又有明經明法童子科然不擢用止於簿
尉明經止於為直省官事宰執持筆硯童子科
止有趙憲甫位至三品
附中興紀事本末金試舉人於蔚州初太原帥
張孝純因城陷降金不拜執歸中京至是以孝
純主文柄是時遼人皆用詞賦兩河人皆用經
義而孫九鼎者為第一忻州人也九鼎政和間
遊太學與洪皓同舍在舍十年始登第皓在北
方屢見之
劉修撰彧(二首)
或字公茂安陽人天眷二年經義第二人自號
香巖居士歴京兆總幕終於翰林修撰
秋雨得雲字
一室蕭然半掩門簷牙懸溜喜初聞棲鴉不動寒偎樹
過鴈無聲冷貼雲歴耳半隨風淅瀝舞階仍帶葉繽紛
隔籬為問東皋叟麰麥前春定十分
春陰
似雨非晴意思深宿酲牽率泥重衾苦憐燕子寒相並
生怕棃花晚不禁薄薄簾幃欺欲透悠悠歌管壓來沉
南園北里狂無數唯有芳菲識此心
趙内翰可(三首)(補二首)
可字獻之高平人貞元二年進士仕至翰林直
學士風流有文采詩樂府皆傳於世號玉峯散
人集子述字勉叔承安二年登科賦雪云奇貨
可居天種玉太平有象麥連雲屏山故人外傳
說勉叔詩章字畫皆有父風性落魄嗜酒卒以
樂死俶儻奇男子也
來遠驛雪夕(使高麗時作)
江上東風冷不禁晚雲翻手弄晴陰春來天氣不全好
夜久雪花如許深煖老正思燕地玉辟寒誰有魏臺金
空齋寂寞青綾被學得東山擁鼻吟
雲興館曉起
雙旌晚泊雲興館對面高峯絶可人一夜山雲飛作雪
要誇千樹玉嶙峋
江路聞松風
雪裏雲山玉作屏松風入耳細泠泠朝來醉著江亭酒
却被髯龍喚得醒
自白雲上石甕至明仙與黑道人飲
白雲下明仙巖路縈九折僧居未離人西崦頗孤絶萬
株倚空青雙壁似天闕幽懷愜泉石高行在麴糵道人
唱山歌擊竹為之節翩然兩朱袖雅鄭輒間發殘陽逼
歸鞍悵與清境别今宵晉溪夢蕭灑掛林樾
謁先主廟
天下英雄操與君老奸豈是一流人乘時不作池中物
得士能令鼎足均故里柔桑曾羽葆荒祠古木尚龍鱗
天教典午亡吳魏雅志嗚呼竟不伸
劉西巖汲(十一首)(補二首)
汲字伯深南山翁之子天德三年進士釋褐慶
州軍事判官入翰林為供奉自號西巖老人有
西巖集傳於家屏山為作序云人心不同如面
其心之聲發而為言言中理謂之丈丈而有節
謂之詩然則詩者丈之變也豈有定體哉故三
百篇什無定章章無定句句無定字字無定音
大小長短險易輕重惟意所適雖役夫室妾悲
憤感激之語與聖賢相雜而無愧亦各言其志
也已矣何後世議論之不公耶齊梁以降病以
聲律類俳優然沈宋而下裁其句讀又俚俗之
甚者自謂靈均以來此秘未睹此可笑者一也
李義山喜用僻事下奇字晚唐人多效之號西
崑體殊無典雅渾厚之氣反詈杜少陵為村夫
子此可笑者二也黃魯直天資峭拔擺出翰墨
畦逕以俗為雅以故為新不犯正位如參禪著
末後句為具眼江西諸君子翕然推重别為一
派高者雕鐫尖刻下者模影剽竄公言韓退之
以文為詩如教坊雷大使舞又云學退之不至
即一白樂天耳此可笑者三也嗟乎此說既行
天下寧復有詩耶比讀劉西巖詩質而不野清
而不寒簡而有理澹而有味蓋學樂天而酷似
之觀其為人必傲世而自重者頗喜浮屠邃於
性理之說凡一篇一詠必有深意能道退居之
樂皆詩人之自得不為後世論議所奪真豪傑
之士也
題西巖
人愛名與利我愛水與山人樂紛而競我樂靜而閒所
以西巖地千古無人看雖看亦不愛雖賞亦不歡欣然
會予心卜築於其間有石極峭屼有泉極清寒流觴與
祓禊終日堪盤桓此樂為我設信哉居之安
卜築西巖最可人青山為屋水為隣身將隱矣文何用
人不知之味更真自古交游少同志到頭聲利不關身
清泉便當如澠酒澆盡胸中累劫塵
平凉道中
青山炯無塵塵滿行人衣行人望青山咫尺不得歸吾
歸不作難世故苦相違何當臨溪水一洗從前非
南園步月
雲横樹外山樹映山巔月微風拂寒枝疎光散清樾幽
歡難相遇此景安可忽從來山水心不為塵埃没
不如意
朝亦不如意莫亦不如意今日只如此來日復何異一
懽強欲謀百憂已先至乃知塵網苦動輒心萬計高軒
與華冕儻來亦如寄規規必欲求愈勞終不遂善哉榮
啓期自寬以遣累
慶州回過盤嶺宿義園
隨馬雨不急催人日欲晡山從林杪出路到水邊無拘
縛嗟徵宦﨑嶇走畏途村家應最樂雞酒夜相呼
到家
三載塵勞慮翻然盡一除園林未搖落庭菊正扶疎遶
屋看新樹開箱檢舊書依然故山色瀟灑入吾廬
高陽道中
杏花開過野桃紅榆柳中間一徑通禽鳥不呼村塢靜
滿川烟雨淡濛濛
家僮報西巖栽植滋茂喜而成詠
孤雲出岫本無心何用微名挂士林近日故園消息好
西巖花木已成陰
留别四弟
對牀喜清夜罇酒話平生自是今宵雨於人却有情
酒中作
樹暗春將老酒闌人欲歸徘徊風雪夜花絮一簾飛
西巖歌
西巖逸人以天為衢兮地為席茵青山為家兮流水為
之朋饑食芝兮渴飲泉又何必有肉如林兮有酒如澠
世間清境端為吾輩設吾徒豈為禮法繩少文援琴衆
山響太白舉杯明月清波澄人間行路是處處多炎蒸
如何水前山後六月赤脚踏層冰
題蒲縣下庫村(汲嘗令此)
古柳長楸倚翠微水光嵐氣襲人衣清閒歲月無多事
事簡何妨倒載歸
附趙秉文西巖歌跋南山翁子伯深西巖歌置
之古人集中誰能辨之所謂不拘禮法非如晉
之狂士公未及五紀致政臨終不亂蓋有道者
公又有詩云身將隱矣文何用人不知之味更
真尤可諷也
劉内翰瞻(三首)
瞻字巖老亳州人天德三年南榜登科大定初
召為史館編修卒官党承旨世傑酈著作元與
魏内翰飛卿皆嘗從之學巖老自號攖寧居士
有集行於世作詩工於野逸如厨香炊豆角井
臭落椿花之類為多
春郊
桑芽粒粒破春青小葉迎風未展成寒食歸寧紅袖女
外家紙上看蠶生
無極道中
銀河淡淡瀉秋光缺月梢梢挂晚凉馬上西風吹夢斷
隔林烟火路蒼茫
所見
傾欹石片插漣漪上有蕭蕭楊柳枝藻荇半浮苔半濕
浣沙人去不多時
郝内翰俁(二十一首)(附一首)
俁字子玉太原人正隆二年進士仕至河東北
路轉運使子居簡字仲寬進士不第有詩名太
原平陽間居中字仲純樞密院令史出身嘗刺
坊州人物楚楚所謂文獻不足猶超人羣者也
正大未除鳳翔治中南山安撫使詩亦有功子
玉自號虛舟居士有集行於世如云勞生雖可
厭清景亦自適殊有古意也
郝吉甫蝸室
草草生涯付短椽身隨到處即安然功名角上無多地
風月壺中自一天世路久諳甘縮首麴車才值便流涎
一生笑我林鳩拙辛苦營巢二十年
聽雪軒
扶疎窗外竹歲暮亦可愛蕭散軒中人高節凛相對清
寒入夢境風雨號萬籟覺來聞雪落浙瀝珠璣碎饑腸
出佳句亹亹入三昧華堂沸絲竹此樂付兒輩
魏處士野故莊
郊原冷落霜風後桑柘蕭條兵火餘試問當時卿與相
幾家猶有舊田廬
七月十五日夜顯仁寺東軒對月
野迥雲歸盡山高月上遲暗蟲依露草驚鵲遶風枝素
影隨波遠新凉與酒宜中秋更有味試為卜歸期
應制狀元紅
仙苑奇葩别曉叢緋衣香拂御爐風巧移傾國無雙豔
應費司花第一功天上異恩深雨露人間凡卉漫鉛紅
情知不逐春歸去常在君王顧盼中
疊翠柳
畫樓西畔石州山指點雲烟識翠鬟回首十年真一夢
淡天如水夕陽間
題均福堂三首
憧憧車馬競春遊不見溪堂五月秋臥聽雲濤舂午枕
夢隨鷗鳥落沙洲
為魚為鳥知誰是看水看山俱得意存亡貴賤聽天公
只有歸休須早計
歸休得計即歸來林下空言只可咍莫待山靈嫌俗駕
却將鞍馬覓塵埃
次仁甫韻
渺渺横烟渚淒淒挂月村酒非隣舍取詩復故人論世
態烏棲屋生涯雀在門西山却多思松雪動吟魂
題温容村寺壁
草樹醒朝雨烏鳶快晚晴山光自明潤野氣亦淒清茗
椀閒中昧紋楸靜裏聲此懷能自適未要縛簪纓
故城道中同元東巖賦
客亭南北厭飄零尚喜揚鑣過故城桐葉不堪追往事
泥丸猶足見民情青山閱世幾興廢白塔向人如送迎
佇立夕陽無限思西風禾黍動秋聲
晚過夀寧
稻壠分棋局松門入畫圖牛羊歸自急鷗鷺宿相呼落
日低青嶂高風起暝途歸僧上烟靄回首愧區區
子文致君九日用安字韻聊亦同賦
旅食京華秋又殘舊遊真似夢槐安閒居浪說重陽好
塵世端知一笑難黃菊已堪增悵恨白衣無復慰荒寒
馬頭明月應相笑依舊紅塵滿客鞍
題孔氏園亭
嚴勝諸孫賢至今相承種德滿家林綠槐丹杏風流遠
翠竹蒼松歲月深傾蓋昔誰陪俊賞過庭今復嗣徽音
此生夙有東游願杖屨他時或可尋
攬秀軒
寺得新游處軒餘舊賦詩山川蒲子國松栢晉侯祠行
止非人力登臨且歲時道人應笑我真負鹿門期
上已前後數日皆大雪新晴游臨漪亭上
十日陰風料峭寒試從花柳問平安野亭寂歴春將晚
山徑縈紆雪未乾足踏東流方縱酒手遮西日悔投竿
淵明正草歸來賦莫作山中令尹看
奉陪太守游南湖同郭令賦
翠幄千章蔭晚空年華心賞兩無窮雲頭欲落催詩雨
池面微生解愠風經笥使君談似綺仙舟令尹飲如虹
娵隅自適清池樂不信參軍是郝隆
三月望日次邊德舉攬秀軒
水遶千家邑山圍一席天桑麻新雨露檜栢老風烟夢
後餘芳草愁時更杜鵑亦知推不去端用得忘年
新秋
旅食京華困鬱蒸可人秋意及新晴夜窗便覺風千里
曉鏡從添雪數莖蟬噪不離羇客耳燕歸還動故園情
軟紅塵外西山色乞與閒人眼暫明
寺樓晴望
詰曲闌干面翠微蔥蘢窗戶溢清暉雨侵斜日明邊過
雲望山前缺處歸多病過春猶止酒薄寒向晚却添衣
宦名不負滄彼願羞見陂田白鳥飛
題五丈原武侯廟一首仲純
籌筆無功事可哀長星飛墮蜀山摧三分豈是平生志
十倍寧論蓋世才壞壁丹青仍白羽斷碑文字只蒼苔
夜深老木風聲惡尚想褒斜萬馬來
御訂全金詩增補中州集卷二十二
