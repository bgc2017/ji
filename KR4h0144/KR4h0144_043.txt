欽定四庫全書
御訂全金詩增補中州集卷四十一
王敏夫(二首)
敏夫五臺人作詩工於賦物甚為趙宜之所稱
鴈門前軰中有許蜕子遷以武皇廟詩著名又
酒渴後四句云眼底恨無雲夢澤胸中疑有沃
焦山南窗花影三竿日指點銀瓶照病顔有集
傳河東往往稱此倪民望字具瞻屛山所謂倪
侯頭如筆其鋒不可當者有種松詩云種松莫
種柳種柳莫種松堅脆非所計雅俗寧與同可
是種松無隙地却教憔悴柳陰中張韶九成寄
朔州苟輔臣云陳雷膠漆輕餘子楚漢風雲屬
少年李忠直卿賦雪云不將柳絮春風比好作
棃花夜月看至於蘇吉莘老李鵬翼冲霄與具
瞻之子仲儀詩文多可傳喪亂之後惜不能記
憶之矣
同東巖元先生論詩
林逋仙去幾多年驚見梅花第二篇千歲冰霜松骨瘦
九秋風露鶴聲圓騰輝定出連城上得趣知從太古前
邂逅茅齋話終夕只疑人世改桑田
李氏友雲樓
霧羃烟迷十二欄壺觴招我一躋攀黃簾卷起湘川竹
分得西州數點山
王利賓(一首)
利賓字茂實襄城人朴直純素作詩有古意似
其為人然亦未嘗以示人也家與衛昌叔隣居
而不相往來計平生所友惟不肖而已子一日
過襄城知茂實病就臥内候之乃見壁間所黏
五言古詩十數首竄改重疊往往可傳然後知
茂實所以交予者特以詩故耳渠既不言予亦
無從知之惜登時不謄寫今忘之矣
題扇頭
輕紗畫竹雀柄短不盈握暑氣正憑陵清風一何邈
孫益(一首)
益字德裕秀容人嘗從先大夫學詩
送張安中還雲中(名保極雲朔名士)
相送還相送臨分手重分驊騮欣得路鴻鴈惜離羣木
落黃華路城低紫塞雲中秋月正好千里漫思君
張瓛(一首)
瓛字君玉大名朝城人嗜作詩年已老而刻苦
殊未減為人謹愿有禮見稱諸公間卒年六十
八子鏞鎮今居鄉里
送侯道士
十年走南北黃塵汙人衣翩翩夜啼鳥一枝無可依問
君何所如鳬舄東南飛恨我不得往失脚穽與機從君
知不能一笑人間非何水無蒲魚何山無蕨薇終當拂
衣去往叩雲山扉
徐好問(一首)
好問字裕之永寧人
龍門
疏鑿而來道路通行人萬古翠微中南山山寺題詩滿
一字何嘗到禹功
呂大鵬(一首)
大鵬字鵬舉密縣人自言宋名相申公之裔宣
宗頻歲南伐鵬舉作詩欲以撼主兵者云逢掖
無由挂鐵衣劍花生澀馬空肥燈前草就平南
策一夜江神涕泣歸其以氣岸自許皆此類也
夏日(北渡後作)
旋移石枕拂藤牀細灑槐陰趁晚凉大地嗷嗷困爐鼎
老天不肯下殘陽
高永(一首)
永字信卿出於盤陽大族父元字善長教信卿
作舉子讀書略通即棄之去為人不顧細謹有
幽幷豪俠之風賓客入門則盡家所有者為具
不為明日計人以此愛之貞祐初避兵太原與
李長源居於廣平寺有盗穴墻而入長源性恇
怯聞騷窣聲噤不敢語盜盡挈信卿所有而去
長源徐曰綠林之子至矣於是信卿生理大狼
狽南渡居嵩州出入屛山之門其學遂進初名
䕫字舜卿又名揆屛山改焉眞定王之竒士衡
攻雜學屛山目為怪魁王從之内翰為賦善哭
詩奉聖馬餌升公敢為大言著書十萬言號北
新子大略以談兵為主且曰古人兵法非不盡
但未有北新子五十里火雨耳信卿皆與之游
故其詩豪宕譎怪不為法度所窘有冰柱雪車
風調觀咀龍篇及大雨後見寄可槩見矣正大
壬辰病歿於京師年四十六
補歸潛志高永信卿漁陽人倜戃尚氣輕財好
交游頗讀書喜談兵文辭豪放長於論事嘗從
屛山遊與李長源元裕之杜仲梁李稚川相善
屢舉不第家甚貧正大末余居淮陽信卿持諸
公書來謁因為定交留月餘西去未幾同在南
京被圍嘗上書言事不報以病死自號應庵
䟦賈天升所藏段志寧山水
蒼壁雲氣湧長松風雨寒湍流劈山出玉虹飲溪灣胸
中無雲夢筆底無江山想見破墨初布袖蛟龍蟠壯觀
駭心魄萬象本自閒寒齋靜相對遠意空追攀
孫邦傑(一首)
邦傑字伯英雄州容城人曾祖堅國初有功官
至隴州刺史伯英少日住太學有時名所與游
皆名士興定初知世將亂棄家為黃冠師
附元好問孫伯英墓銘伯英在太學時所與遊
皆一時名士故相程公日新判河南伯英居門
下甚愛重之貞祐初中原受兵朝廷隔絶府治
中高廷玉獻臣接納竒士號為衣冠龍門大尹
復興惎之會有為飛語者云治中結客將據河
以反遂為尹所構凡所與往來者如雷淵希顔
王之竒士衡辛愿敬之俱陷大獄危有一綱之
禍伯英出入府寺人為出死力者多故得先事
遁去會赦乃歸貞祐丙子子自太原南渡故人
劉昂霄景玄愛伯英介予與之交因得過其家
登夀樂堂飲酒賦詩樽俎間談笑有味使人久
而不厭伯英時年四十許困名場已久重為世
故之所摧折稍取莊周列禦寇之書讀之視世
味蓋漠然矣子意其本出將家氣甚高已折節
為書生束以詩禮優柔饜飫偶以藴藉見名其
鬱鬱不能平者時一發見如縛虎之急一怒故
在世已亂天下事無可為思得毁裂冠冕投竄
山海以高蹇自便日暮途遠倒行而逆施之古
人或為抱關或仕執翿或亡從博徒賣漿者遊
其畫皆出於無聊賴之至耳非本志也又明年
客有來崧山者云伯英真為黃冠師矣正大庚
寅十月十九日歿於亳之太清宫春秋五十有
一因即其地葬之始祖堅國初以軍功贈龍虎
衛上將軍隴州刺史祖楫武略將軍魯山令父
鈞武義將軍昌州鹽使司判官室劉氏前殁子
璋壻同郡王好禮伯英初名邦傑後改天和孫
氏雄州容城人居雒陽四世矣銘曰馬逸覂駕
犢健破車霸略所貪世議之拘我足天衢彼責
守閭我材明堂彼求侏儒蚩蚩之與曹而昧昧
之與居俱腐草木孰别以區千百載而下或有
攓蓬而問者又焉知其輕世肆志自放於方之
外以耗壯心而老歲月歟
燒筍
煨柮舊聞山谷語勸畊還憶大蘇詩傳將火候無多訣
留得天真又一竒未放錦䙀開束縛已看玉版證茶毘
白麻初拜驚燒尾見此應慙富貴癡
曹用之(一首)
用之歸德人幼有賦聲屢中甲乙詩亦有功嘗
戲作鬼仙語云瀏瀏竹間雨熒熒窗下燈相逢
不相顧含淚過巴陵詩有本事中山楊正卿能
道所以然真人作鬼語也
憶舊
花鳥巡簷喚曉晴喚來和氣滿春城春風二十年前客
煮酒青梅也後生
趙達夫(二首)
達夫太原人性嗜讀書而不事科舉南渡後居
緱氏山中安貧守分故終世窮悴壬辰之兵遇
害
紅梅
西湖句好已成塵蠟點都能幾許春乞與瓊兒薄梳洗
才情留待月中人
柳
楊柳攙春不耐秋十分憔悴儘風流水邊沙際風烟冷
收拾殘陽付暮愁
邢安國(二首)
安國字仲祥沁州武鄉人少日有賦聲四十歲
後即不應科舉以詩酒自娛避亂客泌陽十餘
年後北歸備極艱苦其見於詩者如此往時李
長源傳仲祥柳花一詩渠甚愛之今以丹崖集
校之與傳者不同當是長源曾與商略之耶
楊花
細點輕團轉復飄隋家堤岸壩陵橋非綿非絮寒無用
如雪如霜暖不消狂惹客衣知有恨巧尋禪榻故相撩
陂塘回首浮萍滿依舊春風擺翠條
過唐州西李口
白沙翠竹溪上村漁家賣魚喚行人西風吹皺一溪水
水光日影金鱗鱗
張温(一首)
温字元佐上黨人祖仲容字才翁宋末登科仕
至屯田員外郎以好士名天下致仕後有詩云
病身衰退謝明朝北洞閒眠晝寂寥十畝晚禾
烟冉冉一林修竹雨瀟瀟黑花遮眼秋不落白
雪撲頭春未消世事悠悠吾老矣一壺濁酒且
逍遙至今為鄉里所傳元佐泰和六年李演牓
乙科登第詩樂府俱有名於時
感懷一首
彌月不出門出門沙漲東風昏老樹擺撼轟雷奔鬼物
叫嘯山前村僑居客子驚心魂歸來繞屋尋蘭蓀蘭蓀
落索靈苗髠主人醉倒老瓦盆衣袖半帶淋漓痕芸芸
蕭艾同歸根天生天殺何怨恩糟牀與翁共清渾絶勝
被髮叫帝閽
馬舜卿(一首)
舜卿名肩龍以字行宛平人先世遼大族有知
興中府者故又號興中馬氏祖大中國初登科
節度全錦兩州父成誼字宜之張楫牓登科京
兆路統軍司判官舜卿在太學有賦聲宣宗初
人有告宗室從坦殺人從坦字履道一時賢將
帥處猜嫌之地人以為必死而不敢言其冤舜
卿以太學生上書大略謂從坦有將帥材方今
人物無有出其右者臣一介書生無用於世願
代從坦死留為天子將兵書奏詔問汝與從坦
交分厚耶舜卿對臣知有從坦從坦未嘗識臣
從坦冤人不敢言臣以死保之宣宗感悟赦從
坦授舜卿東平錄事委行臺試驗宰相侯莘公
與之語不契留數月罷歸將渡河與排岸官紛
競筐中搜得軍馬糧料名數及利害事目疑其
姦人之偵伺者繫歸德獄根勘適從坦至立命
出之正大四年冬薄遊鳳翔德順州將愛申以
書招舜卿舜卿欲往鳳翔總管以敵兵勢甚張
吾城可恃德順不可守勸勿往舜卿曰愛申平
生未嘗識我一見為知己我知德順不可守我
往必死然以知己故不得不死也乃舉行槖付
族父明之為死别冐險而去既至不數日受圍
城中義兵七八千而已州將假舜卿鳳翔總管
判官守禦一以委之凡受攻百日食盡乃陷軍
中募生致之不知所終時年五十三詔贈某官
配食褒中廟舜卿年少時過襄垣題詩酒家壁
辭氣縱横時軰少有及者如云玉鞭再過長安
道人面依前似花好殷勤勸我棃花春要看罇
前玉山倒他語類此
會州道中
山腰薄雪眩朝暾未放陽和入燒痕一片長安世情月
棃花院落幾黃昏
御訂全金詩增補中州集卷四十一
