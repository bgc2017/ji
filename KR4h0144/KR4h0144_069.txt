欽定四庫全書
御訂全金詩增補中州集卷六十七
元好問五(以下詩從全集補入)
同希顔再登箕山
千年箕山祠蘿徑深以悄桂樹不復見秃蓛餘秋篠盤
盤盡絶頂石冢平木杪長風萬里來筋骸覺輕矯側身
望巖竇解衣憩林表是時夏春交野色亂青縹川光乍
明滅地脉互縈繞岡巒蟻垤出井邑蜂衙繞紅塵洛陽
昏白雲太行曉元功信冥漠一覺疑可了悟彼東山人
胸中魯宜小
雜著五首
禀氣寡所諧衣食固無端所業在農桑甘以辭華軒田
家豈不苦歲功聊可觀帶月荷鉏歸徘徊丘隴間曖曖
遠人村紛紛飛鳥還養真衡茅下庶無異患千遥謝荷
蓧翁躬耕非所嘆
守拙歸田園淹留自無成長吟掩柴門遂與塵事冥素
月出東嶺夜景湛虛明揮杯勸孤影杯盡壺自傾遥遥
望白雲千載有深情
榮叟老帶索原生决納屨邈哉此前修久而道彌著人
生少至百每每多憂慮量力守故轍餘榮何足顧棲遲
固多娛幾人得其趣
桃李羅堂前霜露榮悴之咄咄俗中惡人道每如兹冬
嶺秀孤松卓然見高枝提壺撫寒柯懷此貞秀姿願留
就君住終身與世辭
世短意恒多時駛不可追感彼栢下人泫然沾我衣運
至會歸盡彼此更共之理也可奈何一觴聊可揮酒中
有深味情隨萬化遺西南望崑墟靈人侍丹池我無騰
化術帝鄉不可期且極今朝樂千載非所知
潁谷封人廟
洩洩潁谷雲瀜瀜潁川水封君去我久水雲自清美人
言君善諫微意得鄭子特於悔悟時一語發天理大孝
動天地土苴及頑鄙反身而未誠善諫且敗矣如何千
歲下乃與茅焦比我行潁川道永念負甘旨願作赬尾
魴因之日千里
贈答劉御史卿雲三首
舊聞劉君公學經發源深驊騮萬里氣聖途已駸駸大
梁語三日副我夙所欽濓溪無北流此道日西沉百年
牛山木不復秀穹林南風雖寥寥聞絃猶賞音獨憐夸
毗子一我無古今共學君所貪適道我豈任相酬無别
物徒有好賢心
阿京吾所畏早生號能文初無王家癖聲光自流聞此
行不虛來得接大小君信知珠玉淵足當羔鴈羣君家
有箕裘聖學待策勲但使本根在枝葉復何云殷勤五
色筆未用摧千軍
老鶴何許來澹與孤雲同相值太虛室悠然復西東聖
學要深談惜君别匆匆何時沂水上同詠舞雩風
送欽叔内翰并寄劉達卿郎中白文舉編修三首
忽忽歲云暮烈烈風霜威舉頭望長安游子從此歸我
有平生懷愛君如連枝半年姜肱被所樂良不貲尚恨
人事異離合無定時送君酒一杯侑以彈鋏辭上言行
路難下言長相思
六月渡盟津十月行氾水風濤脱沉舟冰雪危墮指孝
子在中野永念負甘旨家貧親已老形瘵心欲死古稱
季路孝負米曾百里願作鯉與魴寧當怨赬尾君歸不
可緩獻壽迫歲始遙知慈母心已為烏鵲喜
一年不製衣春服犯霜風一日僅兩食腸胃不得充生
平萬里氣頓入低回中田夫怒攘臂縮首甘盲聾老兵
賜顏色歡喜無所容求索厭朋友勞苦慚僕僮無聊復
無聊又復招災凶我有一樽酒澆君磈磊胸君年始三
十白髮成一翁顧以寸心微受此百慮攻君窮復何辭
不見閒閒公文章二百年不救四壁空
德禪師清凉草堂
舊隱伊陸巷把茅入宴息新居蘭若峯老屋補漏坼鐘
魚有勝氣缾錫無滯迹回頭仙人隊談笑初未隔結草
幾成壞逆旅誰主客道人那計許一笑山月白多生負
詩債秋物苦催索遙知得新句崧少為動色(上人舊隠伊陽伊陽)
(有伊陸巷仙人隊者女儿山諸峯名)
北邙
驅馬北邙原踟蹰重踟蹰千年富貴人零落此山隅萬
塜不復識榛莽餘龜趺賢愚同一盡感極增悲歔粤人
惟物靈生也與道俱一為物所眩遂爾迷厥初蜕骨幾
山丘百年不須臾歸盡固其理交喪亦已愚陳迹有足
悲奈此萬化途焉知原上塜不有當年吾
龍門雜詩
不見木菴師胸中滿泥塵西窗一握手大笑傾冠巾青
山有佳招一游負因循老笻動高興萬景森前陳乾元
先有期清伊亦知津細看潛溪樹高臥香山雲學詩二
十年鈍筆死不神乞靈白少傅佳句儻能新遙遙洛陽
城梅花千樹春山中有忙事寄謝城中人
示姪孫伯安
伯安入學小穎悟非凡兒屬句有夙性說字驚老師見
汝挾書歸憶我青衿時青衿昨日耳齒髮忽如兹讀書
悮人多闊疎亦天資元無倚天劍可斷扶桑枝倚梯望
青冥愚者知笑之壯事已無取老謀欲何施幸此掌中
孫未染如素絲就令好紙筆門戶誰當支我有商餘田
汝壯可耘耔便當學種樹未用城南詩(伯安方讀韓集符讀書城南)
種松
百錢買松栽植之我東墻汲井浣塵土插籬護牛羊一
日三摩挲愛比添丁郎昨宵入我夢忽然變昂藏昂藏
上雲霄慘澹含風霜起來月中看細鬛攅針芒惘然一
太息何年起明堂鄰叟向我言種木本易長不見河畔
柳顧盼百尺強君自作遠計今日何所望
虞鄉麻長官成趣園二首
鑿池水交流築屋山四繞衡門在人境三徑深以悄中
庭八九樹晨坐聽百鳥人生信多盧長寢容未了虛舟
有天遊我定物自擾豈不與世竝自是萬物表達觀無
不可言外當意曉
蹉跎匡山游爛漫彭澤酒慨然千載上懷我平生友夫
君負竒節斂氣鬱星斗為吏非所堪徑去如避走王官
唐以還寂寞蓋已久柴車君來隱清風動林藪至今溪
上詩往往在人口淵明不可作此士寧復有
雜詩四首
相士如相馬滅没深天機區區銅馬法徒識牝與驪人
言當塗公惡人知其微如何許劭語受之不復疑知人
固不易人亦未易知媸妍在水鏡鉛粉徒自欺孰為仁
義人未假已不歸伯樂不可作思與曹瞞期
世事如大弩人若材官然乘勢易發機非時勞控弦又
如大水中置彼萬斛船雖有帆與檣亦須風動天不見
周公瑾弱齡已飛鶱不見師尚父鷹揚在華顛彼非生
而材此豈晚乃賢鎡基喻智慧要必有待焉嘆息狂馳
子嘗為愚者憐
崑山有璞玉外質而内美唯其不自衒故與頑石齒和
也速於售再獻甘滅趾在玉庸何傷惜君兩足耳
堂堂明堂柱根節幾歲寒使與蒲柳同扶厦良亦難我
衣敝緼袍我飯苜蓿盤天公方試我劍鋏勿妄彈
采杞
仙苗不擇地榛莽散秋實微霜綠未隕濃露紅欲滴方
書尚服餌僮僕課采拾花葉久已厭功實從此得苦茶
薦竒味凡醖化靈液人傳東坡事世驗西河術誑口亦
自佳輕骨况可必維物多似是致用相萬一向非觀玉
篇誰為分杞棘
宿菊潭
田父立馬前來赴長官期父老且勿往問汝我所疑民
事古所難令才又非宜到官已三月惠利無毫釐汝鄉
之單貧寧為豪右欺聚訟幾何人健鬭復是誰官人一
耳目百里安能知東州長官清白晝下村稀我雖禁吏
出將無夜叩扉教汝子若孫努力逃寒饑軍租星火急
期會切莫違期會不可違鞭扑傷汝肌傷肌尚云可夭
閼令人悲
阻雨張主簿草堂
溼暑雲氣鬱漫淫(去聲)成積雨南風竊陰機萬籟因掀舉
飛濤限江岸懸流迫茅宇塊坐百慮滋歸興生鳥羽兒
童十日約竹馬候門廡曾是百里程川途忽遐阻少遊
去我久念子平生語欵段劣可乘贏餘果何取河汾敝
廬在坐滯西南楚世事不可期客心徒自苦
萬化如大路
萬化如大路物我適相遭往來限隣屋夢寐阻同袍斷
金幾何人年運劇銷膏相歡顧不足爾戈奚暇操古來
泰山名達觀等秋毫蠻觸徒能國蜾臝竟誰豪曠蕩覽
八紘美惡自為曹造物無巧擇大塊有幷包暴公今在
無寒燐起蓬蒿孤心旣悄悄衆口益嗷嗷同塵寧當悔
枉已乃為勞鹿門有高躅世網儻能逃
李道人崧陽歸隠圖
北山范寬筆老硬無妍姿南山小平遠澹若韋郎詩崧
陽古仙村佳處我所知長林連玉華細路入清微連延
百餘家柴門水之湄桑麻蔽朝日鷄犬通垣籬媿我出
山來京塵滿山衣春風四十日夢與孤雲飛可笑李山
人嗜好世所稀逢人覓詩句不恤怒與譏道人本無事
何苦塵中為京師不易居我癡君更癡山中酒應熟幾
日是歸期
學東坡移居二首
廢地三畝餘十年長蒿萊瓦礫雜糞壤白骨深蒼苔孤
客無所投卽此營茅齋墾斸豈不苦寢處亦可懷辱身
賤者事寧當惜筋骸伐木荒林中運甓古城隈辛勤八
十日吾事乃得諧買宅必萬錢一錢不天來今晨見此
屋一笑心顔開
東坡謫黃州符藥行江湖荒田拾瓦礫賤役分僮奴我
讀移居篇感激為悲歔九原如可作從公把犂鉏我貧
公亦貧賦分無賢愚論人雖甚媿詩亦豈不如
歴下亭懷古分韻得南字
東秦富佳境北渚擅名談兹游亦已久纔得了二三南
山壓城頭十里奎與函洑流出地底城隅滿泓潭金絲
弄晴光玉玦響空嵌清漣通畫舫秀水深雲龕華峰水
中央鬱鬱堆煙嵐荷華望不極綠淨紛紅酣毒熱非山
陽卑濕無江南承平十萬戶他州隔仙凡劫火土一丘
樹老草不芟巧盡露天質到眼皆竒探千年歴下亭規
模見覃覃懷賢成獨詠勝賞何由參
舜泉效遠祖道州府君體
重華初側陋嘗耕歴山田至今歴下城有此東西泉喪
亂二十載祠宇為灰煙兩泉廢不治(平)漸著瓦磔填蛙
跳(平)聚浮沫羊飲留餘羶我行歴荒基涕下何漣漣舜
不一井庇下者何有焉帝功福萬世帝澤潤八埏要與
天地竝寧待一水傳甘棠思召伯自是古所然我欲操
畚鍤浚水及其源再令泥濁地一變清泠淵青石壘四周
千祀牢且堅石渠漱清溜日聽薰風絃便為泉上叟
抔飲終殘年
與張仲傑郎中論文
文章出苦心誰以苦心為正有苦心人舉世幾人知工
文與工詩大似國手碁國手雖漫應一著存一機不從
着着看(平)何異管中窺文須字字作亦要字字讀咀嚼
有餘味百過良未足功夫到方圓言語通眷屬只許曠
與䕫聞絃知雅曲今人誦文字十行誇一目閼顫失香
臭瞀視紛紅綠毫釐不相照覿面楚與蜀莫訝荆山前
時聞刖人哭
銅鞮次村道中
山徑一何惡一澗復一嶺昂頭一握天放脚百丈井武
鄉有便道故遶銅鞮境涉險良獨難又復觸隆景羸驂
蹄已穴怨僕氣將癭與世恒背馳用力何自省河汾紹
絶業疑信紛莫整銘石出壙中昧者宜少警少時曾一
讀過眼不再省南北二十年夢寐猶耿耿喻如萬里别
燈火得對影行役豈不勞聊當忍俄頃
蕭齋(并引)
故民部長陵蕭公泰和大安之間名德雅望朝臣無
出其右其為太原道漕使時不肖方厠諸生間顧嘗
一望眉宇以為甚幸然亦以齒少且賤不得與横經
之末而為恨也北渡後居陽平見關中人邢公達談
公平生往往色揚而神躍問之知其為公夫人之猶
子也蓋公達之先人於公恩義良厚而公所以報之
者為甚力公達初仕部掾年甫三十遂為州上佐出
入臺閣者二十年雖其材致然亦藉公為之司命耳
予雅知公達之敬公也凡欲聞公之故則就訪之公
達以所居之室乞名於予因以蕭齋目之且為之說云
士之生世有一鄉之士有天下之士有一人之所私
慕有天下之所共稱分限所在不能以強人而人亦
不得而強之也惟公承王公餘烈奕葉台鼎世譜完
具與當楊杜氏相上下故言氏族者推其貴出入經
史優柔厭飫發擿祕奥不減前軰蔡無可故言討論
者服其博奏讞疑獄致力忠愛一言之仁利及永久
故言斷獄者歸其平彊禦不奪其操公相不易其介
幅巾鄉社坐鎮頽俗故言進退者推其高蓋天下所
共稱非一人之私慕高山仰止其誰曰不然古人有
愛蕭子雲筆札者得蕭之一字遂以名所居況於其
所天乎因為詩以貽公達有好賢如緇衣者請為同
賦焉
十年金門客一日蓬蒿人煙煤兩椽屋因公名字新昔
公無恙時四海望經綸敦龐一古儒風采自名臣人亡
典刑在百世留清塵師尊世共然況予夙所親愛公入
夢想逶迤見垂紳教兒多讀書公言諒諄諄他特門戶
改亦惟公所姻我嘗望公顔道左避朱輪至今誦其詩
喜色為津津歸秦如未老會買東家隣
别李周卿一首
風雅久不作日覺元氣死詩中柱天手功自斷鼇始古
詩十九首建安六七子中間陶與謝下逮韋柳止詩人
玉為骨往往墮塵滓衣冠語俳優正可作婢使望君清
廟瑟一洗箏笛耳
詶韓德華送歸之作
良朋滿東州歲月見忠悃韓侯晚相值意氣尤懇懇我
嘗相斯人趣向識端本立節栢有心樹德蘭在畹官榮
睨不顧寄興淨雲巘今世走名場旗旆幾仆偃賤子本
無取玉趾渠往返昨聞遂歸養見謂竹林阮暑塗三百
里追送不憚遠觀君木訥姿百念為日損顧方慙衣絅
又被以華衮桑榆倘可收歲事在穮蓘里門眼中見歸
袖勞重挽鷄黍先有期升堂未言晚
戊戌十月山陽雨夜二首
朔吹作還止雲意鬱以周十月雷收聲陽和自油油此
雨非舊雨春旱歴夏秋道路土三尺今朝見浮漚山城
信樂土凶年未消憂一蝗食禾盡半菽不易求流民四
方來斷港魚鰕稠忍死待一麥秋種且未投乾溢誰所
司雩壇徧九州醉飽到狐鬼巫覡自懷羞帝命制江湖
野語良悠悠龍公為汝賀桑榆定可收
霏霏散浮煙靄靄集微坌出門望白塔但覺襟袖潤繁
聲忽赴節細點復成陣久渴疑未厭(平)已作寧小靳山
陽冬候煖麥脚易滋分(去)土膏入滲漉破粒容可趁此
邦信可樂風土同三晉單車我東來塵土滿歸鬢裹糧
失先具閉糴困餘吝今朝人事改一雨開百順僧窗晚
色淨喜極夢為盡枕上一詩成燈花落紅燼
看山
慘慘悲去國鬱鬱賦卜居不采西山薇即當葬江魚今
日忽有得蕩如脱囚拘青山坐終日忘讀案上書臯壤
與山林使我欣然歟我身天地間託宿真蘧廬無窮閱
有限萬期亦須臾坎止及流行何計疾與徐百年險與
夷又似萬里途良馭馳康莊九折亦摧車必惟易之就
遇險當何如化化復生生體異理不殊鷺非浴而白烏
豈黔而烏誰續長脛鶴誰截短足鳬孔墨不煖席盜跖
華堂居公車困方朔太倉飽侏儒杜子露雙肘朝參出
無驢軟裘與快馬照耀輿臺軀天隨隱笠澤杞菊供盤
盂擊鮮日為具大嚼皆屠沽乖逢自乖逢賦分無賢愚
作計窮一我造物良區區嚮也憂不足乃今樂有餘
九日讀書山用陶詩露凄暄風息氣清天曠明為
韻賦四首
今日復何日霜氣倏已凄登高有佳招山中古招提翩
翩劉公子玉田重相攜乾坤動詩興澗壑忘攀躋霍侯
家甚貧劣有酒與鷄城居厭鼙鼓移家此幽棲世網不
易逃所向皆塵泥何以濯我纓林間有清溪
霜氣一偃薄杳杳秋山空臨高望烟樹黃落雜青紅造
物故豪縱窮秋變春容錦障三百里不盡臺山東燦燦
黃金華羅生蒿艾叢野人不知貴幽香散秋風秋物自
横陳顧揖苦不供誰能搖醉筆吐句凌清雄
賞心古難并暮景日易費故人成此游樽酒重相慰新
詩互酬唱清談見滋味鱷鯢方偃蹇鼃黽共騰沸懸險
劇褒斜清渾雜涇渭爭教十圍腹滿貯憂與畏情親到
真率寧復轉喉諱鄭重伯雅生藉汝聊吐氣
紫微老仙伯少日見承平甲子五百餘䨇瞳益清明披
莊不盈尺翛然澹無營庭柯挂秋蔬老樹風泠泠我有
年德尊公深鄉曲情思得菊潭酒為公制頽齡作詩語
同游明年復尋盟看翁九節杖翩翩上崢嶸
留月軒
丈室何所有琴一書數冊花竹結四隣繁隂散芳澤閒
門無車馬明月即佳客三人成邂逅又復得驩伯驩伯
屬我歌蟾兔為動色商聲隱金石桂樹風索索乾坤月
與我光滅即生魄元精貫當中寧有天壤隔卯君尚奚
待言論累數百多談令人厭坐睡墮驚幘一笑鷄未鳴
虛窗自生白
趙吉甫西園(園名種德)
王城比民居近市無閒田閒田八九畝乃在城西偏久
矣瓦礫場莽為狐兔阡高人一留顧老木生雲烟築屋
臨清流開窗見西山人境偶相值遂無城市喧趙侯嗜
讀書兀坐守遺編性情入吟咏古澹無妖妍酸鹹與世
殊至味久乃全我作别墅詩請為子孫傳耕耘有定業
歉豐屬之天寧作鹵莽兒袖手待逢年汲古先有齋種
德今有園期君在晚歲無庸計目前
臨汾李氏任運堂二首(并序)
彦仁從軍久厭於事物之累念欲脱去之而不可得
也故嘗鬱鬱不自聊求予發藥之予名其居曰任運
且為賦詩
官職有何好凛凛蹈危機車塵及馬足捧手仍低眉棄
去何足道無從脱縶維不如聽其然歲晚倘可期此心
未馴初養虎時飽饑一為金石止坐閱萬物馳汨泥揚
其波哺糟歠其醨漁父我所學靈均竟奚為上堂壽慈
親兄弟如塤篪菽水致足樂況有甘與肥人生天地間
長路有險夷遇險即欲避安得皆通逵君家北山翁百
世留清規樂天而知命行矣君何疑(北山翁彥仁之伯祖泰和問以高道)
(提點天長胥莘公贈詩有百世清規之語故及之)
履危恨無機避禍欣有策後慮徒自密前路寧汝測七
戰殁牖下坐談得刺客周身容孔智伐木不宋厄九折
怯乘險瘴海悲遠謫就令家長安獨不死牀簀人生多
憂畏年壽幾至百惴惴首尾間天宇坐成窄重泉青雲
梯平地黃土陌乖逢有定在拙計徒巧擇行樂當及時
莫待頭雪白(黃土陌見初學記奴僕門)
曲阜紀行十首
荒城臥魯甸寒日澹平蕪千年素王宫突兀此城隅我
昔入小學首讀仲尼居百讀百不曉但有唾成珠少長
授魯論稍與義理俱攝齊念升堂壊壁想藏書翩翩七
十子佩服見舒徐慨然望闕里日思膏吾車五原東北
晉因循迫桑榆今日復何日南冠預庭趨隱隱金石聲
怳如夢清都偉哉神明觀欣幸當何如
殿屋劫火餘瓦礫埋荒基入門拜壇下儼然想光儀憶
當講授初佩服何逶迤登降幾何人鸞鳳相追隨千年
仰階級天險不可躋文杏誰此栽世世傳清規植根得
所託在木將何知
堂堂魯三檜培植出天巧規模欲十抱竒秀供百繞誰
言甲戌亂煨燼入炎燎青烟干雲上羣鶴空自矯哀哀
嶧陽人腸肺痛如攪魯郊木何限此樹實所少神明信
扶持厄運豈易曉雩臺滿荒榛逵宫餘曲沼紛紛閱成
壞何異晏與早道存有汙隆物齊無夀夭霜皮眼中見
鬱鬱自塵表君看泰山石萬古青未了
陋巷陋復陋老屋在人境門前軒蓋多閉戶自幽屛近
郊無百畝負郭纔半頃饘粥聊自供取足唯一井此井
閱千歲清節傳箕潁尚想瓢飲初至味久益永德隣與
周旋聖域容造請貧中有此樂日暮獨何怲泓然窺古
甃一勺試甘冷上池果能神轉盼得深省塵埃竟何有
素髮忽垂領共學誰我容從之抱修綆
泮宫何所有舞雩但荒臺泮水涸已久北風捲黃埃顧
瞻魯公宫感極令人哀獻馘亦盛事規摹到平淮作計
萬萬古而今安在哉獨愛鼓瑟翁不與三子偕宗周方
訖籙聖師猶卷懷但欲春服成風乎詠歸來我亦淡蕩
人涉世寡所諧浴沂行有日一笑心顏開
大姦何所如猰㺄雄且猛雖然弭耳伏擇肉會一騁卯
也不敗露名與聖師竝天刑竟莫逃不待七日頃曹瞞
盜漢璽僅得保要領與卯均小人脱網乃差幸小偷學
不至適足汚鍖鼎不從市朝肆必就遠方屏兩觀餘坡
陁萬世示頑獷神兵凛可怖過者宜少儆
不見講堂處指似存世譜遺基洙泗間荒惡餘十畝聖
師既已老自衛歸在魯正樂修六經卒業此其所當時
季路室完整逮建武太僕忠且壯持用方禦侮如何盛
唐日一廢不重舉中和天地位寧復俟庭廡所嗟世道
衰師授日莽鹵空餘千歲井黕黑照終古
白塔表佛屋萬瓦青粼粼何年勝果寺西與姬公鄰塔
廟恣汝為豈合魯城闉魯人惑異教吾道宜湮淪許行
學神農耒耜手自親當時子孟子直以為匪民況彼桑
門家糞壤待其身一朝斷生化萬國隨荆榛孟氏非所
期安得揚與荀丹青贊神化舊染為一新坐令鐘魚地
再睹籩豆陳吾謀未及用勿謂秦無人
天地有至丈六籍留聖謨聖師極善誘小智秪自愚文
章何物技不直咳唾餘操戈競虛名望塵拜高車所得
不毫髮咎責滿八區公論懸日星豈直小人儒喻彼失
相者倀不知所如指南一授轡聖門有修途陽光照薄
暮尚堪補東隅悠哉發深省灑埽今其初
林墓連魯城方廣十里間林間百草具棘刺死不蕃楷槐作
横理青青閱千年懷人成一慨何止召公賢博陵石翁
媪名字無留鐫兩獸墓前物歲久乃訛傳昨我游魯
門規作孔林篇聖人與天大聖道難為言所見不一
記來者何述焉詩成私自媿小子良斐然
岳祠齋宫夜宿
煌煌德寧宫望秩年祀永唐來幾焚蕩規制仍峻整龍
旂嚴黼座金罽散光炯嶽拜行且周偉觀竊欣幸青紅
留壞壁兵衛自馳騁木杪見龜趺雄筆映鐘鼎中和昔
喪亂已溺寧再拯有來鴈門公赤手探虎鯁經營入慘
淡灑落出鋒穎凶豎竟自摧神鑒益彪炳青山閱人代
今古一炊頃摩挲盤根槐甲子誰記省朅來石門道煙
岫接雲嶺霄漢瞻上階濃碧插秋影青林雨聲集懸瀑
激奔猛森然心魄動冰雪凄以耿飄颻想仙袂飛下玉
蓮井昨夢知是非復此造真境妙香淨餘習灝氣發新
警鶴書來何遲素髮迫垂領玄壇展衰步似欲逐幽屏
高柯月紛紛徘徊惜清景
示程孫四首
并州望南宫東南千里餘六年念兒女鬱鬱心不舒程
孫問安否一月兩寄書老我倦出門況是涉畏途鞍馬
二十日面色為焦枯白兄應見笑此行亦區區
吾女在吾家先已安卑弱雖然適貴門一味甘儉薄財
廉出仁讓語省見端慤婦道化一州母女皆願學州人
聞我至相與喜且愕謂我六十翁齒髮未衰落擊鮮日
為具和氣動城郭為說壻女賢宅相知有託乃公私有
賀一月醉杯杓生女四十年今有為父樂
直孫年志學玉立無纖瑕簡孫甫勝衣芳蘭茁其芽燦
燦彩翠翔鵷雛映朝霞諸孫獻公夀喜極復長嗟吾母
河南君閨門靜無譁殷勤教女孫乃今成汝家老我何
足道外舍儘得誇
會聚樂不貲言别悽以惻風雲動老懷車馬見行色明
年吾六十家事斷關白唯當近酒醆亦復抛書冊提攜
兩童子欵段或下澤玉雪念吾孫未覺千里隔乘興徑
一來髯壻當速客
九月初霖雨中感寒痺作
留飲工作祟臂股半風滛風滛喜陽景旬浹坐秋霖兒
寒益跳梁衰暮苦難任病枕怯遙夜破窗風露深兩年
魏大名千門響霜碪客行足繒纊家居但疎衾絇絲不
易得候蟲徒自吟無衣思南州傷哉非獨今
贈鸎
鄰墻擁高樹深樾蔭衡宇山禽十百種晨夕所棲處獨
愛黃栗留婭姹如稚女笑啼啼又笑宛轉工媚嫵低窺
疑欲下轉盼忽驚舉花暗柳隂隂尚記兒時語詩家此
尤物名字喧樂府天真累絲竹容服仍楚楚宫額畫眉
闊黛黑抹金縷恨不掌上看毛羽得細數山城無與樂
好鳥亦求侣時持貫珠來有唱當和汝
讀書山月夕二首
層崖多古木細路深莓苔柴門開曉日雲際青山來靜
中有真趣孤賞何悠哉
久旱雨亦好旣雨晴亦佳䋲牀對明月樹影含清華墻
東有洿池欹枕聽鳴蛙
繼愚軒和党承旨雪詩二首
南來何所如孤根轉風蓬以彼萬里途寄此一畝宫明
窗一繩牀稍覺紛華空唯餘作詩癖尚與當年同人言
詩窮人無詩吾自窮此世等夢耳誰窮復誰通茹噎當
快吐聊此寬吾胸
老麻臥雲壑澗松上崢嶸斯文要棟梁頽圯可力撑匠
石殊未來破屋燈青熒乾坤有二鳥一息當一鳴區區
用舍間而亦隨重輕百挽迹莫前一怒怨已盈臨風三
太息此意何時平
郎文炳心遠齋二首
茅齋迫官居塵土日蓬勃道人掩關坐挂眼無外物明
窗一蒲團濯足晨理髮一片萬古心清潭兩明月
止性如止水惜身如惜玉婦姑得相安久矣脱羈束兒
童挾書至燈花催夜讀自是周太常生平耐幽獨
蕭寺僧歸横軸
山空秋草寒露暗光已夕悠悠松門月靜照禪客入遙
知夜堂深疎鐘動幽寂
祁陽劉器之以墨竹得名今年春薄游鹿泉因為
予寫真重以小景見餉凡以求予詩而已賦二十
韻答之
去國二十年跬步即異境中間歴齊晉陡下如墮井轍
涸困波神祠廢卧土梗垂翅附危柯饑腹得畫餅皂櫪
竝牛驥泥淖閧蛙黽紛紛疲應接碌碌陪造請尚頼麴
生賢真味留雋永嗟跎鐘鼎意盡付銅尾秉劉生工寫
照游戲出俄頃高懸大圓鏡寫我神形影青衿昨日爾
素髮忽垂領詩餘飯山瘦智縮武庫癭霄漢邈南宫寂
寂媿鄧耿包虎錦衾爛薛鶴霜毛整鼠目與麞頭何堪
汚毛穎厚貺久未報重以大年景藂篠點棲禽樹石帶
烟暝知君深意在勸我事幽屏衡茅方卜築亦復謀二
頃封龍有佳招因之發深省
答王輔之
我宅西山隅君居潁之濱昨朝與君語(或作晤)憶我山中
春君家縣豪傑交結通周秦四海盧御史肯來作師賓
風流被諸郎文質猶彬彬乃知父兄意潤屋亦潤身喪
亂幾何時孤身走踆踆貂裘風霜老獨有佳句新被褐
懷珠玉知君未全貧我詩初不工硏磨出艱辛雖欲尸
祝之芻狗難重陳顧方媿盈川況敢同照隣汾流清復
清堪君濯纓塵居人與行客早晚期相親
寄題沁州韓君錫耕讀軒
束帶見督郵甘以辭華軒嘯傲南窗下且樂我所然斜
川今在亡問津有遺編行尋柴桑里遂得桃花源桃源
無漢魏況復義熙前讀書與躬耕兀兀送殘年淵明不
可作尚友乃為賢田家豈不苦歲功聊可觀讀書有何
味有味不可言遙知一樽酒琴在已無絃
虞坂行(丙子夏五月將南渡河道出虞坂有感而作)
虞坂盤盤上青石石上車蹤深一尺當時騏驥知奈何
千古英雄淚横臆龍蟠於泥易所歎麟非其時聖為泣
玄龜竟墮余且網老鳳常饑竹花實天生神物似有意
驗以乖逢知未必若論美好是不祥正使不逢何足惜
孫陽騏驥不竝世百萬億中時有一乃知此物非不逢
轅下一鳴人已識我行坂路多閱馬敢謂羣空如冀北
孫陽已矣誰汝知努力鹽車莫稱屈
畫馬為邢將軍賦
大宛城下戰骨滿駑駘入漢龍種藏將軍此紙何處得
便覺房駟無光芒人中馬中兩勍敵天門鴈門皆戰場
并州父老應相望早晚旌旗上太行
送郝講師任崇福官(郝平晉人)
大方之家幾知津郝君七十老斵輪書文五車喙三尺
劇談混沌今猶神太玄博士為絶倒君言誇矣天公嗔
長安冠蓋羅青雲洛陽車馬爭紅塵怪君掉頭不肯住
寂寞來作由東隣崧高維岳古所秩三十六帝有外臣
玄都石壇待飈馭宫殿突兀松輪囷上界仙人鄧雲山
洞天治所名司真蓬萊方丈去不遠明星玉女時相親
瑶華可擷蘭可紉烟霞永隔塵中人黃鶴一去不復返
白鷗萬里誰能馴為我殷勤謝鄧公玉華歲晚當平分
赤壁圖
馬蹄一蹴荆門空鼓聲怒與江流東曹瞞老去不解事
誤認孫郎作阿琮孫郎矯矯人中龍顧盼叱咤生雲風
疾雷破山出大火旗幟北捲天為紅至今圖畫見赤壁
髣髴燒迹留餘蹤令人長憶眉山公載酒夜俯馮夷宫
事殊興極憂思集天澹雲閒今古同得意江山在眼中
凡今誰是出羣雄可憐當日周公瑾顦顇黃州一秃翁
愚軒為趙宜之賦
心生心化誰摶控舉世倀倀皆大夢百年只辦作朝三
爭識羣狙先汝弄人人具此清淨眼妄翳無根嗟自種
天機嗜欲涇渭雜道念紛華鄒魯閧令人却羡愚軒愚
一蹴藩籬開廓空愚軒虛室久生白掌上精真元自洞
氣簁神火具長物豈有古方傳魯宋人言此眼本無負
死恨冥行人所共智愚何預阿堵中或者桔橰賢抱瓮
病瘖能指跛能履眉睫雖存寧復動我云俗士蔽一曲
全笑不全從古衆渠儂六鑿日相攘内不錙銖徒外重
守宫緣壁夸覆射懸蝨如輪規命中天和一洩不知止
膏火自焚良可痛從教目比方相多纔與瞽師論伯仲
先生真是有道者老境一愚聊自送五官止廢而神行
就令有眼將無用寄謝諸方五味禪葛藤莫作金鎞頌
西窗
西窗鳥聲千種好樹隂離離動微風青山滿前掩書坐
欲話懷抱無人同花校不笑綠鬢改罇酒自與黃金空
少年樂事總消歇落日澹澹天無窮
聞欽叔在華下
翰林僊人詩酒豪平生嵇阮參遊遨山中草棘滿霜雪
可惜渠家宫錦袍聞君忍饑讀離騷思之不見心為勞
舉頭西望忽大笑太華落落長庚高
女几山避兵送李長源歸關中
山骨稜稜雪花白北風不貸單衣客與君此别欲何言
若箇男兒不湮阨相濡相呴尚可活轢釜何曾厭求索
從知鮫鱷無隱鱗芥視三山需一擘自古饑腸出竒策
漢廷諸公必動色見君軒蓋長安陌
雪後招隣舍王贊子襄飲
去年春早百日強小麥半熟雨作霜青山無情不留客
單衣北風官路長遺山山人伎倆拙食貧口衆留他鄉
五車載書不堪煮兩都覓官自取忙無端學術與時背
如瞽失相徒倀倀今年得田昆水陽積年勞苦似欲償
隣墻有竹山更好下田宜秫稻亦良已開長&KR0008;掩烏芋
稍學老圃分紅薑宋公能詩雅好客勸我移家來水傍
一閒入手豈易得夢中我馬猶玄黃君不見并州少年
作軒昂鷄鳴起舞望八荒夜如何其夜未央賣刀買犢
未厭早腰金騎鶴非所望河南冬來已三白土膏墳起
如蜂房崧山東頭玉旆出父老知是豐年祥南溪酒熟
梅花香高聲為喚墻東王便當過我取一醉聽歌長安
金鳳凰(鄰舍宋可字予之隱君子也并州少年謂李汾長源長安金鳳凰者齊梁間田舍兒所歌)
半山亭招仲梁飲
孤城鬱鬱山四周外人乍到如纍囚半山亭前浙江水
只可與君消百憂江山百年有此客雲樹六月生凉秋
世上紅塵爭白日一丘一壑去來休
巨然松吟萬壑圖
胸中刺鯁無九澤畫裏風烟纔一漚阿師定有維摩手
斷取江山着筆頭石林蒼蒼崖寺古銀河浩浩松聲秋
方外賞音誰具眼莫將輕比李營丘
太白獨酌圖(宣和所藏李伯時筆)
謫仙去世三百年海中鯨魚渺翩翩豈知龍眠天馬意
忽有玉樹秋風前金鑾歸來身散仙世事悠悠白髮邊
會稽父老何處在千里名山入酒船清景已隨詩句盡
風流合向畫圖傳往時長安酒家眠焦遂不狂張不顛
想得三更風露下醉和江月弄江烟
松上幽人圖(宋宗婦曹夫人仲婉所畫有曹道冲題詩)
秋風謖謖松樹枝仙人骨輕雲一絲不飲不食玉雪姿
竹宫月夕頻望祠竟不下視齋房芝人間女手乃得之
眼中擾擾昨暮兒畫圖獨在羲皇時子懷渺兮幽林思
戲題新居二十韻
去冬作舍誰資助縣侯雅以平原故賢郎檢視日復日
規制從頭盡牢固南風一夕怪事發突兀赭垣殘半柱
乞漿得酒過初望曲突徙薪忘後慮長淮千里燕巢林
明月一枝烏遶樹東家老屋西北走衆木枝撐留少住
由來馬隊非講肄況與彘牢通過路聚廬托處何暇擇
重為主人推奬悞夏秋之交十日隂抱被倚門愁旦暮
問君新居在何許只去火餘纔數步學宫分地與閒冷
使館有牆遮雜汙就中此宅尤費手官給工材半傭僱
十寒一暴半載強纔得安牀置鐺釜紛紛暗被兒女笑
老虎般彪今幾度胸中廣厦千萬間天地一身無着處
北來衣冠日枯槁十九桃符傍門戶乾坤血肉得此身
剰有把茅能勿懼上方下比良易見好惡且當隨所遇
仰看片瓦聊自賀疾過巖墻寧反顧合歡明日招諸隣
狼籍杯盤從飽吐
贈蕭鍊師公弼
吾家阿京愛公弼吾家澤兄敬公弼半生夢與公弼游
豈意相逢在今日春風和氣見眉宇玉壺冰鑑藏胸臆
人間萬事君自知未必君材人盡識蘇門水木無纖埃
聞君家近公和臺仙家近日多官府黃帽青鞋歸去來
(時汰佛老家甚急故云)
送弋唐佐董彥寬南歸(且為潞府諸公一笑)
河汾續經名自重附會人嫌迫周孔史臣補傳久已出
浮議至今猶洶洶薛收文志誰所傳貴甚竹書開汲冡
沁州破後石故在為礎為矼吾亦恐暑涂十日來一觀
面色為黧足為腫淡公淡癖何所笑但笑弋卿堅又勇
自言浪走固無益遠勝閉門親細冗摩挲石刻喜不勝
忘却﨑嶇在岡隴潞人本淡新有社淡事重重非一種
有人六月訪琴材不為留難仍從臾懸知蠟本入渠手
四座色揚神為竦他時記籍社中人流外更須增一董
蕭仲植長史齋(修武作)
張顛飲豪傾四座脱帽狂呼誰敢和南宗北宗知幾人
醉眼紛紛飛鳥過是公技進不名技元氣淋漓隨咳唾
偶然捉筆本無意自有龍騰并虎卧當時誰有戰國策
(長史帖云借戰國策可付之凡七字)門外雷車忽驚墮天星無數不知名
色正芒寒纔七箇蕭郎家世陵谷後爭信空囊蓄竒貨
蕭齋故事今復舉未怕秋風吹屋破護持有物世共喜
不獨一時為子賀藏舟夜壑未厭深隄備有人來倚柂
送宋省參并寄潞府諸人
茅齋團團蝸殼大苦被傍人嘲塞破官家眼孔十萬緡
未與書生供一唾長衫只辦包瘦骨故紙何緣變竒貨
不因三致大耳兒老雪屯門甘凍卧國中腐鼠凡幾嚇
玉上青蠅非一箇荆人美璞刖足招君足尚存乃可賀
雲間太行青在眼上客歸來傾四座因君寄問社中人
前日淡公行復過
覓神霄道士古銅爵
雷章著土紛朱碧秋菌春蒲人不識若非儀狄墓中來
應自杜康祠下得古人我得酒之傳摸索飲器流饞涎
巧偷豪奪吾何敢他日酬君九府錢
賦澤人郭唐臣所藏山谷洮石研(研有銘云王將軍為國開臨洮)
(有司歲餽可會者六百鉅萬其於國中得用者此研材也研作璧水樣)
舊聞鸚鵡曾化石不數鸊鵜能瑩刀縣官歲費六百萬
纔得此研來臨洮玄雲膚寸天下徧壁水直上文星高
辭翰今誰江夏筆三錢無用試鷄毛
天井關
石磴盤盤積如鐵牛領成創馬蹄穴老天與世不相關
玄聖栖栖此廻轍二十年前走大梁當時塵土困名場
山頭千尺枯松樹又見單車下太行自笑道塗頭白了
依然直北有羊腸
題商孟卿家明皇合曲圖
海棠一株春一國燕燕鶯鶯作寒食千古萬古開元日
三郎搦營仰面吹天公大笑嗔不得寧王天人玉不如
番綽樂句不可無宫腰不按羽衣譜疾舞底用牧豬奴
風聲水聲閟清都夢中令人羡華胥何時却竝宫墻聽
恨不將身作李謩
贈答張教授仲文
秋燈搖搖風拂席夜聞歌聲無處覓疑作金荃怨曲蘭
畹辭元是寒螿月中泣世間刺繡多絶巧石竹殷紅土
花碧窮愁入骨死不銷誰與渠儂洗寒乞東坡胸次丹
青國天孫繰絲天女織倒鳳顛鸞金粟尺裁斷瓊綃三
萬疋辛郎偷發金錦箱飛浸海東星斗溼醉中握手一
長嗟樂府數來今幾家&KR1233;借春風染華髮筆頭留看五
雲花(七言長詩於中獨一句九言韋郎有此例長吉亦有此例)
馬嶺
仙人臺高鶴飛度錦繡堂傾去無路人言馬嶺差可行
比似黃榆猶坦步石門木落風颼颼僕夫衣單往南州
星落東南三百里鬢毛衰颯兩年秋(予去歲往河南遷奉亦取黃榆嶺路)
㶏水(聞郾城張伯玉訃音作)
㶏水復㶏水東望雁行没殷勤一杯酒遥酹㶏亭月裴
回功名會脱落豪俠窟中州有士論指與雷李屈挂弓
須扶桑洗劔必溟渤皇天靳美器一世惜英物神交付
冥漠生氣凛毛髮古來天下馬萬里入超忽良樂不竝
世燕市空駿骨狂歌叫秋雲北風撼林樾
哭延孫
兒生去年冬閭里日相慶今年廹周晬疹痘俱已竟斕
斑綴錦衫未與玉雪稱宅相望此孫惜愛均氣命一宵
誰奪去遽有亡辜横情鍾本難忘力挽將安勝憶昔點
粧初季女抱臨鏡灼灼芙蓉花澹與清波映霜風入芳
渚瘦綠餘荷柄嬌紅耿在眼百喚不一應寂寞空鏡前
老眼淚如迸
御訂全金詩增補中州集卷六十七
