欽定四庫全書
御訂全金詩增補中州集卷六十三
遺獻二人
元好問一(共詩一千三百五十六首以下已借刻顧嗣立元百家詩初選中)
補元郝經元遺山先生墓銘歲丁已秋九月四
日遺山先生卒於獲鹿寓舍經走常山三百里
爇文酹酒哭於畫像之前先生與家君同受業
於先大父經復逮事先生者有年義當叙而銘
之詩自三百篇以來極於李杜其後纖靡淫豔
怪誕僻澀寢以弛弱遂失其正二百餘年而至
蘇黃振起衰踣益為瓌竒復於李杜氏金源有
國士務决科干禄置詩文不為其或為之則羣
聚訕笑大以為異委墜廢絶百有餘年而先生
出焉當德陵之末獨以詩鳴上薄風雅中規李
杜粹然出於正直配蘇黃氏天才清贍䆳婉高
古沉鬱太和力出意外巧縟而不見斧鑿新麗
而絶去浮靡造微而神采燦發雜弄金碧揉飾
丹素竒芬異秀洞蕩心魄看花把酒歌謠跌宕
挾并幽之氣高視一世以五言雅為正出竒於
長句雜言至千五百餘篇為古樂府不用古題
特出新意以寫怨思者有百餘篇用今題為樂
府揄揚新聲者又數十百篇皆近古所未見也
汴梁亡故老皆盡先生遂為一代宗匠以文章
獨步幾三十年銘天下功德者盡趨其門有例
有法有宗有趣又至百餘首為杜詩學東坡詩
雅錦機詩文自警等集指授學者方吾道壞爛
文曜曀昧先生獨能振而鼓之揭光於天俾學
者歸仰識詩文之正而傳其命脈繫而不絶其
有功於世又大也每以著作自任以金源氏有
天下典章法度幾及漢唐國亡史興已所當為
而國史實錄在順天道萬戶張公府乃言於張
公使之聞奏願為撰述奏可方闢館為武安樂
䕫所沮而止先生曰不可遂令一代之美冺而
無聞乃為中州集百餘卷又為金源君臣言行
錄往來四方采摭遺逸有所得輙以寸紙細字
親為記錄雖甚醉不忘於是雜錄近世事至百
餘萬言捆束委積塞屋數楹名之曰野史亭書
未就而卒嗚呼先生可謂忠矣先生諱好問字
裕之太原秀容人系出拓跋魏故姓元氏曾大
父春忠顯校尉隰州團練使大父滋善儒林郎
銅山府君贈朝列大夫父格顯武將軍鳳翔府
路第九處正將兼行隴城縣令騎都尉河南縣
開國男邑食三百戶妣河南縣君張氏先生七
歲能詩太原王湯臣稱為神童年十一從其叔
父官於冀州學士路宣叔賞其俊爽教之為文
年十有四其叔父為陵川令遂從先大父學先
大父即與倡和或者譏其不事舉業先大父言
吾政不欲渠為舉子爾區區一第不足道也遂
令肆意經傳貫串百家六年而業成下太行渡
大河為箕山琴臺等詩趙禮部見之以為少陵
以來無此作也以書招之於是名震京師目為
元才子登興定五年進士第不就選往來箕潁
間數年而大放厥辭於是家按其仆人嚼其句
洋溢於里巷吟諷於道塗巍然坡谷復出也初
筮仕除鎮平令再轉内鄉遂丁艱憂終喪正大
中辟中州南陽令南陽大縣兵民十餘萬帥府
令兼鎮撫甚有威惠詔為尚書都省掾居無何
除左司都事再轉為中順大夫行尚書省左司
員外郎兼修起居注上騎都尉河南縣開國子
食邑五百戶賜金紫魚袋天興初入翰林知制
誥金亡不仕而卒春秋六十有八某年月日葬
於秀容之先塋前配同郡張氏戶部尚書林卿
之女再配臨清毛氏𣙜貨司提舉飛卿之女子
男三人長曰撫奉直大夫汝州知州兼管諸軍
鄂勒勸農事次曰振仕太原路參佐次曰總尚
書都省監印女五人長曰眞適進士東勝程思
温次嚴女冠詔為宮教號浯溪眞隱次順早卒
次適成和郎大都惠民司提點太原翟國才次
適建德路織染局大使定襄霍繼祖銘曰士子
賈技爭綴緝僥倖寸禄奔走急以為詩文作無
益糞壤擲棄明月璧先生卓犖有異識振筆便
入蘇黃室開闢文源剪荆棘大聲復完金玉擊
爛漫長醉思盈溢瑞錦秋花亂堆積險妬護前
喘肝臆羣犬兟兟共讒嫉塵埃野馬為鬼蜮遺
山巖巖倚天壁國史興喪是吾職義烈不負董
狐筆定襄高寒拓跋國馬舁歸葬反玄宅有書
有卷俱未卒嗚呼先生端可惜嗚呼先生不可
得(按先生父格隴城令又云叔父陵川令先生集有望陵川詩自註云此縣先隴城府君舊)
(治則叔父即格也格以先生為嗣蓋令陵川時尚未子之耳三女順集中有示女珍詩云珠圍)
(翠繞三花樹李白桃紅一捻春看取元家第三女他年眞作魏夫人順當作珍四女名柔)
附元徐世隆遺山先生文集序文之為物何物
也造物者實靳之不輕畀人何哉蓋天地間靈
明英秀之氣萃聚之多藴蓄之久挺而為人必
富於才敏於學精於語言能識天地萬物之情
極其變而歸之雅為詩為歌為賦為頌為傳記
為誌銘為雜言為樂府兼諸家之長頌一代之
典使斯文正𣲖如洪河大川滚滚不斷以接夫
千百世之傳為造物者豈得而輕畀之哉竊嘗
評金百年以來得文𣲖之正而主盟一時者大
定明昌則承旨党公貞祐正大則禮部趙公北
渡則遺山先生一人而已自中州斵喪文氣奄
奄幾絶起衰救壞衆望在遺山遺山雖無位柄
亦自知天之所以畀付者為不輕故力以斯文
為已任周流乎齊魯燕趙晉魏之間幾三十年
其迹益窮其文益富而其名益大以肆且性樂
易好奬進後進春風和氣隱然眉睫間未嘗以
行軰自尊故所在士子從之如市然號為汎愛
至于品題人物商訂古今則絲毫不少貸必歸
之公是而後己是以學者知所指歸作為詩文
皆有法度可觀文體粹然為之一變大較遺山
詩祖李杜律切精深而有豪放邁往之氣文宗
韓歐正大明達而無竒纖晦澁之語樂府則清
雄頓挫閒婉瀏亮體製最備又能用俗為雅變
故作新得前軰不傳之妙東坡稼軒而下不論
也嗚呼遺山今已矣靈明英秀之氣散在天壤
間不知幾年幾時復聚而為斯人乎東平嚴侯
弟忠傑喜與士人游雅敬遺山永其完集刊布
以大其傳云
附元李冶元遺山先生文集序唐開元間李邕
李白皆以文章鳴世邕之所至阡陌聚觀以為
異人衣冠尋訪門巷填噎白則王公趨風列嶽
結軌羣賢翕習如鳥歸鳳是豈懸市相夸沽聲
索價而後得之哉要必有以漸漬其骨髓動盪
其血氣藻鬯其襟靈故天下之人為之咨嗟淫
泆鼓舞踴躍景附響合而不能自己吾友元君
遺山其二李後身乎始齔能詩甫冠時名已大
振尋登進士上第興定正大中殆與楊趙齊驅
壬辰北還老手渾成又脱去前日畦畛矣君嘗
言人品實居才學氣識之上吾與君言亦嘗謂
天下之事皆有品繪畫圍棋技之末也或一筆
之竒一著之妙固有終身北面而不能寸進者
彼非志之不篤習之不專也直其品不同耳如
君之品今代幾人方希刷羽天池揚光紫微不
幸遘疾而沒其遺文數百千篇藏於家雖有副
墨而洛誦者率不過得什一二其所謂大全者
曾莫見焉是以天下之大夫士歉焉若懷宿負
而未之償也東平嚴佐弟忠傑有文如淇澳好
善如干旄獨能求得其全編將鋟之梓且西走
書數百里命予序引予謂遺山之文之名有目
爭睹有耳咸聳庸何序為惟君有蓋棺之恨此
其可言者得以論述之主上曏居藩邸挹君盛
譽一見遽欲處之太史氏不數歲神聖御天文
治蝟興稽古建官百度修舉其於玉堂東觀金
華延閣之選尤所注意者曷嘗不設燎以待之
而側席以求之哉向使遺山不死則登鑾坡掌
綸誥稱内相久矣奈何遇千載而心違際昌辰
而身往此非君遺恨也耶尚賴柳如京之賢有
慰韓吏部之志文工命拙雖抱憾於九原人亡
書存足騰芳於百世顧予朴學未暇顯評言念
舊遊聊為揚𣙜云爾中統三年陽月封龍山人
序
箕山
幽林轉隂崖鳥道人迹絶許君棲隱地唯有太古(一作荒)
雪人間黃屋貴物外秪自潔尚厭一瓢喧重負寧所屑
降衷均義禀汨利忘智决得隴又望蜀有齊安用薛干
戈幾蠻觸宇宙日流血魯連蹈東海夷齊(一作叔)采薇蕨
至今陽城山衡華兩丘垤古人不可作百念肝肺熱浩
歌北風前悠悠送孤月
緱山置酒(同内翰馮丈叔獻雷兄希顔賦詩分韻得賓字)
靈宫肅清曉細柏含古春人言王子喬鶴馭此上賓白
雲山蒼蒼平田木欣欣登高覽元化浩蕩融心神西望
洛陽城大路通平津行人細如蟻擾擾爭紅塵蓬萊風
濤深鬢毛日夜新殷勤一杯酒媿爾雲間人
光武臺
東南地上游荆楚兵四衝遊子十月來登高送長鴻當
年赤帝孫提劍起蒿蓬一顧滍水斷再顧新都空雷霆
萬萬古青天看飛龍巋然此遺臺落日荒煙重誰見經
綸初指揮走羣雄白水日夜東石麟幾秋風空餘廣武
歎無復雲臺功
潁亭留别(同李冶仁卿張肅子敬王元亮子正分韻得畫字)
故人重分攜臨流駐歸駕乾坤展清眺萬景若相藉北
風三日雪太素秉元化九山鬱崢嶸了不受陵跨寒波
淡淡起白鳥悠悠下懷歸人自急物態本閒暇壺觴負
吟歗塵土足悲咤回首亭中人平林澹如畫
㶏亭
春物已清美客懷自幽獨危亭一徘徊翛然若新沐宿
雲淡野川元氣浮草木微茫盡楚尾平遠疑杜曲生平
遠遊賦吟諷心自足朅來著世網抑抑就邊幅人生要
適情無榮復何辱乾坤入望眼容我謝羈束一笑白鷗
前春波動新綠
出京(史院得告歸嵩山寺下)
從宦非所堪長告欣得請驅馬出國門白日觸隆景半
生無根著飄轉如斷梗一昨隨牒來六月阻歸省城居
苦湫隘羣動日蛙黽慙媿山中人團茅遂幽屛塵泥久
(一作免)相浣(一作涴)夢寐見清潁矯首孤飛雲西南路何永
元魯縣琴臺
荒城草木合破屋風雨侵千年一琴臺睠焉涕盈襟遺
愛食縣社公寧不堪任此臺即甘棠忍使無餘隂旁舍
高以華大豪日捐金蒼雲玄武暮鬼物憑隂岑尚德抑
玄虚墜典誰當尋我興薦寒泉百拜公來臨公來不能
知落日下饑禽懷哉空山裏鶴飛猿與吟當年于蒍歌
補衮一何深承平示得意獨能正哇淫君相此一時又
復悟良箴諛臣坐廢黜盍亦起幽沈蒲輪竟頽轂香草
空深林寂寞授書室孤甥舉遺衾生平諒已然薄俗矧
來今千山為公臺萬籟為公琴䕫曠不竝世月露為知
音人閒蹏涔耳已矣非公心(元道州文編以元魯山為元魯縣又臺今為玄武祠)
(故及之)
古意二首
七歲入小學十五學時文二十學業成隨計入咸秦秦
中多貴遊幾與書生親年年抱關吏空笑西來頻在昔
學語初父兄已卜鄰跛鼈不量力強欲緣青雲四十有
牧豕五十有負薪寂寥抱玉獻賤薄倡優陳青衫亦區
區何時畫麒麟遇合僅一二饑寒幾何人誰留章甫冠
萬古徒悲辛
桃李弄嬌嬈棃花澹丰容盈盈兩無語&KR0766;&KR0766;爭春風春
風何許來草木誰青紅天公亦老矣何意夸兒重昨朝
花正開今朝花已空川流不肯駐并與繁華東楩楠千
歲姿骯髒空谷中陽和不擇地亦復難為功本無兒女
心安用尤天公
贈答劉御史雲卿
學道有通蔽今人乃其尤温柔與敦厚埽滅不復留高
蹇當父師排擊劇寇讐眞是未可必自私有足羞古人
相異同寧復操戈矛春風入萬物枯枿將和柔克己未
有加歸仁亦何由先儒骨已腐百罵不汝酬胡為文字
間刮垢搜瘢疣吾道非申韓哀哉涉其流大儒不知道
此論信以不我觀唐以還斯文有伊周開雲揭日月不
獨程張儔聖途同一歸論功果誰優戶牖徒自闢(一作開)
膠漆本易投九原如可作吾欲起韓歐
送欽叔内翰并寄劉達卿郎中白文舉編修二首
君性我所諳我心君所知凡我之所短君亦時有之謀
事恨大銳臨斷恨太遲持論恨太高徇俗恨太卑入道
自近始貧富理不齊君自不得飽欲療何人饑乞醯乞
諸鄰聖哲有明譏被髮救鄉人智者所不為且如與人
交交有非所宜白黑不復擇豁豁傾心脾汎愛豈不可
後悔終自貽又如與人言寧復無失辭刺口論成敗白
眼談歌詩世故彀黃間能不發其機聞君作損齋似覺
豪華非懲忿與窒慾百年有良規與子各努力歲晚以
為期
古人遥相望每恨不同時同時得古人歡樂良在兹君
歸豈不佳交遊滿京師門前車馬來笑言慰所思細話
洛陽事高詠嵩山詩宮壺發新篘宮梅耿幽姿故應劉
與白亦復念微之
飲酒五首(襄城作)
西郊一畝宅閉門秋草深牀頭有新釀意愜成孤斟舉
杯謝明月蓬蓽肯相臨願將萬古色照我萬古心
去古日已遠百偽無一眞獨餘醉鄉地中有羲皇淳聖
教難為功乃見酒力神誰能釀滄海盡醉區中民
利端始萌芽忽復成禍根名虛買實禍將相安足論驅
驢上邯鄲逐免出東門離官寸亦樂里社有拙言(離官寸亦)
(樂晉俚諺云然)
萬事有定分聖智不能移而於定分中亦有不測機人
生桐葉露見日忽已晞唯當飲美酒儻來非所期
此飲又復醉此醉更酣適徘徊雲間月相對澹以默三
更風露下巾袖警微溼浩歌天壤間今夕知何夕
後飲酒五首(陽翟作)
少日不能觴少許便有餘比得酒中趣日與杯杓俱一
日不自澆肝肺如欲枯當其得意時萬物寄一壺作病
知奈何妾婦良區區但媿生理廢饑寒到妻孥吾貧蓋
有命此酒不可無
金丹換凡骨誕幻苦無實如何杯杓間乃有此樂國天
生至神物與世作酣適豈曰無妙理滉漾莫容詰康衢
吾自樂何者為帝力大笑白與劉區區頌功德
客從崧少來貽我招隱詩為言學仙好人間竟何為一
笑顧客言神仙非所期山中如有酒吾與爾同歸
酒中有勝地名流所同歸人若不觧飲俗病從何醫此
語誰所云吾友田紫芝紫芝雖吾友痛飲眞吾師一飲
三百杯談笑成歌詩九原不可作想見當年時
飲人不飲酒正自可飲泉飲酒不飲人屠沽從擊鮮酒
如以人廢美禄何負焉我愛靖節翁於酒得其天龐通
何物人亦復為陶然兼忘物與我更覺此翁賢
少林
雲林入清深禪房坐蕭爽澄泉潔餘習高鳥喚長往我
無玄豹姿漫有紫霞想回首山中雲靈芝日應長
劉曲龍潭(一無劉曲二字)
層冰積浩蕩陵谷低吞吐窈窕轉幽壑突兀開淨宇回
頭山水縣亦復墮塵土孤雲鐵梁北宇宙一仰俛風景
初不殊川塗忽修阻寒潭海眼淨黕黑自太古蟄龍何
年臥萬國待霖雨誰能裂蒼崖雷風看掀舉(山中人歲旱則轉大)
(石入潭中以駭龍瞬息致雨故云)
麥歎
借地乞麥種徼倖今年秋乞種尚云可無丁復無牛田
主好事人百色副所求盼盼三百斛寬我饑寒憂我夢
溱南川平雲綠油油起來望河漢旱火連東州四月草
不青吾種良漫投田間一太息此歲何時周向見田父
言此田本良疇三歲廢不治(平聲)種則當倍收如何落吾
手羊年變雞猴身自是旱母咄咄將誰尤人滿天地間
天豈獨吾讐正以賦分薄所向因拙謀不稼且不穡取
禾亦何由辦作高敬通惡雨將漂流吾貧有濫觴賢達
未始羞單衣適至骭一劔又蒯&KR1670;焉知寄食餓不取丞
相侯作詩以自廣時用商聲謳
龍門雜詩
石樓繞清伊塵土天所限人言無僧久草滿不復剗灘
聲激悲壯山意出高蹇當年香山老挂冠遂忘返高情
留詩軸清話入禪版誰言海山去蕭散仍在眼溪寒不
可涉倚杖西林晚
豐山懷古
豐山一何高古屋蒼煙重開門望吳楚鳥去天無窮連
山横巨鼇白水亘長虹川原鬱佳氣自古南都雄炎精
昔季興臥龍起隆中落落出竒策言言揭孤忠時事有
可論生晚恨不逢漢賊不兩立大義皎日同吳人操等
耳忍與分河潼奪操而與權何以示至公一民漢遺黎
尺地漢故封守民及守土天地與相終不能禦寇讐顧
以寇自功既異鴻溝初又非列國從一劵捐(一作損)半産
二祖寧汝容端本一已失孤唱誰當從至今有遺恨廟
柏號隂風舊聞清泠淵天籟如撞鐘山徑野人語誕幻
欺孩童開元有亂階鹿飲温泉宮黃猿何為者乃爾能
嘯兇乾坤之大音久鬱理當通清霜旦夕落佇爾驚羣
聾(孔明自謂漢室季興清泠淵黃猿出見廟碑述開元事)
乙酉六月十一日雨
一旱近兩月河洛東連淮驕陽佐大火南風卷黃埃草
樹青欲乾四望令人哀時時怪事發雨雹如李梅我夢
天河翻崩騰走雲雷今日復何日駃雨東南來元氣淋
漓中焦卷意已迴良苗與青穎鬱鬱無邊涯書生如老
農苦樂與之偕閭閻聞吉語一笑心顔開酉年酒如漿
乾溢安能烖(一作裁)惟當作高廪多具罇與罍家人笑問
我君田安在哉(駃雨與快同音見魏志)
觀浙江漲(浙水今在鄖陽見水經注非浙江也)
一旱千里赤一雨垣屋敗浙故以江名暴與衆壑會初
驚沙石卷稍覺川谷隘雷風入先驅大塊供一噫千帆
鼓前浪萬馬接後𣲖崩崖不暇顧拔木無留礙憑陵如
藉勢洄洑各有態平分乍舒徐怒觸忽碎壞雲蒸楚樹
杪雪映商嶺背髣髴千丈潮怳與海門對佽飛鬭蛟鱷
燃犀出鱗介陽侯富隂族萬首露光怪翠蕤澹偃蹇鉦
鼓亂&KR1503;磕永懷疏鑿力重歎神禹大乾坤海為壑未礙
變横潰納汙非無處流惡聊自快投詩與龍盟滌蕩煩
一再(時拜大赦五日矣)
鸛雀崖北龍潭
層崖閟頑隂水木深以阻湍聲半空落洶洶如怒虎風
生木葉脱魄動不敢語何年渾沌竅靈物此棲處初從
一綫溜開鑿到神禹雲雨鼔飛浪噴薄齊萬弩藏珠驪
龍頷百斛快一吐油油入無底細散不濡縷歸藏海有
穴汎溢愁下土南峯天一柱萬古鎮幽府江山有竒探
落景廹行旅多慙茹芝人終年看飛雨
五松平
竹港晨露白石門秋氣寒湍流落澗壑細路深茅菅江
平白石出竟日沿清灣四顧不見人山鳥時間關蒼崖
入地底煙靄青漫漫力盡不能過却坐空長歎青天白
雲閒可望不可攀虚名竟何得行路乃爾難
贈荅楊煥然
詩亡又已久雅道不復陳人人握和璧燕石誰當分關
中楊夫子高誨世所聞十年玄尚白藜藿甘長貧有來
河水篇四海副斯文斯文有定在桓生知子雲古來知
已難萬里猶比鄰千人國中和要非心所親東楚西南
秦望君勞我神相逢不得語别去徒殷勤白雲不可贈
相思秋復春
送詩人李正甫
陽和入枯株靄靄含芳津山頭太古石不與萬物春朝
從木客遊暮將山鬼鄰紫芝僅盈掬幽蘭不充紉青雲
入長吁肝膽空輪囷我嘗讀君詩天趣觸眼新秦遊得
豪宕晉産餘眞淳怒虎不受唾駭鹿未易馴安坐誰不
如半生走逡巡蒼蒼不可問藐藐誰當親青山碾為塵
白日無閒人空歌東野曲不救西州貧
曉發石門渡湍水道中(水經湍音專)
疎星澹秋明隂霞絢朝映積雨成坐愁晨光動幽興石
門歸馭引湍浦漁舠竝曠蕩萬景新歸藏四山静平湖
風漪綠遠岸秋沙淨洋洋游魚(一作鯈)逝汎汎輕鷗泳隱
顯乖夙心感遇(一作寓)見眞性倦遊時自悼違已將安竟
憂端從中來茫茫發孤詠
放言
韓非死孤憤虞卿著窮愁長沙一湘纍郊島兩詩囚人
生定能幾肺肝日相讐井蛙奚足論褌蝨良足羞正有
一朝樂不償百年憂古來帝王師或從赤松遊大笑人
間世起滅眞浮漚曾是萬戶封不博一掉頭有來且當
避未至吾何求悠悠復悠悠大川日東流紅顔不暇惜
素髮忽已稠我欲升嵩高揮杯勸浮丘因之兩黃鵠浩
蕩觀齊州
黃公廟
羇客無恒居六月走長路清風黃公祠地古欣所遇劍
飛素靈哭龍躍雲雨赴堂堂文成君談笑取帝傅功名
要有命隂相果何預誰謂圯上人異事驚竹素河清不
可俟筋力疲世故袖間一編書塵埃歎遲暮
學東坡移居六首
誰謂我屋寬寢處無復餘誰謂我屋小十口得安居南
榮坐諸郎課誦所依於西除著僮僕休沐(一作休)得自如
老我於其間兀兀窮朝晡起立足欠伸偃臥足展舒窗
明火焙暖似欲忘囚拘屋前有隙地客舍不可無花闌
及菜圃次第當耘鉏東野載家具家具少於車我貧不
全貧尚有百本書
故書堆滿牀故物貯滿箱渾渾商寳鬲纍纍漢銅章杖
飾昭敬恭嚴卯訶癉剛雷文繞杖節獸面出珮璜私印
刻王尊玉斗蛟龍翔逸少留半紙魚網非硬黃亦有曇
首帖不辨作雁行雪景睿思物宣政舊所藏晉公古漁
父浩歌濯滄浪因觀宮騎圖臥駞識提囊谿石含餘潤
奚墨凝幽香南榮挂風響雲裾珮鏗(一作鏘)鏘鏡背先秦
書八字環中央讀之三歎息此日何時光
壬辰困重圍金粟論升勺明年出青城瞑目就束縛毫
釐脱鬼手攘臂留空槖聊城千里外狼狽何所託諸公
頗相念餘粒分鳬鶴得損不相償坏土填巨壑一冬不
製衣繒纊如紙薄一日僅兩食強半雜藜藿不羞蓬累
行粗識瓢飲樂敵貧如敵寇自信頗亦慤兒嗁飯籮空
堅陣為屢却滄溟浮一葉渺不見止泊五窮果何神為
戲乃爾虐
舊隱嵩山陽筍蕨豐餽餉新齋浙江曲山水窮放浪乾
坤兩茅舍氣壓華屋上一從陵谷變歸顧無復望漁樵
(一作樵漁)憶往還(一作還往)風土夢閒曠怳如悟前身姓改心不
忘去年住佛屋盡室寄尋丈今年僦民居臥榻礙盆盎
靜言尋禍本正坐一出妄青山不能隱俛首入羈鞅巢
傾卵隨覆身在顔亦強空悲龍髥絶永負魚腹葬置錐
良有餘終身志悲愴(一作懲創)
國史經喪亂天幸有所歸但恨後十年時事無人知興
廢屬之天事豈盡乖違傳聞入讐敵秪以興罵譏老臣
與存亡高賢死兵饑身死名亦滅義士為傷悲哀哀淮
西城萬夫甘伏屍田横巨擘耳猶為談者資我作南冠
錄一語不敢私稗官雜家流國風賤婦詩成書有作者
起本良在兹朝我何所營暮我何所思胸中有茹噎欲
得快吐之溼薪煙滿眼破硯冰生澌造物留此筆吾貧
復何辭
此州多寓士論年悉肩隨風波同一舟奚必骨肉為倪
家蓮花白每釀必見貽季昌妙琴事足以相娛嬉郭侯
家多書篇帙得徧窺趙子篤於學間以問所疑王生舊
鄰舍窮達心不移千里訪存歿十口分寒饑獨有仲通
甫天馬不可羈直以論詩文稍稍窺藩籬永懷王與李
朔漠行當歸書來聞苦語報我脱縶維慚非一狐腋不
直五羖皮我作野史亭日與諸君期相從一笑樂來事
無庸知
濟南廟中古檜同叔能賦
亭亭祠宮檜欝欝上雲雨扶持幾來年造物心獨苦青
餘玉川潤根入鐵岸古雖含棟梁姿斤斧安得取沇洑
地中久駭浪思一鼓天柱屹不移水國奠平土乾坤此
神物甲乙存世譜瀨鄉留耳孫闕里傳鼻祖秦松徒自
汙蜀柏聊共數會侍十抱成兹焉重摩撫
别李周卿二首
行路澀於棘單車望千山歌君歸雲曲清涕留餘潸六
年河朔州動輙得謗訕惟君篤高義日來款柴關古交
松柏心今交桃李顔古人去不返古道挽不還相思一
尊酒幽恨寄山間
城居日鼃黽局促復局促去作山中客放浪誰檢束溪
光淡於冰山骨淨如玉懷我同心人團茅住深竹垂綸
鮮可食種秫酒亦足石壇三萬丈醉眼天一粟安得萬
里風相從兩黃鵠(周卿學有淵源東州詩人未見其比與予約西游如詩中所說)
九日讀書山用陶詩露淒暄風息氣清天曠明為
韻賦六詩
行帳適南下居人跼庭戶城中望青山一水不易渡今
朝川涂靜偶得展衰步蕩如脱囚拘廣莫開四顧半生
無根著筋力疲世故大似丁令威歸來歎墟墓鄉閭喪
亂久觸目異平素枌榆雖尚存歲晏多霜露
山腰抱佛刹十里望家園亦有野人居層崖映柴門昔
我東巖君曾此避塵喧林泉留杖屨歲月歸琴樽翁今
為飛仙過眼幾寒暄蒼蒼池上柳青衫見諸孫疎燈照
茅屋新月入頽垣(二句先人詩)依依覽陳迹惻愴不能言
宇宙有此山閱世過鳥疾何人不此游名姓寧復識兹
辰世所重前代多盛集柴桑有故事二謝留俊筆幷數
孟與桓此外誰記憶人生百年内踏地皆陳迹獨惟我
輩人興懷念今昔山林與泉(一作皋)壤自古長太息
往年在南都閒閒主文衡九日登吹臺追隨盡名卿酒
酣公賦詩揮灑筆不停蛟龍起庭戶破壁春雷轟堂堂
髥御史痛飲益精明亦有李與王玉樹含秋清我時最
後來四座頗為傾今朝念存歿壯心徒自驚
我在正大初作吏浙江邊山城官事少日放浙江船菊
潭秋華滿紫稻釀寒泉甘腴入小苦幽光出清妍歸路
踏明月醉袖風翩翩父老遮我留謂我欲登仙一别半
山亭回頭餘十年江山不可越目斷西南天
吾山一何高清凉屹相望龍頭出白墖佛屋壓青嶂雲
光見秋半旭日發毫相峩峩寳樓閣金界儼龍象鄉曲
二十年香火闕瞻向金花香緜芊夢想雲雨上福田行
欲近重為詩酒障終當陟層巔放眼天宇曠
棃花海棠二首
棃花如靜女寂寞出春暮春工惜天眞玉頰洗風露素
月淡相映蕭然見風度恨無塵外人為續雪香句孤芳
忌太潔莫遣凡卉妒
妍花紅粉妝意態工媚嫵窈窕春風前霞衣欲輕舉金
盤渺華屋國豔徒自許依依如有意脈脈不得語詩人
太冷落愁絶殘春雨
題張左丞家范寬秋山横幅
層崖閟長隂細徑緣絶巘梯雲闌干峻廓廓清眺展斜
陽半天赤飛鳥大江遠清霜張秋氣草樹生意翦風雪
斫堅敵旗旆紛仆偃崢嶸峰巒出莽蒼林薄晚盤盤范
家筆老懷寄高蹇經營入慘淡得處乃蕭散嵩丘動歸
興突兀青在眼何時臥雲身團茅遂疎嬾
宿張靖田家(地屬夀陽)
川涂盡坡陀嶺路入荒梗微茫望烟火向背得廬井殘
民安樸陋倦客喜幽屏兒童聞叩扉租吏有餘警兩崖
紛叢薄砂石立頑獷湍流落空嵌百折(一作道)不容騁山
深饒風露夜氣凄以耿園花淡相望邊月空照影深居
苦不早素髮忽垂領誰謂林野人兹焉惜清景
寳嚴紀行
隂崖轉清深秋老木堅瘦城居望已遠步覺脱氛垢寳
嚴夙所愛丈室方再叩曛黑纔入門逕就石泉潄遙遥
金門寺寳焰出巖竇我豈無盡公昔見今乃又同來二
三子寢飯故相就況有杜紫微琴筑終雅奏曈曈上初
日深樾炯穿漏逶迤陟西巘萬景若迎候絶壁三面開
仰看勞引脰兩山老突兀屹立柱圓覆諸峰出頭角隨
起隨偃仆不可無煙霞朝暮為先後横亘連巨鼇飛墮
集靈鷲九華與竒巧五老失渾厚想當位置初遂欲雄
宇宙太行有谼谷勝絶無出右大似塵外人眉宇見高
秀哀湍下絶壑電激龍怒鬭崩奔翻雪窖瑩滑瀉瓊甃
窮源得懸流偉觀駭初遘仙人寳樓閣白雨散檐溜天
孫拂機絲素錦絢清晝永懷登高賦意匠(一作頗)困馳驟
窘於游暴秦百說不一售林間太古石稍復杯飲舊已
約銘窪尊細鑿留篆籀兹山緣未了僧夏容宿留終當
匄餘年竒探盡雲岫
雁門道中書所見
金城留旬浹兀兀醉歌舞出門覽民風慘慘愁肺腑去
年夏秋旱七月黍穟吐一昔營幕來天明但平土調度
急星火逋負迫捶楚網羅方高懸樂國果何所食禾有
百螣擇肉非一虎呼天天不聞感諷復何補單衣者誰
子販糴就南府傾身營一飽豈樂遠服賈盤盤雁門道
雲澗深以阻半嶺逢驅車人牛一何苦
同白兄賦瓶中玉簪
畏景衆芳歇仙葩此夷猶冰姿出新沐娟娟倚清秋昨
夢今見之風鬟玉掻頭誰言閨房秀高情渺林丘碧筵
(一作筵)古銅壺一室香四周懷人成獨詠遠思徒悠悠
野史亭雨夜感興
私錄關赴告求野或有取秋兔一寸毫盡力不易舉衰
遲私自惜憂畏當誰語展轉天未明幽窗響疎雨
繼愚軒和党承旨雪詩二首
今古幾詩人擾擾劇毛粟吾愛陶與韋泠然扣冰玉大
雅久不作聞韶信忘肉求音扣寂寞一歎動鄰屋水風
清鶴夢月露洗蟬腹白頭兩遺編吟唱心自足誰為起
九原寒泉薦芳菊
愚軒具詩眼論文貴天然頗怪今時人雕鐫窮歲年君
看陶集中飲酒與歸田此翁豈作詩直寫胸中天天然
對雕飾眞贋殊相懸乃知時世妝粉綠徒爭妍(一作憐)枯
淡足自樂勿為虛名牽
寄英禪師師時住龍門寳應寺
我本寳應僧一念墮儒冠多生經行地樹老井未眢一
窮縛兩脚寸步百里難空餘中夜夢浩蕩青林端故人
今何如念子獨輕安孤雲望不及冥鴻杳難攀前時得
君詩失喜忘朝餐想君亦念我登樓望青山山中多詩
人杖屨時往還但苦詩作祟況味同酸寒清凉詩最圓
(相和尚住清凉)往往似方干半年臥牀席瘧我疥亦頑(本草松枝條松)
(脂塗疥頑者三兩度)濟甫詩最苦(僧源字濟甫宋州人)寸晷不識閒傾身營
一飽船上八節灘安行詩最工(慕容安行山陽人臨潼簿)六馬鳴和
鸞鬱鬱饑寒憂慘慘日在顔老秦詩最和(秦略字簡夫陵川人)平
易出深艱脱身豺虎叢白髮罹惸鰥張侯詩最豪(前登封令)
(張效字景賢雲中人)驚風卷狂瀾竅繁天和洩外腴中已乾城中
崔夫子(崔遵字懷祖燕人)老筆鬱盤盤家無儋石儲氣壓風騷
壇我詩有凡骨欲換無金丹呻吟二十年似欲見一斑
大笑揶揄生己復不相寬愛君梅花篇入手如彈丸愛
君山堂句深靜如幽蘭詩僧第一代無媿百年間思君
復思君恨不生羽翰何時溪上石清坐兩蒲團
夢歸
虚庭霜夜寒落葉風自埽怳如南窗月坐失西山道長
安佳麗地遊子自枯槁人生家居樂學稼苦不早衡門
眼中見歸意滿秋草夜長夢已盡愁絶令人老
御訂全金詩增補中州集卷六十三
