欽定四庫全書
御訂全金詩增補中州集卷十二
趙秉文四
發棗社
夜發棗社驛褰帷見明月月照斷崖冰風吹隂磴雪山
重復峻嶺十步九盤折兩崖夾深闊線路僅容轍縋車
下百尺轣轆聲未絶坡陁到平地稍喜見雉堞隔城聞
鐘鼓星斗何歴歴故人相勞苦杯酒慰行役夜闌秉明
燭相對恍如失
過寧州
季冬落日黃霜雪原野白驅車上峻坂十步百夫力我
行未半嶺回視但木未白雲在高頂可望不可及北風
摧去翼孤烟帶遠客居人候征騎倦僕望前驛蒼皇下
坡陀張燈已昏黑
倣淵明自廣
天地有常度日月有常數有生則有死如朝必有暮來
者不可却去者那容駐但喜故歲新新年行復故故交
零落盡世豈能久住年衰性自忘所以語多悞但復眼
半昏文字宜少覷前路那可知正宜委運去幸近古稀
年無復更多慮
和淵明飲酒
少長慕富貴老人思丘山一為妻子累不肯踐斯言誤
落塵網中黽俛四十年吾衰有兒子門戶幸可傳
漆園去我久舉世少眞情晉宋多名流惜哉亦虛名浮
虛忘軒冕踰檢稱達生淵明初亦仕不為寵辱驚笑彼
夸毗子空談竟何成
琳宮雜鼃黽頗厭鼓吹喧既久少人事却愛幽居偏南
榮有竒趣雲峯可當山一雨溪水漲稍稍魚鳥還我亦
樂其樂可為靜者言
好醜無定在當時者為是彌子當寵時安知後來毁世
道每如斯吾生幸不爾舉世尚五絃安事矜綠綺
少年喜草書臨池學伯英縱横挾造化如見萬物情墨
濡四溟窄筆落三山傾年來頗自笑惜哉以技鳴白首
竟無得俯仰愧此生
憶昔告歸老方屬耆指時眼昏頭半白誓將從此辭幾
年不得謝因循到今兹耳聵左目盲决去吾何疑君恩
雖云重竊禄良自欺乘流且復逝遇坎將安之
昔我謝事時曾造老衲境謂言方閒去如醉不得醒至
要無多言退步心自領一朝桶底脫露出囊中穎有如
暗室中照耀頼燭炳
嚴風大澤枯霰雪寒威至此時陶彭澤相與父老醉醉
不必相扶顛倒無倫次處世貴無名不知斯我貴斯人
今已亡三笑有遺味
憶我滏水陽經營五畆宅修竹幾千竿今為狐兔迹相
逢問鄉舊里巷不盈百艱難驚獨在鬢髮颯已白一醉
齊彭殤無為空太息
幽居淡無事雅志了玄經眼花憎文字悠悠竟無成中
夜起無寐披衣守寒更梅竹散清影素月流廣庭孤鶴
閟逸響切切寒蟲鳴撫卷長歎息慷慨惻中情
淵明雖不仕愛此北窗風曲肱枕書卧樂亦在其中時
持一杯酒賴此齊窮通大笑杯中蛇晚矣悟雕弓
昔我平生友峩冠今皆仕居官不避事力學固為已非
無濟時策壟斷亦云恥行年未六十齎志没蒿里蹇子
隨朝班星霜幾四紀譬如遠行客日暮尋所止飬志歸
田廬晚節猶可恃
擬和韋蘇州
和西澗
雨荒竹逕草叢生樹隔前溪一犢鳴步尋幽澗疑無路
忽有人家略彴横
和烟際鐘
近壑斂暝色遠山猶夕暉聲從烟際起復向烟中微隨
風散林野渡頭人未歸
和西塞山(龍門)
雙闕聳岹嶢神斧忽中斷一水從中來千龕道傍滿
和山耕叟
步逐麋鹿迹詎知朝市情負薪南澗曲荆棘雨中行呼
兒問牛飽又向山田耕
和上方僧
石潤雲生衲崖傾月照禪曬衣横竹錫洗鉢落巖泉但
見山花發幽居不記年
擬詠夜
明從暗中去暗從明中來流光不待曉闇盡玉爐灰
擬詠聲
萬籟靜中起猶是生滅因隠几以眼聽非根亦非塵
和寄全椒道士(潘清容自鄠移樓觀與中條喬象之同居)
新移白閣峯遠訪中條客結茅授經臺共坐雲間石松
龕讀易朝月窗談道夕從此到終身區中了無迹
和遊溪
清溪霧氣散水涵天影空白雲翻著底移舟明鏡中鳥
近前灘白花移别岸紅遥知夜來雨山色翠如蔥
和聽嘉陵江水聲代深師答
驚湍瀉石崖百步無人迹愛此喧中靜聊布安禪席水
無激石意云何轉雷聲仁者自生聽達士了不驚心空
境自寂淡然兩無情
和演師西齋
不見竹間僧但聞花外磬敲檻出魚遊巢簷知鳥性雲
蒸坐禪石露濕行道逕夜寂一燈殘山月來破暝
和遊開元精舍
松軒風掃靜終日閉門居犬卧青苔地烏銜紅葉初瓶
殘夜禪起經潤雨翻餘自是少人迹非關來往疎
和答中山道士
行轉青溪又别峯馬蹄終日認樵蹤翠微深處無人住
寺在深山何處鐘
和瑯琊(萬夀寺)
兹寺廢已久經構昔未遑一朝煥金碧煌煌耀東岡文
母開大施天厨來衆香縈回轉佛閣窈窕閟禪房平地
俯歸鳥高齋在上方宿雲不歸山野水自成塘道人如
水鏡見者心清涼理勝是非遣慮淡形蹟忘歸鞍惜清
景佇立暮天蒼
擬漠漠來帆重溟溟去鳥遲
薄莫瀟瀟雨何人獨倚欄濛濛山氣重淡淡水紋寒草
際光猶濕松梢滴未乾燈前未歸客無夢到長安
擬何時風雨夜復此對牀眠
幽居少人事有客來不速爐内火正紅罇中酒新綠高
齋始聞鴈隔忩時動竹何當風雪夜抱被還同宿
擬綠隂生晝寂孤花表春餘
了無車馬跡終日掩禪關不下溪頭路坐看簷際山好
鳥破午寂幽花淡春閒簪組方為累來遊不知還
送麻知幾徵君
丹山五色鳳一舉𦕈天隅文采瑞聖世不為竹與梧渥
洼汗血種逸氣凌九區可見不可縶白璧誰敢沽夫君
號神童七歲能草書二十上詞賦下筆凌紫虛三十富
經學兩魁天下儒蛾眉衆女嫉反畏知名譽一朝相捨
去願以道自娛閒觀養性書洞究先天圖姓字問天朝
相公藉吹嘘從容拜恩命移疾還里閭諸公惜其去乞
留侍玉除掉頭不肯住一飯吾豈無君看澤中雉飲啄
良自如一旦畜樊中意氣慘不舒又如田間牛騰擲適
有餘被之以文繡顧影反踟蹰君恩豈不重力疾須人
扶旁觀信美矣違已非病歟可以激頽俗可以勵貪夫
異時高士傳名與西山俱
飲馬長城窟行
飲馬長城窟泉腥馬不食長城城下多亂泉多年冷浸
征人骨單于吹落關山月茫茫原上沙如雪十去征夫
九不回一望沙場心斷絶北人以殺戮為耕作黃河不
盡生人血木波部落半蕭條羌婦翻為邊地妾聖皇震
怒下天兵天狐夜射旄頭滅九州復禹疏萬里還耕桑
但願猛士守四方更築長城萬里長
猛虎行
孤虎在深山一怒風林披朝食千牛羊莫食千熊羆虎
暴尚可制人還寢其皮旄頭飛精光落地為積屍焚山
赭草木血積成汚池萬靈泣上訴生民將何為帝怒勅
六丁雷電下取之埋魂九地底壓以泰山坻然後天下
人頗得伸其眉寄言顛越者母得育種遺
倣杜老無家
弟妹他鄉隔無家問死生兵戈塵共暗江漢月偏清落
日黃牛峽秋風白帝城中原消息斷何處是秦京
倣劉長卿出塞
上山搖白旗下馬駐旌麾邊騎數重合漢人三日圍天
寒短兵接日暮戰聲微萬里天山北招魂葬不歸
初從召募軍麾下點行頻衣上兩行淚燈前萬里身鼓
聲青海振戰骨黑山塵落日邊風起蕭蕭愁殺人
楊妃墓
灼灼陌上花青青路傍草人心任榮悴過眼無醜好馬
嵬三尺墳西出劍門道如何傾國顔傷心不同老
李夫人
夫人臨訣時掩面羞人主空餘返魂香默默不得語千
秋百歲後粉黛化為土一笑不成研春風花自舞
延安滋戒師余初主安塞堡簿時相識也今戊子
歲春被命作醮平涼偶得相會以四十三年之舊
故集句以贈之
五城何迢迢(杜)關河茫茫隔波浪(許表民)與君别來今幾
時(盧仝)翰林白髮三千丈(王琪)形容變盡語音存(東坡)閒思往
事是前身(樂天)四十三年如電抺(東坡)欲談前事恐無人(子由)
龐眉皓首無住著(杜)臂上念珠如皎日(唐僧)架上楞嚴已
不看(東坡)更看脚根參一節(山谷)人生何處不相逢(丁冠)猶恐
相逢是夢中(晏叔原)同是行人更分手(山谷)明朝車馬各西
東(歐陽公)
塞上
窮邊四十里野戸兩三家山腹過雲影波光戰日華汲
泉尋澗曲樵路入雲斜隨分坡田罷還簪野草花
因尋射鵰壘偶到殺狐川西地牛羊瘦邊沙草木羶廢
池餘井臼古戍斷烽烟自說無征戰經今六十年
薄宦邊城裏經年無客過一川平地少四面亂山多野
色連秋塞邊聲入暮河舊貂寒更薄飄寄欲如何
樹靄連山郭林烟接塞垣斷崖懸屋勢漲水没沙痕烽
火雲間戍牛羊嶺外村太平閒檄手文字付清罇
寒夜
歲晏寒無那夜深清欲饑竹風驚夢斷雪意聽窗知稍
稍鵲翻樹蕭蕭人語籬虚明滿吾室何計月來時
三山渡
春水三山渡斜陽八字隄河淤樹身短沙截草痕齊地
納黃流大天銜曠野低故人不見我愁思使人迷
西陵
藹藹西陵樹蕭條歌吹聲客愁連斷鴈地古更荒城山
色嬌新雨河流怒不平浮雲臺上起不盡古今情
柏人光武廟
真人開有漢帝業肇蔞蕪灑落君臣契艱危廟社圖山
川扶鄗邑日月拱東都社稷千秋里風雲四逹衢北風
吹雨雪西日照桑榆舊物餘翁仲荒祠老祝巫功臣遺
像在時有鼠銜鬚
正覺院
西日轉廊腰疎鐘送泬寥壊墻緣苦竹破屋上凌霄白
髮知僧臘青燈更客宵葉聲風外盡窗雨續蕭蕭
散策
解鞍成小憩散策遂幽欣偶拂水邊石坐看巖上雲桑
麻深畏景水竹淡斜曛興寄方自得清凉誰與分
陸渾
言從陸渾去不過紫芝還鳥飛不盡處夕陽千萬山雲
起動兼靜水流忙更閒坐待石上月滅没烟嵐間
梁園中秋
今夜梁園月相逢照一罇他時千里共此會幾人存老
我追隨盡憐渠笑語溫不眠瞻玉兔終夕露荷翻
梅和尚節使挽詞
鏖戰羣奔外申威一呼間功名歸死事義勇鄙生還矢
向邊塵盡弓猶漢月彎君王思戰苦起塜像天山
走卒知名將兒童說義州甘心輕白羽苦戰脫兜鍪援
絶揮戈地創餘振臂秋英魂知不冺結草抗邦仇
和西溪思歸
好在西溪隠人今白玉堂興來看畫本夢去拂西牆舊
竹多年合新松幾許長從渠黃石老獨占白雲鄉
獄中
處順初無累安時故不憂敢遑身後慮甘向死前休有
姊如工部無兒似鄧攸悠悠天地意還許望松楸
徙倚
徙倚秋原上長吟動所思草荒天馬瘦日落野鷹饑多
病親朋改中年齒髮衰功名付公等才力况明時
寒食遙奠西山寺
榆中草色蕪春水稍漸車野祭一盂飯鄉愁千里餘年
年寒食客日日故園疎莫訝交親絶嵇康嬾寄書
年來百事廢漸與世情疎案上一杯酒牀頭幾冊書春
風疑混沌水月似空虚頃刻翻晴晦吾心淡久如
赴寧化宿王道
山屋如雞柵才容卸馬鞍風吹四山雪月照一川寒不
敢侵星起惟愁上嶺難中宵問前路客枕若為安
觀音院
棟宇懸崖上山光淡復深夕嵐無遠近返照有晴隂泉
落莓苔石風光松櫟林悠然成獨酌啼鳥是知音
蘆芽山
荷葉平初盡蘆芽勢漸分朝來知宿雨谷底見歸雲日
上松猶滴風來草自薰臨溪歸路險萬筏下河汾
荷葉坪
平生慣山水見之如等閒朅來驚老眼何處無名山&KR0886;
崒千峯外蒼茫一雨間山神應解事為我洗孱顔
管州道中
龜手酸風裏寒多酒不勝馬蹄荒店雪人迹斷橋冰瘦
骨成山字霜髯作戟稜綠窗三丈日政爾夢騰騰
代郡張氏瑞栢堂
鬱鬱何年植盤盤兀老蒼文章深篆籀忠義飽風霜子
舍占烏鵲孫枝托鳳凰主人廊廟具會見拂雲長
過黃崖
患難驚身在龍鍾感歲新山川愁倦鳥歲月老行人落
日黃崖古東風白霫春傷心潢水北無乃久風塵
落日逢人恐深秋動旅懷乳鷹家碧嶂饑虎嘯黃崖此
道將何適吾生尚未諧傷心墟落裏犬䑛有殘骸
咸平道中
道壞緣岡遠村流自作塘夕陽開野色秋水納山光雨
住林逾黑鳥歸天更蒼冥搜無好句淡墨寫微茫
慶雲道中
對岸青山隔孤城碧浪開綠蕪天際合白鳥日邊回渡
口呼舟急沙頭立馬催夕烟生極浦欲上客衣來
中秋金河感懷
金河今夜月遼水一罇同鴈影不復北馬蹄猶向東山
川新戰血宇宙舊飄蓬優鉢餘生事愁來醉眼中
登巢雲樓
烽火三年戍沙陀幾戰場自予甘薄宦與子各殊方寒
木同春色高樓傾夕陽如聞洗兵馬更喜問臨潢
和楊子元
紅葉如人老黃花與世疎物華行晼晚天宇迥澄虚山
作屏風畫鴈成人字書相逢一杯酒秋興各何如
小雨班班落庭槐摵摵疎秋涵山谷冷天入水痕虛多
病難忘酒窮愁強著書深慚靈感老時復問何如
松下獨酌
行人隠微逕古寺帶平岡山勢倚城斷河流入野長樹
欹支壊道草臥壓頽墻獨酌無人共松風薦一觴
松山道中
松漠三百里飄然一日中山長雲不斷地迥雪無窮遠
嶺貪殘照深竹貯晚風烟村一迴首獨鶴下晴空
疊翠巖
枯枿似黔突斷崖如削瓜林深自風雨地古更烟霞脚
力行將盡雲山殊未涯試窮千里目直北際龍沙
飛身清曠外着眼有無間崖斷疑無地雲開更有山鳥
隨天影没人自日邊還歸夢挾清境詩情不得閒
帳殿臨清嶂蒼崖襞翠烟孤根盤厚地秀色入蒼天井
有四時雪巖垂萬古泉皇情非暇豫問俗到山川
宿崔家莊
野次寒山外人家霽雨中饑鷹蹲落照危葉顫西風墻
缺青山補橋欹白水通豐年聞好語倚杖問衰翁
過罅水
夕陽山豁處平照大河流漠漠雲間樹悠悠天際舟黃
塵隨匹馬白水自雙鷗會得閒中趣浮生半白頭
通許道中(南征)
暁逐三軍發清寒苦不禁征驂過野店寒路出疎林宿
火留行客霜枝滑凍禽據鞍閒覓句愁些不成吟
暮春
自嗟中歲在不與暮春宜非復歡娛地其如老大時百
年歸攬鏡萬事入支頤此意無人會陶情一賦詩
汝甆酒罇
祕色創罇形中泓貯醁&KR0812;縮肩潛蝘蜓皤腹漲青寧巧
琢晴嵐古圓瑳碧玉熒銀杯猶羽化風雨慎緘扃
湧雲樓雨
滿地江湖夢連隂晦朔秋雨中山似醉風外浪如愁眼
病憎黃卷心安任白頭明年一官滿誰復話登樓
附趙秉文湧雲樓記大安二年夏四月余來蒞
平定登城樓而樂之樓枕古榆關下建十丈旂
袤以五筵廣三之二窗闥軒豁俯瞰閭閻旁引
重山複嶺之阻左挹土門右控大鹵太行犄之
羣山迤之道京師而來歴汾晉接秦隴走雲代
商旅絡繹使驛旁午車摧馬殆日不半舍使人
目寒而足慄悽然有去國之悲臯落之山晉陽
之泊廣陽之故道井陘之故關地古天荒巖深
樹老使人心折而骨悲黯然有懷古之思若乃
烟容雨態倏忽明晦欄檻半晴野無完塊雌蜺
半空雄風千里絺綌以清郊鄽汗泚秋空月明
飛光皎楹爾屋穿漏我居蓬瀛雪漲千山北風
其寒我纊而溫爾縷其單觴於斯詠於斯會賓
友於斯其亦有思乎古之君子内淵靜而外昭
曠淵靜則悔吝不生昭曠則不蔽於物其於居
室也亦然窔奥之處淵如也高明之居曠如也
淵靜所以存神昭曠所以知政靜以養恬動以
應物萬變之來了然吾胸中而不惑兹曠也秖
其所以為達也歟
窮愁
乍喜三庚伏還驚一葉凉窮愁天色少睡思雨聲長掩
卷悲興替懷人問在亡平生庾開府詩興未能忘
何處新秋好飄蕭意欲仙作凉新雨後欲曙未明前莎
徑蛩吟地松梢鶴唳天物情無好醜適意各天然
和潘師韻
睽離三十載重此叩玄微日月雙蓬鬢乾坤一布衣月
明渦水宿秋老華峰歸不得陪仙馭浮生有是非
和政老九日韻
數日閒齋臥體中殊不佳那知是重九但喜見黃花矯
首懷天末攜壺傍水涯琳宫題壁處醉墨字欹斜
贈茅先生
二室神仙宅三茅道士家野人遺竹箒(劉仙編竹箒以給公朝夕)弟
子掃松花有道能擒虎無心任踏蛇天平有陳迹吾欲
老烟霞
大雪
大雪無朝暮衰年見未曾園林春浩蕩川嶽氣憑陵雲
慘天應漏陽微井欲冰欲尋安道舍何處一龕燈
大雪欲平簷黃昏氣轉嚴天邊迷草樹雲外失烏蟾天
意平高下人情有愛嫌抱衾酬桂玉樓上醉厭厭
雪霽
黃雲霽雪威寒日淡暉暉雨砌晴猶滴風簷落更飛侵
凌池面瘦臃腫樹身肥長憶廬陵老憂時詠鐵衣
十月菊得深字
地偏開較晚風勁可能禁雨漬金英淺寒添紫暈深抱
叢無晚蝶窺蘂有貞禽留待飄零後梅花約重尋
雪
朔雲連鄭圃飛雪滿梁園猛勢池心滅清聲竹外繁饑
鴉寒啄樹穿屨踵臨門何以娛佳客開軒對一罇
野菊
離離巖下菊無主混蓬茅路斷秋光隔山明水影交荒
叢鳴蟋蟀寒葉掛蠨蛸擬訪陶廬飲柴扉何處敲
嶽觀
步屧方壇上行吟避草芽簷聲風拂燕池影柳蹲鴉天
入濛濛雨春歸淡淡花遊春心未老墻外度香車
秋雨
天邊認遙電雲際尚殘陽雨脚夜深白濤頭曉霽黃沙
邊明鴈影林下見山光擬盡登高興秋懷祇自傷
手掐樺皮彈琴圖
何人聊幻巧袖裏出毫端道眼無二見心齊廢六官煩
君無耳聽寓我非指彈攦却伯牙手秋風萬籟寒
早出新安驛
夜宿新安驛平明雪塞磎馬頭迷舊路虎跡印新泥冰
凍寒流狹天銜遠路低人稀山店遠茅屋只聞雞
明惠皇后挽歌詞
皇明齊月象厚德配坤元惻怛憂民意勤勞毓聖恩國
風悲卷耳星緯暗軒轅喪妣人心痛哀號望寢園
威儀文物備祖載出菆塗薄葬追三代嚴禋致九虞仁
恩遺鳳詔功德載龜趺左右重興業詩書讚永圖
太極齊元始三光並照臨勤勞憂國念惻怛愛民心玄
鳥歌殷母思齊詠太任兩朝難儷美萬古播徽音
階蓂凋葉盡宫漏滴聲殘玉几俄遺訓龍樓罷問安雲
容愁慘戚風色動悲酸萬古餘功德煌煌玉冊寒
疇昔占蟲夢今來歎鳳飛漢宫遺内則文母謝芳徽永
卧重泉夜空餘大練衣魏郊寧久駐會看德陵歸
阿母瑤池去應歸海上峯寶奩空有象練幄靜無蹤孝
享嚴三廟輿儀備九龍獻陵今密邇揮淚灑楸松
聖德高千古慈闈卜萬春地維傷絶紀月彩忽韜輪應
物歸先識憂民感至仁神儀雖已閟遺範不埃塵
膺符稱太母衍慶廣金源衣練蠲重彩躬蠶屈至尊賜
冰防病暍恤獄恐民冤孝義遵遺訓詞臣歎永言
葛覃歌節用卷耳頌求賢遽厭人間世還為物外仙共
悲星失婺無復夢捫天玉座虛長樂依然夜月懸
謙抑傳家法寬仁沃帝聰禮崇光教塔時奉孝嚴宫皂
隸恩皆及嬪妃愛悉同繞階花泣露應是怨西風
河上
築堰分泉脉開溝斷荻芽風期占月暈水信䜟桃花
早愛沿河麥晴憐喚雨鳩春隨挑菜侣月趁捕魚舟
雪中登眞定閣
風月下如意寺樓高處吟城中十萬戶一雪太平心
連雪潮退
夕陽明島寺海氣入邊城潮落青魚出泥深白鳥行
天城山
造化摶清氣秀出天城山青松伴僧老白雲如我閒
仙人峯
世界幾微塵古今一昏曉笑謝區中緣獨立萬物表
摩雲峯
青山本無情白雲自來往身在浮雲中仰看浮雲上
獨冠峯
大蝸難為兄小蝸難為弟百里見主峯衆山皆迤邐
五芝峯
白雲如幽人出山本無期朝來抱幽石五峯成六芝
鬱秀峯
道人西澗來衣上南山雨心知石堂烟晴峯正堪數
泓雲泉
藹藹春雲滋巖溜滴泉乳獨留一泓碧去作人間雨
上龍門
南北兩石門上下一靈鷲仰看蓮峯立忽見天門透
下龍門
亂峯排鳥道一水會龍門禹力不到處猶知滄海尊
奉命奏告山陵
祗命欵園陵俶裝事行役黃葉宿幾程青山館三日
西山積翠氣空外拄青天飛笻不到處獨鳥冲寒烟
山前紅樹合山頂白雲封山中有蘭若日暮聞疎鐘
山月出未高林深鳥猶夢霜落人未知寒添覺聲重
遊崆峒三絶
青龍洞
青龍不可見雲自洞中出為雨濟人間歸時杳無跡
仙人橋
絶澗初無路通仙忽有橋偶攜青竹杖平步到雲霄
翠屏山
山作屏風樣其如空翠何不遮秋塞盡空障夕陽多
御訂全金詩增補中州集卷十二
