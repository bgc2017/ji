欽定四庫全書
御訂全金詩增補中州集卷四十四
鶴鳴老人李俊民一(共七百零九首以下已借刻顧嗣立所錄元百家詩初選中)
補俊民字用章别號鶴鳴老人唐韓王元嘉之
後家於澤州少通程氏之學金承安中以經義
舉進士第一應奉翰林文字未幾棄官教授南
遷後隱於嵩山元世祖在藩邸劉秉忠盛稱之
以安軍召見延訪無虚日遽乞還山卒賜諡莊
靜先生(集作莊靖)世祖嘗曰朕求賢三十年惟得竇
漢卿及李俊民二人澤守段正卿刻其遺集十
卷長平李仲紳王特升序之謂自筮仕後冥搜
隱索四十餘年雖片言隻字亦必有據劉瀛云
先生詩格律清新似東坡句法竒傑似山谷集
句圓轉脈絡貫穿半山老人之體也雄篇鉅章
奔騰放逸昌黎公之亞也蓋為當時所推重如
此先生嘗自書登科記後曰余閱承安庚申登
科記三十三人革命後獨與高平趙楠庭幹二
人在一日邂逅於鄉邑哽咽道舊壬寅五月庭
幹復挈家之燕京感慨忍淚書五十六字寄之
試將小錄問同年風采依稀墮目前三十一人
今鬼錄與君雖在各華顛君還攜幼去燕然我
向荒山學種田千里暮鴻行斷處碧雲容易作
愁天是時蔡州失守已十年矣故云
毛晉卿肖山堂
悠然林下客世事頗能料閒中意自適身外名肻釣卜
居山之陽初為識者笑勢將陵岱華氣欲吞嵩少方尋
愿谷歸稍近孫臺嘯微茫數烟岫巉絶對雲嶠為我增
雙明未必在遠眺始雖如面友久得乃心照恐隨有力
去或被移文誚已見成膏肓百計莫可療一時烟霞語
慎勿駭廊廟咄哉肖山堂所以警不肖
毋應之餉黍
憶昔周室衰周人詠黍離君今餉我黍為賦黍離詩厥
初藝黍時飯牛使牛肥八月黍未穫健兒驅牛歸健兒
不滿欲我民還買犢今秋犢未大又被健兒逐健兒皆
飽肉我民食不足食不足尚可鬻子輸官粟
游碧落(并序)
壬寅重午日陪郡侯段正卿暨王用亨劉漢臣濟之
君祥仲寬姚子昂張唐臣禄卿平陽趙君玉王潤之
同行
浮雲翳炎景長夏愜幽事相陪林下友共造金碧地清
流潄寒玉老樹聳蒼翠何人開山祖妙處發天祕悠悠
歲月深剝落磨崖字遨頭興不淺有酒留客醉幽鳥背
人飛不慣聞鼓吹抵暮出山門溪風送歸騎
郭顯道美人圖
君不見昭陽殿裏蓬萊人終惹漁陽邊馬塵又不見吳
宫夜夜烏棲曲竟使姑蘇走麋鹿移人大抵物之尤喪
亂未免天公愁雖然丹青不解語冷眼指作鄉温柔試
問人間何處有畫師恐是傾國手却憐當日毛延壽故
寫巫山女麤醜(杜詩誰道巫山女麤醜何得此有昭君邨)
宣差射虎(十二月初九日)
北原風勁霜草枯草間出没藏於菟眈眈來此被誰驅
不妨邂逅馮婦車將軍膽氣勇有餘手中笑撚金僕姑
等閒如射兔與狐兩眼錯莫精光無深山大澤失所居
或撩汝頭編汝鬚可憐肉食無遠圖伎倆不及黔之驢
羣鼠為耗而猫不捕
欺人鼠輩爭出頭夜行如市晝不休渴時欲竭滿河飲
饑後共覓太倉偷有時憑社竊所貴亦為忌器不忍投
某氏終貽子神禍祐甫恨不猫職修受畜於人要除害
祭有八蜡禮頗優近憐銜蟬在我側何故肉食無遠謀
眈眈雄相猛於虎不肯捕捉分人憂縱令同乳不同氣
一旦反目恩為讐君不見唐家拔宅雞犬上昇去彼鼠
獨墮天不收(唐公昉師李八百得其神丹遂舉家舁天雞犬皆去唯鼠空中自墮腸出一月三易)
(其腸今山下有拖腸鼠束廣微所謂唐鼠)
埽晴婦(并序)
世俗為埽晴婦者蓋假雙理之手導隂陽之和使民
間免乾溢之患也感其事而賦之
卷袖搴裳手持帚挂向隂空便搖手前推後卻不辭勞
欲動不動誰掣肘偶人相對木與土神女但誇朝復暮
龍公不作本分事中閒多少閒雲雨見說周人憂旱母
寧知東海無冤婦慇懃更倩封家姨一時斷送龍回首
姚子昂畫馬
雄姿卓立開天骨騰踏萬里如神速可憐不遇九方臯
空使時人指為鹿自從大奴守天育無由更騁追風足
中原一戰收乾坤白髮將軍髀生肉
苴履
待詔門前東郭趾藍關路上仙人迹雪花紛披蓋地白
東家不借借不得雖然近市屨亦無以故為新即有餘
同行留我木上座補過仰渠金十奴一生能著屐幾兩
用心猶在阮孚上不須更覓下邳侯山林此計成長往
(時守下邳)
籌堂尋梅
蕭疎籬落誰家圃尋芳信逐游蜂去眼前荆棘少人行
馬蹏直到香來處怕愁貪睡獨開遲瘦損春寒鶴膝枝
可是東君若留客斜風細雨不堪詩
綵樓(并序)
高平縣綵樓聞之舊矣今始親見議者猶謂高下侈
麗不及向者三分之一因感而賦之
層層華構高且崇萬綵糾結填青紅何人下手奪天巧
都入意匠經營中書契以來未省見異事驚倒百歲翁
郢斤般斧莫敢近卻立屏息慚無功寒窗戛戛鳴機婦
積年杼柚一日空山川謂可錦繡裹塵土盡皆羅綺封
前者攀轅後者挽奔車徑欲趨靈宫三年送迎禮雖舊
人事不與天時同方當炎屬行夏令權勢大抵歸祝融
神之於人無厚薄蓋以至誠能感通豚蹏豆酒道傍祝
所獲神賜亦已豐閭閻疾若還知否我為大夫歌大東
(享炎帝閏年)
上九里谷與濟之君祥仲寬李德方朱壽之姚子
昂
太行巍巍形勢尊造物設險雄中原巨靈一朝擘石裂
連峯忽斷開山門侵雲直上幾千尺挂壁一徑愁攀援
十步回頭五步坐慄慄汗出如漿翻清風掖至最高頂
下視寰海塵埃昏天壇咫尺若有待顧我不往慚食言
世間好處豈不愛脚力雖盡心長存為君試寫遠遊興
夜半月出清吟魂(與祁定之約游天壇不果)
游濟源(并序)
庚子春季與劉濟之君祥仲寬仲美姚子昂秦懿夫
馬子温李德方深之伯英朱壽之下太行抵覃懷望
方口臨沇水二十三日丁亥郡侯段正卿因西山鎮
轄回自析城來赴期值雨留宿奉仙觀翌日已丑天
霽具牲酒幣帛謁清源王廟禮畢會友人郭伯玉李
慶之王天益史德秀王輔卿赫舍哩仲傑完顔壽之
方外士祁定之郭道正元明道部將段玉等大飲於
裴公亭用麾下鼓吹以樂賓薄暮極歡而罷故賦之
紀一時之勝游也
元戎小隊閒登臨悠悠旌旆穿山林太行南下路險澀
不憚著脚窮幽尋清源祭秩世所重喬木掩映靈宫深
是時方口雨初過天風破曉開微隂入門為問廟見禮
白髮黃冠通古今且言享誠非享物那在與俗占浮沉
鞠躬執簡默有禱脯酒縱薄神所歆幾年願違莫能遂
至此始得償初心點檢圖經歎禹迹山青水綠無知音
竹根醉倒客星散夜聽波底蛟龍吟
河橋成(并序)
橋成有日必有佳句寫河上逍遙之興贈子榮及督
役楊成之
預積他山木重新兩岸隄龍依天上卧虹傍水心低不
假鞭秦石何勞立蜀犀落成應有日誰向柱先題
乙未冬至
已應黃宫律初生復卦陽道隨天在北愁與日俱長節
物驚時換年光有底忙浮雲多變態試與問何祥
元夜有感
春城行欲遍百感到愁邊市冷猶燈火人稀尚管絃梅
從今夜落柑憶舊時傳歸去西窗月無情照不眠
游青蓮
行處春風惡山中勝槩藏漸佳如蔗尾薄險似羊腸翠
揖雙峯角清臨一水堂夜長僧睡少為我話興亡
過雲中
把酒不成醉出門行路難客愁千里破歸夢五更殘三
仕有何喜一生常鮮歡恨無南去鴈為我報平安
宿海會寺二首(同孫講師明上人趙叔寳劉巨濟夜酌)
佛堂光未放桑下唤難回是處皆堪歇何山不可開泉
因龍吐出經自兔銜來徑向黃沙過尋僧問劫灰
青山雲水窟杖錫幾時來竹待香嚴擊松經道者栽西
江無水吸震旦忽花開三笑圖中友同傾破戒杯
九里谷
九曲羊腸路千層劍戟山行鈎藤蔓刺坐印石花斑樹
發三春暮雲歸萬壑間相陪林下屐雖倦不知還
獨坐
地偏無俗客日在掩柴扉暑退閒蒲扇凉生換葛衣風
高雲散影露下月揚輝獨據胡牀坐心清即道機
乙亥過河
一身長道路四海尚風塵昔作依劉客今為去魯人渡
河年在亥乞酒歲非申别後山中友相逢話又新
過星軺
古道開天險危峯拔地形連營南北戍過客短長亭野
燒驚山鬼邊雲掩將星何人弄羌管哀怨不堪聽
用趙之美留别韻四首
把酒離筵且莫辭坐中瓜葛暫相依花從識後常含笑
鳥自還時想倦飛往事微茫春夢斷故人牢落曉星稀
天涯白髮禁愁得好在西山不早歸
長短亭中送别時問君東去復何依今宵明月三人共
來日紅塵一騎飛傾蓋莫嫌相見晚斷絃惟恨賞音稀
天涯盡道還家好笑我雖歸似不歸
為君不惜送行詩但恨蒹葭失所依流水盡朝東海去
孤雲只向太行飛仕途冰炭收心早客路參商見面稀
一曲陽關歌未徹聲聲頭上聽催歸
遙指東山去恨遲爭如蓮幕早來依須知宋鷁猶能退
有底齊禽尚不飛洛下書生憐我少燕南壯士似君稀
主人好客厭厭醉正要髠留肯放歸
赴山陽(寄君祥濟之仲寬子昂)
立馬西風不忍行往回只是片時程一年又作半年客
百里有如千里情落日寒林山下路淡烟疎竹水邊城
願君把酒休惆悵四海由來皆弟兄
白文舉王百一索句送行
世事紛紛亂似麻不堪愁裏度年華傷心城郭來家鶴
過眼光隂赴壑蛇彈鋏歌中成老境班荆話後各天涯
何時造物歸眞宰却覩人間第一花
承二公寵和復用元韻二首
脱却朝衫著紵麻殘年猶復夢京華世情共指鹿為馬
天意反教龍作蛇白髮不公人易老青山有素恨無涯
那禁送别東郊外滿目離離濺淚花
有客衡從說萟麻要教身後見西華若為養得能言鴨
未解除他引睡蛇歸去稍知閒氣味荒唐猶種老生涯
眼前浮世憑誰問獨倚東風看落花
和東庵孔安道韻
擬結閒中一草堂此心安處即吾鄉須知見在身為患
見說長生藥有方老去看書徒引睡愁來得句不成章
從前習氣都除盡待與高人論坐忘
和子榮
暫使彭宣到後堂安昌只以醉為鄉浮雲世事日千變
流水生涯天一方老子興雖如庾亮故人恩不減蘇章
能消幾兩尋山屐回首狐丘本未忘
籌堂壽日二首
此生但覺醉鄉寬(王績)誰謂螭猶北海蟠(王猛)處處相迎皆
倒屣(王符)人人共喜欲彈冠(王陽)州應向日懸刀夢(王濬)山試
今朝拄笏看(王子猷)仙馭未來緱氏鶴月明吹徹玉笙寒
(王喬)
烏衣歴歴是名家人物於今比晉多俗論不侵揮麈話
(王衍)壯懷多付缺壺歌(王大將軍)雖無金埒堪調馬(王濟)賴有黃
庭可換鵝(王羲之)見說長江欲飛渡(王濬)那須冰合望滹沱
(王霸)
用子榮河橋送别韻
河橋把酒不成歡正是離人去住間公道幾時饒白髮
世情今日看青山娟娟明月無家對慘慘孤雲待我還
慚愧殷勤花裏鳥一聲聲送出陽關
承徐子賢賈仲常張伯英寵和復用韻
天涯杯酒強追歡白髮光隂轉首間獨夜夢魂千里月
暮年心事數重山回腸都為愁將斷行脚猶疑債未還
儻得一廛休老地柴門今後定牢關
宿邨舍四首
别後曾無一日歡風流都在落花間眼青羞對門前柳
頭白相驚雪裏山華表鶴來猶是客烏衣燕去不知還
森森庭院荒荆棘虎豹窺人夜撼關
握手親情有底歡疎籬茅舍兩三間尚憐作者千年調
那肻分人一半山安得意如張翰適憑誰放取浩然還
得君斗酒須防客不怕重門更著關(坡云重門著關不為君正恐惡客來)
(仇餉)
懷抱何曾得少歡春愁飛上兩眉間一瓢漫酌獨清水
幾屐能窮無盡山見說酒兵常日備(江諮議酒猶兵也可千日不用不可)
(一日不備酒可千日不飲不可一飲不醉)未知詩債幾時還須防别後將軍
槊不待尋盟輒斬關
三兩殘杯不盡歡強陪年少貴游間客中未必常為客
山上那堪復有山鶴髮都從愁裏變貂裘直待醉時還
一朝却入龐公市驚倒城門老抱關(坡云城門抱關卒怪我此重游)
憫董用之
怪底年來懶下帷似嫌牓尾姓名題一枝自謂烏難借
百里誰知鳳肻棲頗訝生前徒強項未應老後不然臍
試將點檢平時友大半佳城在馬蹏
悼籌堂
霞鞍金轡紫絲絛玉帶紅靴織翠袍赳赳少年眞手臂
津津玉氣見眉毫不愁造化功難補可惜秋山勢自高
那免牛車身後患一場春夢亦徒勞
送趙慶之赴邠州
且莫悤悤數去程一壺别酒為君傾三年簿領妨行樂
十里溪山管送迎湓浦蘆花風裏恨渭城柳色雨中情
三峯無復同州看休著新詩笑不平
和子搢來韻
新年桃李似無情回首繁華一夢驚點檢青氊非故物
等閒傾蓋昧平生雨中燕子還留客風裏楊花欲送行
試聽東流橋下水向人時作斷腸聲
和河上修橋二首
日日相陪杖屨游往來林下亦風流雲間隱隱堆螺髻
雨後鱗鱗漲鴨頭休恨臨津(臨津河)經始晚且看利涉(河橋)
(名)落成秋尋常公事閒中了詩債如何尚不酬
落魄天涯頗倦游片帆歸去得安流幾年無事誇犀首
一旦封侯看虎頭飛將正當南渡日拾遺還是北征秋
龍鍾不稱凌烟像只有山林志可酬
壬寅九日同史正之劉濟之君祥仲寬姚子昂東
城小酌寄錦堂王君玉
興來落筆任横斜坐上朋樽續續加貌似葉紅皆被酒
頭如雪白也簪花金風漸急秋將暮玉樹相依客盡嘉
酩酊入城扶不去臨街下馬是誰家
和子榮悼恒山韻
功名人比漢淮隂猛虎俄因犬輩擒星落旄頭兵似火
雲屯細柳士如林豈期虞虢乖脣齒漫倚良平作腹心
灑盡英雄憂國淚變風那得不傷今(恒山謂恒山公武仙其次首云唐家)
(外望歸藩鎮漢室中興仰羽林又剛忠公一首云斷頭那肻降朱泚血指誰思滅賀蘭皆為汴京之亂言之也)
送别曹漢卿
馬上功名奈老何出門無地不風波憑誰試著回天力
有客空揮却日戈青眼乍驚行處少赤心常笑話中多
愁人近亦無腸斷又聽離筵送别歌
暮春和端甫韻(并序)
暮春索詩且以不能陪郊外之游為恨
雨夕風朝樂事妨老來猶自為花忙春光一歲只三月
樽酒百年能幾場辛苦衙蜂輸蜜課等閒巢燕得泥香
如何復共遨頭醉待把銀瓶指點嘗
調祁定之
風埃滿面髮蓬垂欲學喬松久遠期浮世幾場漂杵血
流年一局爛柯棋不須玉女引巢父那在神官邀退之
果待吹嘘送天上人間事了未為遲
和述懷二首
簪履三千氣壓齊寒林那羨一枝棲坐中有客鵬將賦
門外何人鳳欲題酤酒未嘗防惡犬著鞭寧復待荒雞
夕陽休凭欄干望今日長安不在西
擬將齊物物難齊惟有山林跡可棲身望鳳池慚不到
名登鴈塔愧先題未能忘舊歸家鶴長是思鳴失旦雞
天為東周道垂喪肻生夫子在關西
答子榮
行藏事拙且乘流游徧人間老即休多汗愈膚三伏暑
漸衰潘鬢一時秋風高勢欲欺茅屋雨急聲疑在竹樓
今世宦情何處好但憂無蟹有監州
即事
鐵馬長驅汗血流眼前戈甲幾時休誰能宰似陳平社
那免悲如宋玉秋漠漠微涼風裏殿蕭蕭殘夜水邊樓
千邨萬落荒荆棘何止山東二百州
寬張文玘
怪來久不造龍門依舊相逢一笑温任把錦囊嘲李賀
休將布鼓詫王尊事隨勢過心猶駭言與時違舌可吞
誰為書生肻推轂綈袍且念故人恩
讀五代史
破却千金築一臺折衝閫外望人才中原山嶽河分斷
塞上牛羊草引來西海正驚天狗墮北人忽擁帝羓回
猶憐仙掌英靈在誰把潼關閉不開
索和長平諸詩友送行韻信筆奉呈君玉閏之資
客中一笑
漢厦非無論道氊自慚老去鬢皤然閒愁似海藏皮裏
往事如風過耳邊幾度班荆誰與話一朝傾蓋總相憐
柴門近日多來客火速移牀待孝先
昨晚蒙降臨無以為待早赴院謝聞已長往何行
之速也因去人寄達少慰客中未伸之志耳
書生掉舌豈其時手底青編亦倦披鐵鎖尚沈江漠漠
銅駞又没草離離隂山路上明妃曲天寳年中杜甫詩
古往今來幾興廢白頭恨見太平遲
送郡侯段正卿北行二首
征途萬里朔風寒過盡隂山復有山歲既在於辰巳後
星多客向斗牛間漫漫積雪無冬夏劫劫飛鴻自往還
若到龍庭試回首太行一片白雲閒
獵獵霜風墮指寒一鞭行色抵天山馬嘶衰草孤烟外
鴈没長空落照間入塞盡穿氊帳過去鄉須待錦衣還
功名大抵黃粱夢薄有田園便好閒
杜門
近來人事頗相乖獨坐何曾得好懷犬吠為連酤酒市
雞鳴長傍讀書齋門終待學張家塞闥恐難當噲等排
惡客就中多氣岸時時下馬繫堂階
巾秋
露下天街一氣凉月明不復被雲妨正當金帝行秋令
疑是銀河洗夜光鮫室影寒珠有淚蟾宫風散桂飄香
席間醉客忙歸去獨共三人盡此觴
代樂仲和張温甫處督米
未必書生氣盡寒食常不足為居閒清於孺子滄浪水
瘦似詩人飯顆山欲向田文彈鋏去恐因丘嫂頡羹還
聞君自有江湖量肻為枯魚少破慳
和王季文襄陽變後二首
逐鹿中原未識眞指蹤元自有謀臣虞全不念脣亡國
楚恐難當舌在人拔劍挽回牛斗氣舉鞭蹙起漢江塵
相逢空灑英雄淚誰是荆州一角麟
天命須分偽與眞衙蜂戰蟻盡君臣蛟龍不是池中物
燕雀休嗤壟上人衣不能勝嵇紹血扇無可奈庾公塵
自從絕筆春秋後誰復傷時為泣麟
一字題示商君祥(并序)
余年三十有九遭甲戍之變乙亥秋七月南邁時姪
謙甫主河南福昌簿迎至西山僑居廳事之東齋小
學師商君祥投詩索和頃刻間往回數十紙謙甫曰
一鼔作氣未可敵姑堅壘以待姪壻郭鴻漸曰可以
單師挫其銳乃出百字題請賦以酬之遂信筆而書
殊無意義付其徒孫男樂山示之三日不報謙甫笑
曰五言長城不復敢攻也君祥於是攜酒來乞盟大
會所友極歡而罷
雲
旱魃將為虐從龍便出山人間三尺雨命駕早知還
雨
晚有來蘇意憂深望歲人一犂雖美滿猶恨不當春
塵
不憂懸榻室可奈汙人風踏破青鞵底猶疑是輭紅
春
來莫愁春遲去莫怨春忙春不隨人老誰教汝斷腸
梅
未報江南信先開雪裏邨要看花上月立馬待黃昏
松
鬱鬱愁無地青青獨有心疑從大夫後傾蓋到如今
竹
瀟灑能醫俗檀欒看上番我寧負此腹忍使籜龍冤
蜂
弄晴沾落絮帶雨護園花有課常輸蜜無春不到衙
僧
貌與松俱瘦心將絮共沾一庵空寂地香火讀楞嚴
漁
一聲歌欸乃萬頃國烟波螯蟹中間醉蓑衣拜浪婆
樵
雲外山將遍人間日易斜不知棋換世柯爛未還家
硯
端溪温潤石價重百車渠一滴玄潭水蠅頭萬卷書
香
小炷博山鼎半殘心字灰游蜂何處客應為百花來
隱
孔負二宜去嵇知七不堪青山休老地佳處是終南
壽
灰如戀闕心雪似窮經首問年今幾何看飲屠酥酒
行
水笑杯猶渡山驚錫尚飛垂垂瓶鉢老何處未來歸
住
俗尚家靈運誰堪社遠公空山雲不出愁殺渡溪風
飲
竹葉杯中醁金釵坐上春淺斟低唱境猶道是麤人
嘯
成瑨風生坐孫登月滿臺東皋今寂寞元亮早歸來
愁
解使回腸斷能催兩鬢秋天涯未歸客容易上眉頭
十六日夜戲書
貪作(臧祚切)梅花夢都忘柳絮禪可憐人與月不似夜來
圓
老杜醉歸圖二首
尋常行處酒債每日江頭醉歸薄暮斜風細雨長安一
片花飛
百錢街頭酒價蹇驢醉裏風光莫傍嚴公門去恐猶恨
在登牀
卜居
東鄰西舍兩三家簌簌牆頭落棗花慚愧畫梁雙燕子
笑人今日又天涯
和籌堂途中即事
晚風吹雨過山堂燈火秋凉好對牀却被荒雞笑人懶
一聲催起著鞭忙
過雲臺
夜半風吹霽色開曉乘殘月過雲臺連山斷處瞰平野
一線黃流掌上來
濟源龍潭
塵世悠悠不識眞一潭春碧養潛鱗可憐無故驚雷起
誤却山前失筯人
雨後
春空靄靄暮雲低飛過山前雨一犂明日却尋歸去路
馬蹏猶踏落花泥
阻風
東風作惡幾時休況値春光欲盡頭誰謂閒人無箇事
一年長是為花愁
明皇擊梧圖
不使棃園弟子知太平音在鳳凰枝一朝野鹿銜花去
長恨秋風落葉時
陽關圖
一杯送别古陽關關外千重萬疊山試問青青渭城柳
不知眼見幾人還
千里江山圖
筆下江山取意成一峯未盡一峯生憑誰試向行人問
水郭烟邨第幾程
雪後送寳泉之碧落
酒面輕風不作寒天花散落滿人間殷勤行脚休辭遠
出得城門是雪山
和王成之梅韻
朝來一雪羃晴沙行到前村始見花驛使便將春色去
暗香今夜落誰家
下太行
山中日日伴雲閒不見閒雲只見山君去試從山下望
青山却在白雲間
東山道中
採遍山城草木芽百年老樹盡枯查眼前多少閒田地
雨後春耕有幾家
太平泉
試從澗底覓根源剔蘚剜苔得舊泉人事盡隨流水去
幾時復見太平年
十七日送行
悤悤又别故園春花落猶隨馬後塵相對離筵莫惆悵
送行人是欲行人
寄别
馬蹏踏破亂山青送客風回酒半醒歸客莫將雲外指
大都一十五長亭
孟浩然圖
却因明主放還山破帽騎驢骨相寒詩句眼前吟不盡
北風吹雪滿長安
夜夢月下與數仙子酌酒仍各賦詩
天風一埽暮雲開收拾羣仙共酒杯但指今宵是新月
不知曾照古人來
和平太行路韻
鑿開險阻若天成暫使時閒眼界平却羨長安西去路
青山不管送人行
和君瑞月下聞砧
夜凉枕上夢頻驚有底秋天不肻明老眼近來閒淚少
那禁月下擣衣聲
香梅二首(鄧妓之小字匠手有詩邊仲寧索和因用其韻)
被誰說破夢中梅應有羅浮倒挂來秪為怕愁貪睡後
返魂纔向北枝開
一枝瀟灑隴頭香分付新愁竹葉觴紙帳不須尋短夢
天涯倦客已無腸
魏徵
立朝讜議盡良規誰使君王死後疑一旦鑾輿渡遼水
即時扶起墓前碑
王庭秀悠然軒
小軒開後快雙明峭拔南山立翠屏好是晚來新雨過
白雲堆裏露尖青
留别
主人把酒再三留送客風高勢未休更聽愁眉歌一曲
樽前腸斷小温柔
寒食戲書
驀見花間弄藥回同心髻綰綠雲堆多情更有牆東月
送得秋千影過來
周昉内人圖
倦繡
心情猶在未收時却顧花間影漸移不道春來添幾線
日長只與睡相宜
擣衣
一夕秋風鴈過聲鐵衣辛苦向邊城將軍不用和戎計
雙杵休辭月下鳴
按樂
倚風無力見温柔初下喧天羯鼓樓猶向花隂理新曲
君王不惜錦纏頭
覽鏡
不教朱粉汙天眞長對菱花顧影頻但把蛾眉埽來淡
尚嫌不似虢夫人
襄陽咏史
漢高廟(在襄陽縣西南鍾山)
垓下未聞歌散楚澤中已見哭亡秦乾坤到底歸眞主
愁殺鴻門碎斗人
光武廟(在襄陽東四十五里光武南陽棗陽人今棗陽縣是也舂陵在棗陽東望氣者)
(蘇伯阿至南陽遙見舂陵曰氣佳哉鬱鬱蔥蔥光武始起兵還春陵望舍南火光燭天今)
(棗陽在襄陽東界六十里)
海内英雄待一呼雲龍際會入東都羯奴不識眞人事
徼幸中原欲竝驅
宋玉宅(在宜城縣)
離騷經裏見文章水綠山青是楚鄉往事一場巫峽夢
秋風搖落在東牆
關將軍廟(在襄陽南九里鳳林關)
鼎足相吞勢未分誰能傾蓋得將軍曹吳不是中原手
天下英雄有使君
劉表祠(祠前有墓在府城東門内)
天運端能卧可收江山形勢數荆州當時若聽韓嵩策
那得曹瞞享士牛(曹操與袁紹相持於官渡韓嵩說表起乘其敝表不從操征表表之子琮)
(竟以荆州降)
鳳林(孟浩然故居在襄陽縣南十里)
天寳詩人去却回果曾北闕上書來若為耆舊無新語
明主何嘗棄不才(張參議有云朝家強欲相牽率豈識先生玩世心)
杜甫故里(杜易簡預之遠裔有從弟曰審言生子閒閒生甫世居襄陽甫徙家鞏縣)
不知故隱幾時離天寳年間處處詩過客不須尋世譜
萬山山下看沈碑(杜詩吾家碑不昧王氏井依然注杜預沈碑峴山之下)
集古
寒食席次
鞦韆打困解羅裙(韓偓)把酒相看日又曛(韋莊)處士不知巫
峽夢(蓮花奴)春來猶見伴行雲(韋氏子)
惜花
繡軛香韀夜不歸(雀塗)看花只怨看來遲(韓偓)今朝幾許風
吹落(楊巨源)多在青苔少在枝(崔櫓)
春怨
已恨東風不展眉(段成式)落花惆悵滿塵衣(趙渭南)與君試
向江邊覓(東坡)贏得淒凉索漠歸(吳融)
贈别二首
洞庭風輭荻花秋(鄭德璘)客散江亭雨未休(岑參)南去北來
人自老(杜牧)此中離恨兩難收(魏野)
誰家紅袖倚江樓(杜牧)白袷行人又遠游(甫里)今夜不知何
處泊(權德輿)青山萬里一孤舟(劉長卿)
送客之荆南
千山紅樹萬山雲(韋莊)山鳥江楓得雨新(雍陶)我自飄零是
羇旅(東坡)不堪仍送故鄉人(顧非熊)
聞角
鐵馬狐裘出漢營(常建)瘴雲深處守孤城(劉禹錫)無端遇著
傷心事(吳融)嗚軋江樓角一聲(杜牧)
春夜
春風二月落花時(武元衡)憶得前年君寄詩(崔道)共道人家
惆悵事(牛僧孺)向燈彎盡一雙眉(韓偓)
送客之南宫
蕭蕭風竹夜窗寒(武元衡)書劔催人不暫閒(杜巖)對酒已成
千里客(盧綸)斷腸聲裏唱陽關(李商隱)
夜集
金鳳羅衣濕麝薰(韋莊)裝成掩泣欲行雲(戎昱)傍人未必知
心事(劉皂)一曲狂歌酒百分(高駢)
戲書
春風何處有佳期(武元衡)花滿西園月滿池(高駢)料得也應
憐宋玉(李商隱)東鄰牆短不曾窺(段成式)
柳
還到春時别恨生(張泌)渭城朝雨裛輕塵(王維)自家飛絮猶
無定(羅隱)不解迎人只送人(皇甫冉)
醉眠
糝逕楊花鋪白氊(杜子美)日西鋪在古苔邊(王建)滿山明月
東風夜(韓偓)留與遊人一醉眠(鄭谷)
御訂全金詩增補中州集卷四十四
