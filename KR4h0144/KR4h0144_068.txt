欽定四庫全書
御訂全金詩增補中州集卷六十六
元好問四
出都二首
漢宫曾動伯鸞歌事去英雄可奈何但見觚稜上金爵
豈知荆棘臥銅駝神仙不到秋風客富貴空悲春夢婆
行過盧溝重回首鳳城平日五雲多
歴歴興亡敗局棋登臨疑夢復疑非斷霞落日天無盡
老樹遺臺秋更悲滄海忽驚龍穴露廣寒猶想鳳笙歸
從教盡剗瓊華了留在西山儘淚垂(壽寧宫有瓊華島絶頂廣寒殿近為)
(黃冠軰所撤)
甲辰三月旦日以後雜詩二首
濈濈猩紅閙曉晴攢頭真似與春爭舒開楊柳聊相映
瘦殺寒梅枉自清粉豔低徊工作態絳脣寂寞獨含情
畫圖只愛殘妝好未信徐郎解寫生
密霧輕塵細灑勻綠雲紅雪一番新風光爛漫供歡席
酒味清醇似主人落落湖山如有喜欣欣魚鳥亦相親
新詩寫入奚奴錦從此他鄉不算春
紫牡丹
夢裏華胥失玉京小闌春事自昇平只緣造物偏留意
須信凡花浪得名蜀錦浪淘添色重御爐風細覺香清
金刀一翦腸堪斷綠鬢劉郎半白生
洛陽
千年河嶽控喉襟一日神州見陸沈已為操琴感衰涕
更須同輦夢秋衾城頭大匠論蒸土地底中郎待摸金
擬就天公問翻復蒿萊丹碧果何心
為鄧人作詩
再見州人本不期相留相挽忍相違攜盤渭水空(一作堪)
流涕種柳金陵已合圍事去恍疑春夢過眼明還似故
鄉歸題詩未要題名字今是中原一布衣
贈張主簿偉
江岸墳荒草棘秋朱陽南下重君憂弓刀近塞人煙少
林壑經霜虎迹稠究竟畏途知有漸激昂高義報無繇
從今弟妷通家了莫向瓜田認故侯(戒為究竟伴能過險惡道)
寄劉繼先
清霜茅屋耿無眠坐憶分攜一慨然楚客登臨動歸興
謝公哀樂感中年凄凉古驛人煙外迤邐荒山雪意邊
千樹春風水楊柳待君同繫晉溪船
寄答商孟卿
窈渺朱絃寂寞心得詩何啻得黃金冷猿掛夢山月暝
老鴈叫羣江渚深異縣五年仍隔闊荒城連日想登臨
書來且只平安了撥觸離愁恐不禁
十一月五日暫住西張
城隈細路入沙汀絮帽衝風日再經歲歉村墟更荒惡
窮冬人影亦伶俜林煙漠漠鴉邊暗山骨稜稜雪外青
四十年來此寒苦凍吟猶記隴關亭
石嶺關書所見
軋軋旃車轉石槽故關猶復戍弓刀連營突騎紅塵暗
微服行人細路高已化蟲沙休自歎厭逢豺虎欲安逃
青雲玉立三千丈元只東山意氣豪
汴梁除夜(追錄)
六街歌鼓待晨鐘四壁寒齋只病翁鬢雪得年應更白
燈花何喜亦能紅養生有論人空老祖道無詩鬼亦窮
數(上聲)日西園看車馬一番桃李又春風
龍興寺閣
全趙堂堂入望寬九層飛觀儘高寒空聞赤幟疑軍壘
真見金人泣露盤桑海幾經塵劫壞江山獨恨酒腸乾
詩家總道登臨好試就遺臺老樹看
聽姨女喬夫人鼓風入松
白雪朱絃一再行春風纖指十三星雲窗霧閣有今夕
寶靨羅裙無此聲瀟灑寒松度虛籟悠揚飛絮攪青冥
胎仙不比湘靈瑟五字錢郎莫漫驚
寒食(王子清明後作)
上苑春風盛物華天津雲錦赤城霞輕舟矮馬追隨遠
翠幕青旗笑語譁化國樓臺隔瀛海吳兒洲渚記仙家
山齋此日腸堪斷寂寞銅瓶對杏花
送樊順之
弓刀十驛岳蓮州渭水秦山得意秋王粲從軍正年少
庾郎入幕更風流寒鄉況味真雞肋清鏡功名屬虎頭
寄謝溪風亭上月老夫乘興欲西遊
過寂通菴别陳丈(并序)
陳丈未識某而愛其詩曾對高御史士美言我他日
見遺山當快飲百醉後見之而公已病乃相約易百
醉為百杯每見以酒籌計之至七八十杯復有此别
故詩中及之(甲辰秋)
心遠繇來地自偏不離城市得林泉從教上界多官府
且放閒身作地仙三月有期何敢負百杯未滿會須填
違離更覺從公晚却望都門一慨然
大明贈答張簡之
營平豪宕變溫文所見今知勝所聞只道生涯無長物
爭教詩壘策竒勲伐薪未敢煩名士載酒能來過子雲
後日山陽養衰疾藥籠仙品正須君
存没(辛老敬之劉兄景玄)
行間楊趙提衡早老去辛劉入夢頻案上酒杯聊自慰
袖中詩卷欲誰親兩都秋色皆喬木一代名家不數人
汲冢遺編要完補可能虛負百年身
人日有懷愚齋張兄緯文
書來聊得慰懷思清鏡平明見白髭明月高樓燕市酒
梅花人日草堂詩風光流轉何多態兒女青紅又一時
澗底孤松二千尺殷勤留看歲寒枝
張村杏花(丁巳三月初二日)
昨日櫻桃(一作脣)絳蠟痕今朝紅袖已迎門只應芳樹知
人意留著殘妝伴酒罇濃李尚須羞粉豔寒梅空自怨
黃昏詩家元白無今古從此張村即趙村
送奉先從軍
潦倒書生百戰場功名都屬繡衣郎虎頭食肉無不可
鼠目求官空自忙卷月清笳渭城曉倚天長劔蜀山蒼
習池老去風流減醉後揚鞭媿葛疆
贈玉峯魏文邦彥
夢想南山掩靄間眼明驚見玉峯寒風波舊憶横身過
世事今歸袖手看販婦傭兒識名姓故鄉遺族見衣冠
臨流卜築平生事會就遼東管幼安
鬱鬱
鬱鬱羇懷不易開更堪寥落動淒哀華胥夢破青山在
梁甫吟成白髮催秋意漸隨林影薄曉寒都逐鴈聲來
并州舊日風聲惡悵望鄉書早晚回
秋日載酒光武廟
美酒良辰邂逅同赤眉城北漢王宫百年星斗歸天上
萬古旌旗在眼中草木暗隨秋氣老河山長為昔人雄
一杯逕醉風雲地莫放銀盤上海東
丙辰九月二十六日挈家遊龍泉
風色澄鮮稱野情居僧聞客喜相迎藤垂石磴雲添潤
泉潄山根玉有聲庭樹老於臨濟寺霜林渾是漢家營
明年此日知何處莫惜題詩記姓名
洛陽高少府瀍陽後菴四首
溪上弄明月風露發新警心空無一塵萬竹埽清影
一水隨人意蔬畦復芋溝風波河洛近莫放出山流
韭早春先綠菘肥秋未黃殷勤繞畦水終日為君忙
地僻境逾靜林疎秋已分清溪一片月修竹四山雲
山居雜詩六首
瘦竹藤斜挂叢(一作幽)花草亂生林高風有態苔滑水無
聲
石潤雲先動橋平水漸過野隂添晚重山意向秋多
樹合秋聲滿村荒暮景閒虹收仍白雨雲動忽青山
川迥楓林散山深竹港幽疎煙沈去鳥落日送歸牛
漲落沙痕出堤摧岸口斜斷橋堆聚沫高樹閣浮槎
鷺影兼秋靜蟬聲帶晚凉陂長留積水川闊盡斜陽
梁父吟扇頭(孔明箕踞坐大石上望月作梁父吟)
盤礴萬古心塊石入危坐青天一明月孤唱誰與和
辛亥寒食
寒食年年好今年迥不同秋千與花影并在月明中
德和墨竹扇頭
靜裏離離新粉動時細細清香明月清風自在紅塵白
日何妨(嫩香新粉墨離離李長吉竹詩)
曹得一扇頭
機中秦女仙去月底梅花晚開只見一枝疎影不知何
處香來
論詩三十首(丁丑歲三鄉作)
漢謠魏什久紛紜正體無人與細論誰是詩中疏鑿手
暫教涇渭各清渾
曹劉坐嘯虎生風四海無人角兩雄可惜并州劉越石
不教横槊建安中
鄴下風流在晉多壯懷猶見缺壺歌風雲若恨張華少
温李新聲奈爾何(鍾嶸評張華詩恨其兒女情多風雲氣少)
一語天然萬古新豪華落盡見真淳南窗白日羲黃上
未害淵明是晉人(柳子厚唐之謝靈運陶淵明晉之白樂天)
縱横詩筆見高情何物能澆磈磊平老阮不狂誰會得
出門一笑大江横
心畫心聲總失真丈章寧復見為人高情千古閒居賦
爭信安仁拜路塵
慷慨歌謠絶不傳穹廬一曲本天然中州萬古英雄氣
也到陰山勅勒川
沈宋横馳翰墨場風流初不廢齊梁論功若凖平吳例
合著黃金鑄子昂
鬭靡誇多費覽觀陸文猶恨冗於潘心聲只要傳心了
布穀瀾翻可是難(陸蕪而潘靜語見世說)
排比鋪張特一途藩籬如此亦區區少陵自有連城璧
爭奈微之識珷玞(事見元稹子美墓志)
眼處心生句自神暗中摸索總非真畫圖臨出秦川景
親到長安有幾人
望帝春心託杜鵑佳人錦瑟怨華年詩家總愛西崑好
獨恨無人作鄭箋
萬古文章有坦途縱横誰似玉川盧真書不入今人眼
而軰從教鬼畫符
出處殊塗聽所安山林何得賤衣冠華歆一擲金隨重
大是渠儂被眼瞒
筆底銀河落九天何曾顦顇飯山前世間東抹西塗手
枉著書生待魯連
切切秋蟲萬古情燈前山鬼淚縱横鑑湖春好無人賦
夾岸桃花錦浪生
切響浮聲發巧深硏磨雖苦果何心浪翁水樂無宫徵
自是雲山韶濩音(水樂次山事又其欸乃曲云停橈靜聽曲中意好是雲山韶濩音)
東野窮愁死不休高天厚地一詩囚江山萬古潮陽筆
合在元龍百尺樓
萬古幽人在澗阿百年孤憤竟如何無人說與天隨子
春草輸贏校幾多(天隨子詩無多藥草在南榮合有新苗次第生穉子不知名品上恐隨春)
(草鬭輸贏)
謝客風容映古今發源誰似柳州深朱絃一拂遺音在
却是當年寂寞心
窘步相仍死不前唱酬無復見前賢縱横正有凌雲筆
俯仰隨人亦可憐
竒外無竒更出竒一波纔動萬波隨只知詩到蘇黃盡
滄海横流却是誰
曲學虛荒小說欺俳諧怒罵豈宜時今人合笑古人拙
除却雅言都不知
有情芍藥含春淚無力薔薇臥晚枝拈出退之山石句
始知渠是女郎詩(此詩論本王中立)
亂後玄都失故基看花詩在只堪悲劉郎也是人間客
枉向春風怨兔葵
金入洪鑪不厭頻精真那許受纖塵蘇門果有忠臣在
肯放坡詩百態新
百年纔覺古風廻元祐諸人次第來諱學金陵猶有說
竟將何罪廢歐梅
古雅難將子美親精純全失義山真論詩寧下涪翁拜
未作江西社裏人
池塘春草謝家春萬古千秋五字新傳語閉門陳正字
可憐無補費精神
撼樹蚍蜉自覺狂書生技癢愛論量老來留得詩千首
却被何人較短長
西園
百草千花雨氣新今朝陌上有游塵皇州春色濃於酒
醉殺西園歌舞人
杏花雜詩八首
杏花牆外一枝横半面宫妝出曉晴看盡春風不回首
寳兒元自太憨生
露華浥浥汎晴光睡足東風倚綠窗試遣紅妝映銀燭
湘桃爭合伴仙郎
嫋嫋纖條映酒船綠嬌紅小不勝憐長年自笑情緣在
猶要春風慰眼前
暖日園林可散愁每逢花處儘遲留青旗知是誰家酒
一片春風出樹頭
紛紛紅紫不勝稠爭得春光競出頭却是棃花高一著
隨宜梳洗儘風流
露浥清華粉自添隔溪遙見玉廉幨眼看桃李飄零盡
更揀繁枝插帽簷
楚客離魂不易招野春平碧水迢迢垂楊也被多情惱
瘦損春風十萬條
紅妝翠蓋惜風流春動香生不自繇莫向芸齋厭閒冷
小詩供作錦纏頭(韓偓嚥三清之瑞露春動七情咀五色之靈芝香生九竅)
出京
巫峽歸雲底處尋高城渺渺暮煙沈春風不翦垂楊斷
繫盡行人北望心
惠崇蘆鴈
寒沙折葦靜相依故國春風早晚歸意外羇棲誰畫得
羽毛單薄稻粱微
銅雀臺瓦硯
愛惜鉛華洗又看畫闌桂樹雨聲寒千年不作鴛鴦去
喚得書生笑老瞞
步虛詞三首(後二首三鄉時作)
閬苑仙人白錦袍海山宫闕醉蟠桃三更月底鸞聲急
萬里風頭鶴背高
萬神朝罷出通明和氣歡聲滿玉京見說人間有新異
綠章封事謝昇平
琪樹明霞碧落宫歌音嫋嫋度泠風人間聽得霓裳慣
猶恐鈞天是夢中
風雨停舟圖
老木高風作意狂青山和雨入微茫畫圖喚起扁舟夢
一夜江聲撼客牀
楊柳
楊柳青青溝水流鸎兒調舌弄嬌柔桃花記得題詩客
斜倚春風笑不休
梁縣道中
青山簇簇樹重重人在春雲浩蕩中也是杏花無意況
一枝臨水臥殘紅
長壽山居元夕
微茫燈火共荒村黃葉漫山雪擁門三十九年何限事
只留孤影伴黃昏
右司正之家渭川千畝圖
官街塵土霧中天入眼荒寒一灑然大似終南山下看
北風和雪卷蒼煙
山居二首
斜陽高樹挂晴虹肅肅微涼雨氣中一道鷺鷥花不斷
密香吹滿馬頭風
詩腸搜苦怯茶甌信手拈書却枕頭簷溜滳殘山院靜
碧花紅穗媚凉秋
寄女嚴
鸛崖魚窟路間關旬月無繇一往還寒食歸寧見隣女
舉家回首望西山(鸛崖魚窟在内鄉往盧氏道中)
自鄧州幕府暫歸秋林
升斗微官不療饑中林春雨蕨芽肥歸來應被青山笑
可惜緇塵染素衣
題省掾劉德潤家驂鸞圖并為同舍郎劉長卿記
異劉在方城先有碧簫之遇如芙蓉城事云
千劫情緣萬古期樓中蕭史姓名非洞天花落秋雲冷
腸斷青鸞獨自飛
雜著三首
青蓋朝來帝座新豈知衛瓘是忠臣洛陽荆棘千年後
愁絶銅駝陌上人
天上河源地上流黃金浮世等閒休埋愁不著重泉底
儘向人間種白頭
半紙虛名百戰身轉頭高塚臥麒麟山間曾見漁樵說
辛苦凌煙閣上人
俳體雪香亭雜詠十二首(亭在故汴宫仁安殿西)
洛陽城闕變灰煙暮虢朝虞只眼前為向杏梁雙燕道
營巢何處過明年
落日青山一片愁大河東注不還流若為長得熙春在
時上高層望宋州
醇和旁近洞房環碧瓦參差竹樹(一作木)閒批奏内人輪
上直去年名姓在窗間(醇和殿名)
天上三郎玉不如手中白羽趁花奴御屏零落宣和筆
留得華清按樂圖
詩仙詩鬼不謾欺時事先教夢裏知禁苑又經人物散
荒凉臺榭水流遲(十年前商帥國器方城夢中得後二句為言如此)
金縷歌詞金曲巵百年人事鬢成絲重來未必春風在
更為棃花住少時
楊柳隨風散綠絲桃花臨水弄妍姿無端種下青青竹
恰到湘君淚盡時
琵琶心事曲中論曾笑明妃負漢恩明日天山山下路
不須回首望都門
鑪薰浥浥帶輕隂翠竹高梧水殿深去去旃車雪三尺
畫羅休縷麝香金
附藝林伐山宋徽宗宫人多以麝香色為縷金
羅為衣裙元裕之詩北去穹廬千萬里畫羅休
縷麝香金
苦才多思是春風偏近騷人悵望中嗁盡杜鵑枝上血
海棠明日更應紅
暖日晴雲錦樹新風吹雨打旋成塵宫園深閉無人到
自在流鸎哭暮春
暮雲樓閣古今情地老天荒恨未平白髮纍臣幾人在
就中愁殺庾蘭成
附金詩紀事案遺山集中雪香亭雜咏共一十五
首乃金亡之後重過汴宫而作黍離之感觸
目興懷白髮纍臣自傷故國非為隔代咏也楊
用修以為宋徽宗事其亦昧於詩意矣
記夢
天上材官老不材從教兀兀走塵埃夢中望拜通明殿
曾見金書兩字來(戊子七月二十四日内鄉往盧氏宿走馬平夜夢拜天帝像遂觀法駕導)
(引畫幄最前負弩三人中有金書小字題裕之者夢中不自知其為予也)
雜著二首
六朝瓊樹掌中春回首嚴妝一面新生羡石家金谷裏
千年獨有墜樓人
燕語鸎嗁百囀新長廊寂寂不逢人東君去作誰家客
花柳無情各自春
眉
石綠香煤淺淡間多情長帶楚梅酸小詩擬寫春愁樣
憶著分明下筆難
出都
春歸斜月曉聞鸎信馬都門半醉醒官柳青青莫回首
短長亭是斷腸亭
姨母隴西君諱日作
寳鏡煌煌照九州埋藏曾及見諸劉鄷城今日無雷煥
紫氣誰當辨斗牛(陽曲劉氏家大寳鏡能照天地四方以前知休咎其家埋地中人不得見)
(也明昌泰和中北方兵動渠父子欲卜之一日先以旃幕障中庭乃扃閉門戶甚嚴及掘鏡出光耀爛然一室)
(盡明如初日之照鏡中見北來兵騎穰穰無數餘三方都無所覩因大駭曰不可不可即埋之姨母時伏牀下)
(得竊窺焉兵火後此家惟一兒子在姨母能指鏡處存否則不知也故予詩及之)
自趙莊歸冠氏
杏園紅過雪披離楊柳無風綠綫齊寒食人家在原野
乳鴉牆外盡情啼
濟南雜詩五首
兒時曾過濟南城暗算存亡只自驚四十二年彈指過
却疑行處是前生
吳兒洲渚似神仙罨畫溪光碧玉泉别有洞天君不見
鵲山寒食泰和年
石刻燒殘讌集辭雄樓傑觀想當時只應畫戟清香地
多欠韋郎五字詩
白煙銷盡凍雲凝山月飛來夜氣澄且向波間看玉墖
不須橋畔覓金繩
荷葉荷花爛漫秋鷺鷥飛近釣魚舟北城佳處經行徧
留著南山更一遊
附元好問濟南行記予兒時從先隴城府君官
掖縣嘗過濟南然但能憶其大城府而已長大
來聞人談此州風物之美遊觀之富每以不得
一遊為恨歲乙未秋七月予來河朔者三年矣
始以故人李君輔之之故而得一至焉因次第
二十日間所遊歴為行記一篇傳之好事者初
至濟河約杜仲梁俱東並道諸山南與泰山即
是日以隂晦不克見至濟南輔之與同官權國
器置酒歴下亭故基此亭在府宅之後自周齊
以來有之㫄近有亭曰環波鵲山北渚嵐漪水
香水西凝波狎鷗臺與橋同曰百花芙蓉堂曰
靜花軒曰名士水西亭之下湖曰大明其源出
於舜泉其大占城府三之一秋荷方盛紅綠如
繡令人渺然有吳兒洲渚之想大槩承平時濟
南樓觀天下莫與為比喪亂二十年唯有荆榛
瓦磔而已正如南都隆德故宫頽圯百年澗谿
草樹有荒寒古澹之趣雖高甍畫棟無復其舊
而天巧具在不待外飾而後竒也凡北渚亭所
見西北孤峯五曰匡山濟河路出其下世傳李
白嘗讀書於此曰粟山曰藥山以陽起石得名
曰鵲山山之民有云每歲七八月烏鵲集其上
亦有一山皆白鵲時此山之所以得名歟曰華
不注太白詩云昔歲遊歴下登華不注峯兹山
何峻秀青翠如芙蓉此真華峰寫照詩也大明
湖由北水門出與濟水合瀰漫無際遥望此山
如在水中蓋歴下城絶勝之處也華峯之東有
臥牛山正東百五十里鄒平之南有長白山范
文正公學舍在焉故又謂之黌堂嶺東十里有
南北兩妙山兩山之間有閔子騫墓西南大佛
頭嶺下有寺千佛山之西有函山長二十里所
山有九十谷泰山之北麓也泰山去城百里而
近特為函山所礙天晴登北渚則隱隱見之歴
山去城四五里許山有碑云其山修廣出材不
匱今但蕩然一丘耳西南少斷有蠟山由南山
而東則連亘千里與海山通矣爆流泉在城之
西南泉濼水源也山水匯於渴馬崖洑而不流
近城出而為此泉好事者曾以穀糠驗之信然
往時漫流纔没脛故泉上湧高三尺許今漫流
為草木所壅湥及尋丈故泉出水面纔二三寸
而已近世有太守改泉名檻泉又立檻泉坊取
詩義而言然土人呼爆流如故爆流字又作趵
突曾南豐云然金線泉有紋若金線夷猶池面
泉今為靈泉菴道士高生妙琴事人目為琴高
留予宿者再進士解飛卿好賢樂善欵曲周密
從予游者凡十許日說少日曾見所謂金線者
尚書安文國寳亦云以竹竿約水使不流尚或
見之予與解徘徊泉上者三四日然竟不見也
杜康泉今湮没土人能指其處泉在舜祠廡下
云杜康曾以此泉釀酒有取江中泠水與之較
者中泠每升重二十四銖此泉減中泠一銖以
之㵸茗不減陸羽所第諸水云舜井二有歐公
詩大字石刻甘露園紀歴下泉云夫濟遠矣初出
河東王屋曰沇水注秦澤潛行地中復出共山
始曰濟故禹書曰道沇水東之逾温逾墳城
入於河溢於滎洑於曹濮之門乃出於陶丘北
會於汶過歴下濼水之北遂東流且濟之為瀆
與江淮河等大而均尊獨濟水所行道障於太
行限於大河終能獨逹於海不然則無以謂之
瀆矣江淮河行地上水性之常者也濟或洑於
地中水性之變者也予愛其論水之變與常有
當於予心者故并錄之珍珠泉今為張舍人園
亭二十年前吾希顏兄嘗有詩至泉上則知詩
為工矣凡濟南名泉七十有二爆流為上金線
次之珍珠又次之若玉環金虎黑虎柳絮皇華
無憂洗鉢及水晶簟非不佳然亦不能與三泉
侔矣此遊至爆流者六七宿靈泉菴者三汎大
明湖者再遂東入水柵柵之水名繡江發源長
白山下周圍三四十里府參佐張子鈞張飛卿
觴予繡江亭漾舟荷花中十餘里樂府皆京國
之舊劇談豪飲抵暮乃罷留五日而還道出王
舍人莊道旁一石刻云隋開皇丙午十二月鉛
珍墓誌珍巴郡武昌人學通三家優游田里以
壽卒誌文鄙陋字以巴為已蓋周隋以來俗書
傳習之弊其云葬&KR0008;山之西者知西南小丘為
&KR0008;山也以歲計之隋開皇六年丙午至今甲午
碑石出壙中蓋十周天餘一大衍數也道南有
仁宗時侍從龍圖張侍郎掞讀書堂三字東坡
所書并范純粹律詩俱有石刻掞字叔文自題
仕宦之後每以王事至其家則必會鄉隣甥姪
盡醉極歡而罷各以歲月為識叔文有文譽仕
亦達然以榮利之故終身至其家三而已名宦
之役人如此可為一嘆也至濟南又留二日汎
大明待杜子不至明日行濟河道中小雨後泰
山峯嶺歴歴可數兩㫄小山間見層出雲煙出
没顧揖不暇恨無佳句為摹寫之耳前後所得
詩凡十五首并諸公唱醻附於左
題劉才卿湖石扇頭
幽澗雲凝雨未乾曲池疎竹共荒寒扇頭喚起西園夢
好似熙春閣下看
聞歌懷京師舊遊
樓前誰唱綠腰催千里梁園首重回記得杜家亭子上
信之欽用共聽來
出鎮州
汾水歸心日夜流孤雲飛處是松楸無端行近還鄉路
却傍西山入相州
南關二首
風裏秋蓬不自繇一生幾度過隆州無情團栢關前水
流盡朱顏到白頭
路轉川廻失繫舟更教兩驛過徐溝多情團栢關前水
却共清汾一處流(是日自徐溝宿南關)
馬坊冷大師清真道院
枯蒲折葦障清灣十里風荷指顧間安得西湖展生手
亂鋪雲錦浸青山
遊天壇雜詩五首
芳樹陰陰鳥語譁綠雲晴雪映紅霞青山可是堪人恨
藏著中巖十里花
漫山白白與紅紅小樹低叢看不供總道楂花香氣好
就中偏愛玉瓏鬆(花名有玉瓏鬆)
溪童相對采椿芽指似陽坡說種瓜想得(一作是)近山營
馬少青林深處有人家
湍聲洶洶落懸崖見說蛟龍擘石開安得天瓢一翻倒
躡雲平下看風雷(時旱甚故云)
仙壇倒影鳳麟洲一道雲光插素秋也是天公閒不得
海東移著海西頭
初挈家還讀書山雜詩二首
天門筆勢到閒閒相國文章玉筍班從此晉陽方志上
繫舟山是讀書山(繫舟先大父讀書之所閒閒公改為元子讀書山又大參楊公叔玉譔先)
(人墓銘)
眼中華屋記生存舊事無人可共論老樹婆娑三百尺
青衫還見讀書孫
賦瓶中雜花七首(予絶愛未開杏花故末篇自戲)
老眼驚看節物新今年更與酒杯親東山一道花如繡
從此他鄉不是春
香中人道睡香濃誰信丁香臭味同一樹百枝千萬結
更應薰染費春工
生紅點點弄嬌妍半拆花房更可憐傳語春風好將護
莫教容易作銀錢
紅抹蘭膏綠染衣綠嬌紅小兩相宜華邊剩有清香在
木石癡兒自不知
素豔來從月姊家温風淑氣發清華人閒自有交枝玉
天上休開六出花
昨日桃花錦片新兔葵今日到殘春低枝留得稀疎朵
比似全開更惱人
古銅瓶子滿芳枝裁翦春風入小詩看看海棠如有語
杏花也到退房時
杜生絶藝
杜生絶藝兩絃彈穆護沙詞不等閒莫怪曲終雙淚落
數聲全似古陽關
德華小女五歲能誦予詩數首以此詩為贈
牙牙嬌語總堪誇學念新詩似小茶好箇通家女兄弟
海棠紅點紫蘭芽(唐人以茶為小女美稱)
春歸
野杏溪桃三兩枝春歸也作送春詩東君自愛長安好
能住山城得幾時
發南樓度鴈門關二首
雞聲未動發南樓澗水隨人向北流欲望讀書山遠近
鴈門關上嬾回頭
稜嶒石磴倚高梯穹谷無人綠樹齊總為古來征戍苦
宿雲常傍塞垣低
自題中州集後五首
鄴下曹劉氣儘豪江東諸謝韻尤高若從華實評詩品
未便吳儂得錦袍
陶謝風流到百家半山老眼淨無花北人不拾江西唾
未要曾郎借齒牙
萬古騷人嘔肺肝乾坤清氣得來難詩家亦有長沙帖
莫作宣和閣本看
文章得失寸心知千古朱絃屬子期愛(一作恨)殺溪南辛
老子相從何止十年遲
平世何曾有稗官亂來史筆亦燒殘百年遺藁天留在
抱向空山掩淚看
講武城
作計千年復萬年似嫌蒸土不能堅秪今講武人何在
衰柳殘楊有亂蟬
藥山道中
西風砧杵日相催著破征衣整未廻白鴈已銜霜信過
青林閒送雨聲來
黃華峪五首
岱崧王屋舊經過自倚胸中勝槩多獨欠太行高絶處
青天白日看山河
絶壁孤雲仔細看雲間龍穴想高寒碧瀾寸寸横秋色
空對山靈說到難(唐人到難篇有碧瀾之下寸寸秋色之句見文粹)
玉立千峯畫不如天公自有范寬圖閭山要著黃花老
千尺珠簾得似無(前軰閭山詩有向使早逢周處士子端應不號黃華之句處士指周先生)
(德卿)
團團石甕琢青瑶仰面看雲覺動搖誰著天瓢灑飛雨
半空翻轉玉龍腰
落峽飛流散不收湍聲洶洶動高秋也應嫌被紅塵涴
才近山門便洑流
鄉郡雜詩二首(予家自五代以後自汝州遷平定宋末又自平定遷於忻故文字中)
(以平䧑為鄉君)
一溝流水幾橋横岸上人家種柳成來歲春風一千樹
綠煙和雨暗重城
新堂縹緲接飛樓雲錦周遭霜樹秋若道使君無妙思
冠山移得近城頭
前高山雜詩
天池一雨洗氛埃全晉堂堂四望開不上朝元峯北頂
真成不到此山來
楚山清曉圖
雨潤烟濃十二峯雲間合有楚王宫遥知别後西州夢
一抹春愁淺淡中
三鄉雜詩二首
夢寐滄洲爛漫遊西風安得釣魚舟薄雲樓閣猶烘暑
細雨林塘已帶秋
尖新秋意晚晴中六尺笻枝滿袖風草合斷橋通暗綠
竹搖殘照漏疎紅
榆社硤口村早發
瘦馬長途嬾著鞭客懷牢落五更天幾時不屬雞聲管
睡徹東窗日影偏
同兒軰賦未開海棠二首
翠葉輕籠豆顆勻臙脂濃抹蠟痕新殷勤留著花梢露
滳下生紅可惜春
枝間新綠一重重小蕾湥藏數點紅愛惜芳心莫輕吐
且教桃李閙春風
楊祕監馬圖
天閑誰省識真龍金粟堆前草色空忽見畫圖疑是夢
東華馳道麝香驄
岳山道中
野禾成穗石田黃山木無風雨氣凉流水平岡儘堪畫
數家村落更斜陽
雪岸鳴䳺
離離殘雪點荒叢更著幽禽慘淡中笑殺畫簾雙燕子
秋千紅索海棠風
客意
雪屋燈青客枕孤眼中了了見歸途山間兒女應相望
十月初旬得到無
論詩三首
坎井鳴鼃自一天江山放眼更超然情知春草池塘句
不到柴煙糞火邊
詩腸搜苦白頭生故紙塵昏枉乞靈不信驪珠不難得
試看金翅擘滄溟
暈碧裁紅點綴勻一回拈出一回新鴛鴦繡了從教看
莫把金針度與人
風柳鳴蟬
輕明雙翼曉風前一曲哀箏續斷絃移向别枝誰畫得
只留殘響客愁邊
僧寺阻雨
山氣森岑入葛衣砧聲偏與客心期僧窗連夜瀟瀟雨
又較歸程幾日遲
王子文琴齋
天上秋風月底霜求凰一曲鬢絲長相如四壁消何物
直要文君典鷫鸘
舊與趙景温
浮雲流水易西東回首梁園似夢中一别十年今又别
酒罇能得幾回同
雪谷早行圖(卷中多國朝名勝題詠)
畫到天機古亦難遺山詩境更高寒貞元朝士今何在
莫厭明窗百過看
夜宿山中
月華人影共徘徊未算歸程夢已回澗水悲鳴易愁絶
長松休送雨聲來
臺山雜詠五首(甲寅六月)
西北天低五頂高茫茫松海露靈鼇泰山直上猶千里
井底殘山枉叫號
山上離宫魏故基黃金佛閣到今疑異時人讀清凉傳
應記諸孫賦黍離
一國春風帝子家綠雲晴雪間紅霞香緜穏藉僧鞵草
蜀錦驚看佛鉢花
沈沈龍穴貯雲煙百草千花雨露偏佛土休將人境比
誰家隨步得金蓮
靈蛇不與世相關時復蜿蜒水石間何處天瓢待霖雨
一龕香火梵仙山
乙卯二月二十一日歸自汴梁二十五日夜久旱
而雨偶記内鄉一詩追錄於此今三十年矣
桑條沾潤麥溝青軋軋耕車閙曉晴老眼不隨花柳轉
一犂春事最關情
石勒問道圖
輕比韓彭作李陽高僧久已笑君狂中原果有劉文叔
肯說鈴聲替戾岡
貞燕
杏梁雙宿復雙飛海國爭教隻影歸想得秋風逼凉冷
謝家兒女亦依依
留贈丹陽王鍊師
敝盡貂裘白髮新京華旅食記前身仙翁相見休相笑
同是邯鄲枕上人
元夕
花影燈光一萬重青衫驄馬踏東風彰陽舊事無人記
二十三年似夢中
酴醿
枕幃餘韻最清真夢裏猶來著莫人擬借濃陰作羅幕
玉纓多處臥殘春
和德新丈
二年老眼暗兵塵今日逢君喜事新結伴還鄉有成約
不應先作北歸人
倦繡圖
香玉春來困不勝嗁鸎喚夢幾時譍可憐顦顇田家女
促織聲中對曉燈
雪谷曉行圖
漫漫長路幾時休風雪無情夢亦愁羡殺田家老翁媪
瓦盆濁酒火鑪頭
與西僧倫伯逹
行雲孤鶴萬緣輕遙見鄉關眼便明不似遺山元老子
塵埃風雨過平生
御訂全金詩增補中州集卷六十六
