欽定四庫全書
御訂全金詩增補中州集卷三十六
王鬱(一十二首)
鬱字飛伯少日作樂府擬古别離有黃鶴樓高
雲不飛鸚鵡洲寒星已曙之句人多傳之其後
入京師大為李欽叔所稱與之詩云詩句嫓國
風下者猶楚辭贈詩者甚多有云憶昔潁亭見
飛伯恍若夢中逢李白又云紫陘仙人今淵雲
騎風御氣七尺身又云良金元有價白璧況無
瑕又云王郎少年詩境新氣象慘澹含古春筆
頭仙語復鬼語只有温李無他人飛伯用是頗
自貴重云
補歸潛志王鬱飛伯竒士也少余一歲與余交
最深儀狀魁竒目光如鶻步武翩然相者云病
鶴狀貎也少居釣臺閉門讀書不接人事數載
為文閎肆竒古動輒數千百言法柳柳州歌詩
飄逸有太白氣象初為御史程公震所知繼為
李翰林欽叔麻徵君知幾史盧氏學優嘉賞且
共為延譽藉藉正大初余先子令葉飛伯持諸
公書來投先子異其文置門下遂與余定交每
觴酒讌遊無不在已而入南京見趙雷諸公皆
稱之不已布衣少年名動京師後因下第西遊
洛中余居淮陽凡三過留輒數月唱酬談論相
高每相别輒以所著相寄且相商訂為益正大
末南京被圍復相守圍城中天興改元秋飛伯
忽過余别曰吾跧伏陷穽不自得今將突圍遠
舉然生死未可知因出其所作王子小傳屬余
曰兹不朽之託也余不能止之而去三年不知
存亡丙申歲南遊交游輩說飛伯初為東諸侯
兵士所得其將厚遇之飛伯徑行不設機久之
為其下所忌見殺臨終懷中出書曰是吾平生
著述可傳付中州士大夫王飛伯死矣計其時
年甫三十餘哭諸鎮陽蓋飛伯為人雖聰穎絶
人然涉世日淺頗傲岸不通俗此所以不免余
嘗見其舉止言談無顧忌旁為戄然而飛伯益
自信莫能戒以是常得謗議為俗人所憎迄今
談其名不悅者多矣嗟乎以斯人之才氣稍有
鍛鍊其文章所至豈易量哉今而中道摧折不
迄於大成可以為斯文嘆其詩文往來與余最
多有淮陽唱和南頓聮句古賦銘贊書序數十
首遭亂皆在余橐中今仍略載其小傳云先生
名青雄一名爵大興府人也十五代祖珪相唐
太宗官侍中永寧郡公曾祖衍金紫光祿大夫
定海軍節度使兼萊州管内觀察使祖彥信邠
州宜祿尉父欽山東路轉運司鹽鐵判官先生
始生之月父夢神人自天而下開所負紫絲囊
賜一大鵰且云吾後必來取其鵰在地振羽一
鳴驚而寤訪諸日者繇曰凜凜霜鶚賜上穹既
文於外又剛於中法生貴子其應在公他日必
作青雲之雄先生既生因採其語為名字年十
八父殁家素富貲累千金遭亂蕩散無幾先生
殊不以為意發憤讀書是時學者惟事科舉時
文先生為文一掃積弊專法古人最早為麻徵
君九疇所賞其後潛心述作未嘗輕求人知李
欽叔過釣臺得其所著傷魯麟導懷等賦并楊
孝童碑王夢祥哀辭大驚騰書徧薦於諸公先
生之名始滿天下自此去釣臺放游四方又移
隱陘山覃思古學正大五年先生年二十五矣
來游京師諸公倒屣爭識其面宰相聞其名取
所作文章將薦之事中格樗軒閒閒朝廷二大
老皆致禮於先生交館之明年以兩科舉進士
不中西游洛陽放懷詩酒盡山水之歡先生平
生好議論尚氣自以為儒中俠所向敢為不以
毁譽易心又自能斷大事其論學孔氏能兼佛
老佛老為世害然有從孔氏之心學者徒能言
而不能行縱欲行之又皆執於一隅不能周徧
故常欲著書推明孔氏之心學又别言之行之
二者之不同以去學者之弊其論經學以為宋
儒見解最高雖皆笑東漢之傳注今人唯知蹈
襲前人不敢誰何使天然之智識不具而經世
實用不宏視東漢傳注尤為甚亦欲著書專與
宋儒商訂其論為文以為近代文章為習俗所
蠧不能遽洗其陋非有絶世之人奮然以古作
者自任不能倡起斯文故嘗欲為文取韓柳之
辭程張之理合而為一方盡天下之妙其論詩
以為世人皆知作詩而未嘗知有學詩者故其
詩皆不足觀詩學當自三百篇始其次離騷漢
魏六朝唐人餘皆置之不論蓋以尖慢浮雜無
復古體故先生之詩必求盡古人之所長削去
後人之所短其論詩之詳皆成書其論出處以
為仕宦本求得志行其所知以濟斯民其或進
而不能行不若居高養豪行樂自適不為世網
所羈頗以李白為則先生受知最深者曰樗軒
公完顏璹閒閒公趙秉文余先子雷希顔李獻能
王若虚麻九疇史學優程震宋九嘉其游從最
久者曰李汾楊弘道元好問魏璠張邦直杜仁
傑曹居一雷琯冀禹錫張介王說王采苓趙著
張甫王鑄劉輯李仝劉源楊奐胡權圖克坦公履
吕鯤史環李倵侯策張傑劉郁左垣牛汝霖僧
性英諸公隨得書無次第至於心交者惟李冶
劉祁二人而已八年先生復至京師十二月遇
兵難京城被圍先生上書言事不報明年四月
圍稍解五月先生挺身獨出遠隱名山不知所
終
春日行
春日飛春野寂紅朋碧友元胎濕東風著意寒食時遊
絲粘人困無力小鈴犢車讌堤沙鳳簫驚落瓊英花荒
墳頽頽啼夕鴉草荒月黑鬼思家
寄遠吟
一封征人書秋帆瀟湘岸當君高樓醉憶妾空閨嘆
陽關曲
城東車馬已促裝城西江水青茫茫綠楊陌上一杯酒
離愁慘淡春無光秦樓花映晴煙直誰家少婦當門立
金鞭入手紫燕嘶回首飛雲晚山碧
傷别曲
蘭臯飛暗塵征車紆去轍長安雖咫尺回首繁華歇故
人亭下酒蛾眉眼中血平生慷慨腸忽作柔絲結傳聞
紫塞傍秋烽映危堞班超未投筆來瑱空嚼鐵誰能金
閨中坐眷娟娟月
長安少年行
新月平康金步蓮青雲戚里玉連錢誰家年少秋風裏
梁甫吟成抱劍眠
楚妃怨
涼風遶樹秋長河絡天碧深宫悄無人月暗莎雞泣
古别離
山腰露蕙含天淚江林楓葉秋容醉夫君八月鴈門行
碎霜冷印白龍轡憶君挑妾初鳴琴琴中已有白頭吟
朝朝暮暮當時事言之秪足傷人心君不見湘妃二女
哭舜時煙筠青玉紅珠滋蒼梧人去百想絶忍教今日
生離别生離别情偏重不及雙飛南浦雲落紅寂寂春
閨夢
秋夜長
秋風嫋嫋吹庭樹傷心一葉隨風去葉隨風去何所之
似我年年困羇旅神蟉紆屈泥中蟠青雲未到誰汝憐
愁來不寐起視夜斗柄斜指西南天
折楊柳
長安二月多綠楊遠信未到龍庭旁佳人中夜抱影坐
風窗泠泠愁思長青天無雲一鏡潔萬戶千門音響絶
何人横笛在高樓玉龍叫徹春江月
遊子吟
短日空徘徊流雲自來去茫茫曉野客衣單白露無聲
落秋樹
陽翟贈李司戶國瑞
洛陽賞盡牡丹春寂寞釣臺對夕曛手折幽蘭贈行子
多情惟有李參軍
飲密國公諸子家
宣公坊裏榆林巷便是臨淄公子家寂寞畫堂豪貴少
時容詞客醉琵琶
附畿輔古蹟志釣魚臺在阜城門南十里花園
村古花園後為村今平疇矣金王鬱釣魚臺有
泉湧地出為玉淵池今人呼鬱臺更呼釣臺焉
且合而呼之曰釣魚臺
附金詩紀事按明一統志云釣魚臺在順天府
西花園村臺下有泉湧出滙為池其水至冬不
竭相傳金人王鬱隱此作臺池上假釣以為樂
又公鼐問次齋集云西郊有地名釣魚臺是金
主游幸處
王禮部競(一首)
競字無競安陽人宋末登科仕國朝至禮部尚
書兼翰林學士承旨年六十四大定四年卒無
競善作大字字或廣長丈餘而結密如小楷京
都宫殿題牓皆其筆趙禮部以為古今第一手
唯党篆差可配耳一孫名道通字彥深今為黃
冠師
補金史王競為河内令沁水泛溢歲發民築隄
豪猾因緣為奸競覈實之減費幾半縣民為之
諺曰西山至河岸縣官兩人半蓋以前政韓希
甫與競相繼治縣皆有幹能綘州正平令張元
亦有治績而差不及故云然
附元好問王無競題名記安陽王尚書無競天
眷中以文章顯於吳蔡諸公間凡燕遼汴梁宫
殿題牓如大安大慶應天承天之類皆其筆也
興定中閒閒趙公為禮部下蔡州取顏魯公逍
遙樓額入京師予因問公無競大字何如逍遙
閒閒言字有真行大小之不一人鮮能兼之無
競他書未必便過前人至於尋丈大字盤之筆
勢如作小楷自當為古今第一殆天機所到非
學能也乙巳秋予與梁辨疑李輔之武伯佐游
崞山祠因得無競崞山神三字聞之伯佐南申
王氏國初以好客名河東朱少章姚仲純滕秀
穎趙光道宇文叔通皆游其門叔通後歴臺閣
高氏子姪名行中者不遠數千里走書幣求為
其父濟叔晦叔墓碣銘殆無競以叔通故為書
之耶不然邊鄙荒陋時無貴仕者何以至此哉
自明昌已後縣多名進士如劉洗馬子安欒少
尹仲容胥莘公和之張大興信之楊大參叔玉
王監使正之皆嘗會於祠下何獨無一言及無
競此書使州里知之為希代之寶在吾河東祠
廟為第一手耶予恐多故之際神筆寶墨有意
外不測之變雖百悔不可及乃託好事者使刻
之石以傳不朽八月十有一日新興元某題記
奉使江左讀同官蕭顯之西湖行記因題其後
雲烟濃淡費臨摹行記看來即畫圖雲夢不妨吞八九
筆頭滴水了西湖
元日能(一首)
日能不知何許人與劉巖老同時
紅梅
天上瓊兒白玉肌吳妝略約更相宜認桃辨杏由君眼
自有溪風山月知(巖老同賦云一點清香透雲雪是中那得杏花天評者謂二詩同意而日)
(能為工)
范墀(一首)
墀字元涉系出潁川有詩話行於世
和高子初梅
春風也自惜流光只放寒梅一樹芳玉粉更妝前夜雪
口脂猶注昔年香江湖昨夢誰同寄詩酒風流豈易忘
東閣何郎未全老花枝休笑鬢絲長
王雄州仲通(一首)
仲通字達夫長慶人天會六年進士皇綂中陷
田珏黨籍編配五國會赦還世宗即位復官終
於永定軍節度使
送客
措足疑無地捫心幸有天故人成邂逅殘喘見哀憐落
日驚魂外孤雲淚眼邊西歸萬里夢今夕到君船
附族帳部曲錄王仲通字達夫閭陽人又云中
京人狀元石琚榜及第亶時坐欺妄與田瑴等
為黨錮貶為庶人葛王立復官除禮部郎中
韓内翰汝嘉(一首)
汝嘉字公度宛平人父昉遼末狀元仕國朝至
宰相嘗作武元聖德神功碑為作者所稱公度
皇綂二年進士累遷真定路轉運使坐公事遷
清州防禦使召為翰林侍讀學士卒
寄元真同年
十年塵土鬢毛斑杖屨還來踏故山葉寄殘紅春尚在
雲酣溼翠雨仍慳不堪倚樹追前事更恐臨溪見病顏
一日暫來千日去何時倦鳥得真還
王吏部啟(一首)
啟字希畢大興人正隆二年進士累遷戸部員
外郎通州刺史用宰相萬公薦權右司郎中章
宗即位不一歲遷工部侍郎即以河南北路提
刑使拜吏部尚書使宋使還出為綘陽軍節度
使致仕還鄉里與左丞董公參政馬公宣徽盧
公尚書郭公為九老會年七十九卒子師楊字
仲雄南渡後隱居崧山時年已六十餘經傳子
史皆手自鈔之如健舉子結夏課然希顏說仲
雄在太學同舍號為閉戶王先生其謹厚蓋家
法云孫造字成叔今居東平
王右轄許送名酒久而不到以詩戲之
燕酒名高四海傳兵厨許送已經年青看竹葉應猶淺
紅比榴花恐更鮮枕上未消司馬渴車前空墮汝陽涎
不如便約開東閣一看長鯨吸百川
晁洗馬會(一首)
會字公錫高平人道院文元公之後宣和末中
武舉仕為太子洗馬天眷二年經義進士為人
美風儀氣量宏博澤人經靖康之亂生徒解散
公錫稍誘進之貧不能就舉者必厚為津遣在
官下則分俸以給之至於李承旨致美昆仲亦
出其門士論歸焉歴虞鄉猗氏臨晉三縣令以
興平軍節度副使致仕年七十八終於家詩號
泫水集虞鄉縣齋云官況薄於重榨酒瓜期近
似欲殘碁王官谷云煙藏芳樹遠雲補斷山齊
鄉人至今傳之孫國章字公憲李承旨外孫教
授鄉里樂於提誨諸生經指授者肅然如在官
府進退拱揖皆有可觀蓋其家法云
杜鵑
杜宇啼聲枕上來一聲哀似一聲哀千哀萬怨無今古
喚得行人若箇迴
王内翰遵古(二首)
遵古字元仲父政金吾衛上將軍三子遵仁遵
義元仲其季也元仲四子庭玉字子温内鄉令
終於同知遼州軍州事庭堅字子真有時名庭
筠字子端庭掞字子文
過太原贈高天益(天益能作大字)
遼海渺千里風塵今二毛心雖如筆正官不稱才高筦
庫非君事山林必我曹相期老鄉國拂石弄雲璈
野菊
鬭雞臺下秋風裏白白黃黃無數花日暮城南城北道
半隨榛棘上樵車
王汾州璹(二首)(補一首)
璹字君玉太原人天眷二年進士弟珙器玉珦
汝玉皇綂九年同榜家世業醫有陰德聞里中
嘗有金蠶金馬之瑞君玉仕至汾陽軍節度使
鄉人榮之號三桂王氏行尚書省左右司郎中
仲澤其從孫也金馬在部掾清卿房迄今寶之
游太寧寺
西山踏破萬層青與客攜壺上太寧泉石有情容避俗
軒裳無術可逃形雲縈屋角僧禪靜露下松梢鶴夢醒
明日却尋塵境去曉猿啼月若為聽
王元仲海岳樓同諸公賦王珦(附)
十二朱欄倚半空元龍高臥定誰雄簷楹翠溼蓬山雨
枕簟涼生弱水風物色横陳詩卷裏雲濤飛動酒杯中
謫仙會有騎鯨便八極神游路可通
謁狄武襄祠
傑士西河秀英雄挺偉姿奮身甘衛國弭節願匡時妙
略風雲會威名草木知功高懾南服計重破西陲定亂
勞三箭平戎在一麾勢傾銅柱遠聲振玉關竒頗牧才
何濟孫吳譽并馳朝廷分重寄將相頼兼資豹略多全
勝鷹揚屢捷師雍容敦禮樂談笑屈華夷褒錫酬車服
勲勞著鼎彝雲臺仰冠劍麟閣儼形儀錦里家猶在蘭
陵塚不隳風號墳上木苔漬廟前碑過客煩詩句鄉人
奉酒巵汾陽遺美蹟千古話芳規
李特進獻可(二首)
獻可字仲和遼東人太師金源郡王石之子太
師遼末狀元仲和世宗元妃之弟大定十年史
紹魚牓進士歴州縣入翰苑累遷戸部員外郎
以事貶清水令召為大興少尹遷戶部侍郎終
於山東東西路提刑使衛紹王即位以仲和元
舅贈特進道國公子道安特旨符寶郎
清水寒食感懷
桃花零亂柳成陰人到春深思更深芳草戍樓天不盡
異鄉寒食故鄉心
召還過故關山
過關天日正晴明誰道山神不世情遠客得歸心緒别
隴瀧閒作斷腸聲
雷溪魏道明(二首)
道明字元道易縣人父遼天慶中登科仕國朝
為兵部郎中子上達元真元化元道俱第進士
又皆有詩學元道最知名仕至安國軍節度使
暮年居雷溪自號雷溪子有鼎新詩話行於世
元道春興云燕來燕去烏衣巷花落花開榖雨
天高麗館偏涼亭云(涼或作梁)碧海半彎蝸角國春
風十里鴨頭波中秋云丹桂知經幾寒暑冰壺
别是一山川其所得者也
佛巖寺
虎谷西垠北口南横橋過盡見松菴舊遊新夢猶能記
般若真如得便參霜圃結蔬充早供石泉煮茗薦餘甘
殘年便擬依僧住過眼空花久已諳
退食
竿頭犢鼻清貧在夢裏槐安舊習空退食歸來澹無事
水邊長嘯看晴虹
學易雷思(一首)(補二首)
思字西仲渾源人天德三年進士大定中任大
理司直持法寬平至今稱之仕至同知北京轉
運使事有易解行於世弟志字尚仲亦第進士
仕至永定軍節度使西仲季子淵最知名
食松子
千巖玉立盡長松半夜珠璣落雪風休道東游無所得
歲寒梁棟滿胸中
題王官谷天柱峯
一峯凝碧倚晴空一水縈紆一徑通中有幽人從說古
誰知高興與今同(一作劉昂)
題藏雲洞
仙人含茹紫芝香占得中條最上方何事紅塵飛不到
幽居常被白雲藏
王大尹翛(一首)
翛字翛然范陽人皇綂二年進士資稟鯁峭甫
入仕即以材幹稱大定中皇子曹王尹大興翛
然為少尹王移鎮北門復以同尹從之前後多
所規益朝廷稱焉遷咸平轉運使改知瀋州坐
為怨家所誣奪官宰相有為辨理者得鄭州防
禦使章宗即位召拜禮部尚書以選為大興尹
兩月政成發姦擊強剖繁理劇百年以來無有
出其右者尋為護前者所排繫獄累月天子知
其非罪出之翛然幅巾歸范陽明年起為定國
軍節度使致仕卒遺命無請諡無立碑然至今
言名臣者必及焉
烏子秀自左司員外郎左遷上京幕官
楚山白玉點蝇頭正坐胸中有九流同是吏郎皆五馬
不知山鬼解揶揄
高工部有鄰(一首)(補三首)
有鄰字德卿遂城人數歲入小學州將為子娶
婦驂御盈路同舍兒競觀之德卿讀書自若也
大定三年第進士歴州縣為尚書省令史時相
議詘詞賦專明經德卿以賦有譎諫之義反復
詰難竟得不罷爾後擢第者廷試時務策亦自
德卿發之明昌初累遷安國軍節度使父飛狐
令謀嘗尉南和以公事活千餘人德卿實生是
邑父老有身及當時事者扶杖迎勞歡呼馬前
德卿亦為立碑尉廳不踰月子嵩猶子鑄同牓
登科時人榮之泰和中使宋還拜工部尚書致
仕卒德卿孝友廉介長於吏事所至興學校敦
風化以儒雅自緣飾耆舊至今稱之子巖字士
瞻第進士季子嶷字士美正大初監察御史最
知名
馬嵬
事去君王不奈何荒墳三尺馬嵬坡歸來枉為香囊泣
不道生靈淚更多
驪山
不見朝元閣難尋羯鼓樓繁華隨世去唯有渭川流
温泉
開元常恃太平年楊李藏奸弄國權試上驪山弔今古
興亡都不在温泉
驪山高處舞霓裳都為平居厭未央惟有温泉長似舊
任他行客感興亡
附畿輔古蹟志萬華堂在南和縣衙内金高謀
為南和尉下車初見蓮花滿地粲然而喜以為
異瑞因名其堂遂生有鄰及長嗜學登進士第
後官邢州來訪堂蹟鐫其事於石
宋孟州楫(二首)
楫字濟川長干人年十九天德三年擢第除著
作郎母老丐歸養許之泰和三年以省掾從吏
部尚書梁肅使宋副趙王府長史直臣獵淮上
射一虎斃之濟川有詩記其事語意俊拔泗州
守刻石於鎮淮堂濟川官至孟州防禦使子元
吉字祐之明昌二年進士元圭字達之泰和三
年進士皆有名於時曾孫弘道今在武陟
還紫雲寺素扇且題詩其上
吳綾便面小團團失手拈來亦厚顏障盡驛塵三十里
却還明月紫雲間
庭槐
庭槐先人手所植再世清陰方滿臺慚媿兒孫種桃李
花枝凖擬當年開
御訂全金詩增補中州集卷三十六
