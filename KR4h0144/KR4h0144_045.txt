欽定四庫全書
御訂全金詩增補中州集卷四十三
李講議汾(二十五首)(補一首)
汾字長源平晉人系出鴈門曠達不羈好以竒
節自許避亂入關京兆尹子容愛其才招致門
下留二年去之涇州謁張公信甫一見即以上
客禮之自是游道日廣然關中無一人敢與相
軒輊者元光末用薦書得從事史館舊例史院
有監修宰相為之同修翰長至直學士兼之編
修官專纂述之事若從事則職名謂之書寫特
鈔書小史耳凡編修官得目錄分受之纂述既
定以藁授從事從事錄潔本呈翰長平居無事
則翰長及從事或列坐飲酒賦詩一預史事則
有官長掾屬之别長源素高亢不屑一世乃今
以斗食故人以府史蓄之殊不自聊高張諸人
率以新進入館史家凡例或未能盡知就其所
長且不滿長源一笑故刊修之際長源在傍則
蓄縮慘沮握筆不能下長源正襟危坐讀太史
公左丘明一篇或數百言音吐洪暢傍若無人
既畢顧四坐漫為一語云看秉筆諸人積不平
而雷李尤所切齒乃以嫚罵官長訟於有司然
時論亦有不直雷李者故證左相半踰年不能
決右丞師公以傷風化為嫌遣東曹掾置酒和
解之不得已乃罷尋入關明年驅數馬來京師
日以馬價佐歡道逢怨家則畫地大數而去又
明年恒山公仙在鄧之西山長源往說之署行
尚書省講議官既而恒山與參知政事實哩相
異同頗謀自安懼長源言論欲除之遁之泌陽
竟為所害長源孝友廉介過人者甚多寧寒餓
而死終不作寒乞聲向人人亦以此愛之平生
以詩為專門之學其所得為尤多如洛陽才子
懷三策長樂鐘聲又一年清鏡功名兩行淚浮
雲親舊一囊錢煙波蒼蒼孟津渡旌旗歴歴河
陽城長河不洗中原恨趙括元非上將才三輔
樓臺失歸燕上林花木怨啼鵑空餘一掬傷時
淚暗墮昭陵石馬前同軰作七言詩者皆不及
也辛夘秋遇予襄城杯酒間誦關中往來詩十
數首道其流離世故妻子凋喪道塗萬里奔走
狼狽之意雖辭旨危苦而耿耿自信者故在鬱
鬱不平者不能掩清壯磊落有幽并豪俠歌謠
慷慨之氣此詩兵火中散亡今就其少作予所
能記憶者錄之
補歸潛志李汾長源先名讓字敬之太原人少
游秦中喜讀史書覽古今成敗治亂慨然有功
名心工於詩專學唐人其妙處不減太白崔顥
為人尚氣跌宕不羈頗褊躁觸之輒怒以是多
為人所惡嘗以書謁行臺胥相國鼎胥未之禮
也長源後投以書盡發胥過惡胥大怒然以其
士人容之元光間游梁舉進士不中能詩聲一
日動京師諸公辟為史院書寫時趙閒閒為翰
林雷希顔李欽叔皆在院長源少不下之諸公
怒將逐去亦不屑尋以病目免歸後入南京上
書言時事不報出客唐鄧會北兵入境恒山公
武仙署為掌書記在軍中金國亡長源勸仙歸
宋未幾為仙麾下所殺年未四十哀哉平生詩
甚多不自收集故往往散落其再過長安有云
三輔樓臺失歸燕上林花木怨啼鵑空餘一掬
傷時淚暗墮昭陵石馬前望少室云圭影靜涵
秋氣老劍鋒横倚斗杓寒夏夜云鴉銜暝色投
林急螢曳餘光入草深鸛崔樓云白鳥去邊紅
樹小斷雲横處碧山多樂府歌行尤雄峭可喜
補歸潛志南渡後士風甚薄一登仕籍視布衣
諸生遽為兩途至於徵逐游從輒相分别故布
衣有事或數謁見在位者在位者相報復甚希
甚者高居臺閣舊交不得見故李長源憤其如
此嘗曰以區區一第傲天下士耶已第者聞之
多怒至逐長源出史院又交訟於官士風如此
可歎
陜州
黃河城下水澄澄送别秋風似洞庭李白形骸雖放浪
并州豪傑未凋零十年道路雙蓬鬢萬里乾坤一草亭
八月崤陵霜樹老傷心休折柳條青
州北
州北光風艷綺羅南來扈從北人多棃園法曲懷奴舞
月窟新聲倩女歌紫禁衣冠出金馬青樓阡陌瞰銅駝
薄游却憶開元日常逐春風醉兩坡
再過長安
細柳斜連長樂坡故宫今日重經過一時人物存公論
萬里雲山入浩歌白髮歸來幾人在青門依舊少年多
自憐季子貂裘敝辛苦燈前讀揣摩
汴梁雜詩四首
天津橋上晚凉天鬱鬱皇州動紫烟長樂觚稜青似染
建章馳道直於絃犬牙磐石三千國聖子神孫億萬年
一策治安經濟了漢庭誰識賈生賢
琪樹明霞五鳳樓夷門自古帝王州衣冠繁會文昌府
旌戟森羅部曲侯美酒名謳陳廣座凝笳咽鼓送華輈
秦川王粲何為者憔悴囂塵坐白頭
樓外風煙隔紫垣樓頭客子動歸魂飄蕭蓬鬢驚秋色
狼籍麻衣涴酒痕天塹波光搖落日太行山色照中原
誰知滄海横流意獨倚牛車哭孝孫
寥落關山對月明客窗遥夜夢魂驚二年岐下音書絶
八月河南風露清冉冉暮愁生草色迢迢秋思入蟲聲
誰知廣武英雄歎老却窮途阮步兵
上清宫三首
憶昔秋風從茂陵詞臣忝預漢公卿瑶池宴罷西王母
翠輦歸來北斗城石馬嘶殘人事改劫灰飛盡海山平
唯餘太一池邊月伴我驂鸞上玉京
蒼梧雲氣赤城霞綿絡鈞天帝子家仙掌高承九霄露
霓旌遥駐五雲車昆明火劫驚人世瀛海風濤撼客槎
醉裏忽逢王子晉玉笙吹落碧桃花
千劫塵緣謝吏曹道山仙闕事遊遨樓臺縹渺滄溟闊
宫殿森羅紫極高幾代雲孫接仙李千年王母醉蟠桃
詩成便欲還山去猶待君王賜錦袍
避亂陳倉南山回望三秦追懷淮陰侯信漫賦長
句
憑高四顧戰塵昏鶉野山川自吐吞渭水波濤喧隴阪
散關形勢軋興元旌旗日落黃雲戍弓劍霜寒白草原
一飯悠悠從漂母誰憐國士未酬恩
雪中過虎牢
蕭蕭行李戛弓刀踏雪行人過虎牢廣武山川哀阮籍
黃河襟帶控成臯身經戎馬心逾壯天入風霜氣更豪
横槊賦詩男子事征西誰為謝諸曹
清明
鳴珂振轂滿重城春日綿綿老燕鶯人在碧雞坊外住
澹隨流水過清明
下第
學劍攻書漫自竒回頭三十六年非春風萬里衡門下
依舊并州一布衣
磻溪
封侯輸與曲如鈎冷坐磻溪到白頭老婦厨中莫彈鋏
白魚留待躍王舟
感遇述史雜詩五首(幷引)
正大庚寅予行年三十有九獻賦明廷為有司所病
遂有不遇時之歎皂衣斗食從事史館以素非所好
愈鬱鬱不得志臥病中僻居蕭條盡日無來人緬惟
先哲凡所以進退出處之際窮達榮辱之分立身行
道建功立事關諸人事者竊有所感焉於是始自騷
人屈平以來下逮漢晉隋唐諸公終之以遠祖鴈門
武皇作為述史詩五十首以自慰其羇旅流落之懷
述近代則恐涉時事故斷自唐以下不論嗚呼三百
篇大扺皆聖賢感憤之所為作也余以愚忠謬信獲
譏於斯世久矣非敢示諸作者庶幾後世有揚子雲
者出或能亮予之宿心是歲秋七月既望幷州人李
汾引
蘇客卿秦
游說諸侯獲上卿賈人脣舌事縱横可憐一世癡兒女
爭羡腰間六印榮
韓淮陰信
仗劍淮陰去復還舉頭西望識龍顔堂堂竟握真王印
未害男兒辱胯間
叔孫奉常通
秦時博士魯諸生漏網驪山百丈阬邂逅劉郎習綿蕝
便能彈壓漢公卿
馬中令周
脚踏長安陌上塵布衣西上欲誰親君王不省常何策
憔悴新豐一旅人
遠祖鴈門武皇
死心唐室正諸侯鐵馬南來隘九州當日三垂岡上意
諸孫空抱腐儒羞
擬張水部行路難
洛陽行人心欲折半年西州信音絶彈箏峽口兵塵高
半夜心懸隴山月君不見嗷嗷失羣鳥淚盡眼流血潼
關晝閉漢使稀安得慰我生離别
雲溪曉汎圖
曉景澹明月落影潭西丘晴川挂煙樹光拂雲河流楓
林入行色關山生白頭羡羡畫中人憶我秦川游君帆
渺何許儻下滄浪洲滄浪吾有約寄謝同盟鷗
古月一篇為裕之賦
古月天不收敵君三萬秋天孫弄明鏡光湧雲間流憶
昔放逐江南州金陵女兒歌櫂謳草裹烏紗巾散著紫
綺裘酒酣把玉笛直欲捫參歴井騎斗牛醉中呼兒搖
雙舟吾欲乘流下石頭起來茫茫視八極萬里只有元
丹丘丹丘子游人間風塵何為復往還玉華山人近招
我九日朝帝蒼梧山
西歸
擾擾王城足是非不堪多病決然歸只因有口談時事
幾被無心觸禍機日暮豺狼當路立天寒鵰鶚傍人飛
終南山色明如畫何限春風筍蕨肥
避亂西山作
三月都門晝不開兵塵一夕捲風回也知周室三川在
誰復秦庭七日哀鴉啄新豐下陽翟草銜冤血上琴臺
夷門一把平安火定逐恒山候騎來
柳塘
長安西望少城隈楊柳陂塘手自栽渭水波光搖草樹
終南山色入樓臺平生事業書千卷浮世功名酒一杯
我亦陸渾山下去擬尋佳處斸莓苔
附鄠縣志柳塘在鄠縣終南山下紫陽楊先生
奐隱居講學於此門人百人植柳千株號曰柳
塘中有清風閣紫陽泉李汾嘗賦詩於此
附咸寧志臙脂坡即翡翠坡或云與翡翠相接
李長源詩所謂薄遊却憶開元日常逐春風醉
兩坡也
李戶部獻甫(一十三首)
獻甫字欽用欽叔從弟也兄欽止欽若皆中朝
名勝家故將種而同時四進士人門之秀照暎
一時欽用博通書傳於左氏及地理之學為精
為人有幹局心所到則絶人遠甚故時人有精
神滿腹之目歴咸陽簿辟行臺掾屬正大初夏
人請和朝廷以馮子駿往議欽用預行夏使有
口辯馮善人無以折之往復之際至以歲幣為
言欽用不能平從旁進曰夏國與敝邑和好百
年今雖易君臣之名而為兄弟之國使兄而輸
幣寧有據耶曰兄弟且不論宋日曾與吾家二
十五萬匹典故具在君獨不知耶金朝必欲修
舊好非此例不可欽用作色曰使者尚忍言耶
宋以歲幣餌君家而賜之姓岸然以君父自居
夏國君臣無一悟者誠謂使者當以為諱乃今
公言之使者果能主此議以從賜姓之例敝邑
雖歲捐五十萬某請以身任之夏使語塞和議
乃定使還朝廷錄其功授慶陽總帥府經歴官
尋辟長安令京兆行臺所在供須之繁急於星
火欽用所以處之者常若有餘縣民賴之以安
入為尚書省掾壬辰之兵奏充行六部員外郎
守備之策時相倚任之以功遷鎮南軍節度副
使兼右警廵使車駕東廵死於蔡州之難時年
四十所著詩書文號天倪集者留京師欽用死
其家亦破非同年華陰王元禮購得之幾有人
琴俱亡之恨然則文字言語之傳與否亦有數
存於其間耶
夏夜
銀河淡淡沒疎星一陣凉從雨後生仰看浮雲成獨臥
數圍蛛綱絡中庭
九龍池春望
五年外地看清明袖手低回過客亭謝絮楚萍無定著
春光如我更飄零
興慶池書所見
短短菰蒲刺水青翠萍開處鑑波明畫船轉過垂楊外
水面風來聞樂聲
題黃華幽居圖
層層佛屋貼山腰山下幽居勝午橋物外人家無税役
閒中生理足漁樵鴈踰遠障凌空迥人與高秋共寂寥
何處人間景如此便應歸隱不須招
長安行
長安道無人行黃塵不起生榛荆高山有峰不復險大
河有浪亦已平向來百二秦之形秪今百二秦之名我
聞人固物乃固人不為力物乃傾將軍誓守不誓戰戰
士避死不避生殺人飽厭敵自去長安有道誰當行黃
塵漫漫愁殺人但見蔽野雞羣鳴河東游子淚如雨眼
花落日迷秦城長安道無人行長安城中若為情
别春辭
東皇按轡來何遲人間二月才芳菲六十日春能幾時
不如意事常相隨一聲啼鴂花片飛把酒却與春别離
春緩歸聽我歌滔滔歲月如流波貴憂孰與賤樂多吾
寧不欲列華鼎馳鳴珂香屛倚妓薦綺羅人生賦分有
定在誰能買愁費天和長安市上酒如海跨驢徑上胭
脂坡酒酣酣舞雙婆娑春自來去如予何
秋風怨
疎星耿耿明天河夜凉翠幕生微波碧梧委葉傅金井
一夕秋風將奈何春風令人和秋風感人悲妾愁自與
秋風期秋風爭管人别離燈灺垂紅粉泥暗龜甲屛風
雲影亂絡緯弔月啼不斷蓮漏壓荷夜未半凉颷蕭蕭
入疎竹枕底寒聲碎瓊玉敲愁撼睡睡不明花露盈盈
泫魚目秋風且莫吹念妾守空閨嫁狗隨走雞隨飛九
死莫作蕩子妻郎薄倖妾薄命花自無言絮無定碧雲
暮合郎未歸幾度粧成掩明鏡
河上之役三首
河堤一決豈天窮失在當年固白公誰與麻岡開故道
暫教版籍見山東
新築河堤要策勲萬人採淨北壖薪青青好藉曹州柳
舊是中原一段春(曹陷沒已久)
萬夫卷土障横流負土成山水未收明日落成真盛事
誰能作賦擬黃樓
圍城
碧樹蒼烟起暮雲長安陌上斷行人百年王氣餘飛觀
萬里神州隔戰塵身與孤雲向雙闕愁隨落日到咸秦
山河大地分明在莫為時危苦愴神
驟雨
龍戰雲鏖勢未休鞭驅雷電走蛟虬望中雨脚横天落
觸處湍聲卷地流梁苑樓臺失炎暑漢家城闕動高秋
若為藉得天瓢去倒瀉明河淨九州
資聖閣登眺同麻杜諸人賦
高閣凌雲眼界寬野烟碧樹有無間天邊孤鳥飛不盡
陌上行人殊未還魏國幾回時事改汴堤千古夕陽閒
愁來重倚闌干望崧少西頭是故山
蘧然子趙滋(一首)
滋字濟甫本出馮翊其祖貞元間來為南京漕
司戶籍判官卒官下妻子不能歸遂為汴人濟
甫少日出閭里間其曉音律善談笑得之宣政
故家遺俗者為多及長厭於游蕩乃更折節取
古人書讀之學書學畫學詩學論文立志既堅
力到便有所得為人強記默識不遺微隱唐以
來名人詩文往往成誦如目前考論文義解析
脉絡殆若夙昔在文字間者畫入能品詩學亦
有功如黃石廟等作今代秉筆者或亦未可輕
議閒閒趙公書法為今代第一手學者多倣之
但得其形似而已濟甫筆勢飛動頗得公不傳
之妙宗室胙公文采風流照映一時而濟甫以
布衣從之游商略法書名畫胙公亦以真賞稱
焉隆德太一故宫樓觀臺沼門戶道路花木水
石悉能歴數之聽者曉然如親到其處至宋名
賢所居第宅坊曲與其家行軰羣從孫息姻婭
排比前後雖生長鄰里不加詳也嘗往長清一
禪寺與僧談僧言五𣲖傳授圖大不易作濟甫
笑曰易與耳因索筆作圖坐中他日以舊本證
之不毫末差也丁酉歲歿於東州時年五十九
附元好問蘧然子墓碣銘泰和以來天下以能
書稱者禮部閒閒趙公學者多倣之但得其形
似而已南渡後始有蘧然子以蘧然子筆勢飛
動得公不傳之妙故一時學公者皆不及而公
亦有咄咄逼人之歎宗室胙國公文采風流照
映一時而蘧然子乃得以布衣從之遊與之商
略法書名畫筆虛筆實之論獨得於任南麓王
黃華之後若有真贋則望而知之胙公亦以真
賞稱焉予官京師始用二公意交之而未欵也
亂後予客冠氏蘧然子亦來東州每見之必連
日竟夕而不忍去予居東州久將還太原行有
日蘧然子聞之誦予詩文恨相見之晚而相從
之不得久也為之泣數行下丁酉冬復來東州
而蘧然子已下世數月矣其壻商挺孟卿為予
言予已北歸蘧然子為之飲食不美者數日家
人軰問言元子得歸在渠為可喜事而公為之
損眠食何也蘧然子曰是豈兒軰所能知也哉
他日孟卿示予蘧然子故書凡予所談往往記
之紙墨間予詩文則間亦記之也因竊為慨歎
蘧然子平生交不苟合人與之言一不相入挾
杖逕去不返顧其所以愛我者乃如此予愚謬
不足比數何以得蘧然子如此哉天下愛予者
三人李汾長源辛愿敬之李獻甫欽用是三人
者皆有天下重名然長源獲死西山獄中敬之
則被掠而北為非類所困折死於山陽欽用從
死淮西時年未四十也予常以三人者之後當
無有收衆人之所棄曲相奬藉如渠軰者晚節
末路乃復有一蘧然子思欲與之隣屋相往來
杯酒相樂就渠所談如東京故事悉記錄之曾
不五六年而又若有物奪之而去者豈予賦分
單薄善於招殃致凶所與遊者皆為所延及邪
不然何奪吾蘧然子之遽也蘧然子諱滋字濟
甫姓趙氏本出馮翊其大父天會貞元間來為
汴梁戶籍判官卒官下妻子不能歸遂為汴人
父諱青字漢卿蘧然子三男長某次某兵亂中
所失小子尚幼二女次即孟卿所娶者蘧然子
春秋五十有九以病終權葬於東平沂州門之
外若干步庚子歲除日予實銘之其銘曰積之
之深守之之堅傳人之所不傳兼人之所獨專
自拔泥塗如蜕而仙文以表之慰彼下泉顧雖
愛我豈以一言而敢私焉
黃石廟
狂豪擊車代無人神石一砭志乃信吹嘘風雲遮楚秦
炎精熾然四百春一編尚悋續後塵江山有待終此身
望望久愁横目民朝陽淒淒霜未休江燕竟來江北游
山回鼎移海横流天風何時清九州草泥自古跧王侯
神棄不䘏誰當羞割牲釃酒空千秋
元格(遺山父中州集作先大夫詩四十三首)
鄉先生權參知政事代郡楊公叔玉譔先人墓
銘今略載於此先生姓元氏字德明秀容人唐
禮部侍郎次山之後自幼讀書世俗鄙事終其
身不挂口為人誠實樂易洞見肺腑雖童子以
言欺之亦以為誠然也先大夫歿遺産無幾先
生布衣蔬食處之自若家人不敢以生理累之
僮奴有竊拾東家之棗者立命還之貧人負債
則往往令折券以貸之也累舉不第放浪山水
間未嘗一日不飲酒賦詩春秋四十有八終於
家先生作詩不事彫飾清美圓熟無山林枯槁
之氣居東山福田精舍首尾十五年東巖其自
號也有集三卷藏於家銘曰貪夫徇財智士死
名宇宙古今萬轍混幷我機弗張我戶弗扃天
宇泰然物莫敢攖飲芳食菲巖岫杳冥玉佩瓊
琚御風泠泠魯山之醇次山之清閱世幾傳猶
有典刑邈哉先生明昌承安間科舉之學盛大
夫士非賦不談人知先生有聲場屋間其以詩
文為業則不知也先人捐館後十年好問避兵
南渡游道日廣世始知有元東巖之詩楊尚書
之美云彼美元夫子學道知觀瀾孔孟澤有餘
曾顔膏未殘林觀察顯卿云文章變古名新體
孝弟傳家守舊規雷内翰希顔云詩句妙九州
孝友化一川王右司仲澤云讀書楓樹林曳杖
白石灣至今文彩餘虎子仍斑斑李長源云衣
冠巢許自高雅巖壑夔龍非棄捐餘人不能悉
記家集亂離已來凡三失之今所存者特吾益
之兄及門生軰所記憶者耳小子不肖暗於事
機不能高蹈遠引戀嫪升斗徼倖萬一以取縶
維之禍殘息奄奄朝夕待盡誠懼微言將絶謹
以古律詩四十首附之中州集之癸冊庶幾來
者知百餘年間作詩如先人而人或未之見其
餘抱一槩之操泯泯默默終老而無聞者豈勝
計哉是又可為歎也(德明名格本元郝經遺山墓誌)
桃源行
山中三月山桃開紅霞爛漫無邊涯(音崖)山家藏春藏不
得落花流水人間來憶昔攜家竄巖谷秦人半向長城
哭回頭塵土失咸陽繒弋徒勞羡鴻鵠冬裘夏葛存太
朴小國寡民皆樂俗晝永垣籬雞犬閒春晴門巷桑榆
綠漁郎偶到本無心仙境何緣得重尋今日武陵圖上
看唯見雲林深復深
送德温同舍赴簾試
太常侍祠水蒼珮内相夜下金蓮燭皇家結網未曾疎
亦有佳人在空谷一從唐賦變遼律仰視折楊猶雅曲
雲臺勲業一青衫被髮操戈踵相屬筋疲力涸僅乃得
墨水一升凡幾辱英雄俛首入彀中舉世悉然非子獨
子家口衆親又老歲月旨甘須寸禄薦書聞說過南宫
冷暖人情到僮僕我初與子偕計吏人後人前隨碌碌
不慙齊客售鼓瑟頗為荆人悲獻玉一詩今日送君行
萬里秋風看鴻鵠功名前路知不免雞黍後期良未卜
錦標無用咤龍頭帛書且當傳鴈足
雨後
十日山中雨今朝見夕陽乾坤覺清曠草棘有輝光竹
影搖殘滴松聲送晚凉南窗聊自適無用說羲皇
覽鏡
四十宜未老年年添鬢絲直教隨牒去也是挂冠時臺
閣多新賦山林有逸詩悠然一罇酒滿酌不須辭
室人生朝
新酒清渾共糟牀洗盞嘗平時唯欲醉此日重難忘容
服慙王霸山林得孟光白頭翁與媪萬事聽諸郎
太原古城惠明寺塔秋望
西山萬古壯陪京一日汾流入廢城浩浩市聲爭曉集
畇畇原隰但秋耕晉公老去詩仍在(晉公晉陽官舍春日詩云白頭官舍)
(裏今日又春風)越石亡來恨未平千尺浮圖暮烟底瓦盆濁酒
為誰傾
薄遊同郝漕子玉賦
全晉山河百戰場登臨歴歴見興亡夷居厖雜尤堪歎
霸氣沈雄亦未量石瓮烟霞詩秀潤駘祠風月酒淋浪
書生不是功名具慙媿山翁問葛強
山中秋夕
黃卷存餘習青燈共晚涼只知書味永不覺鬢絲長老
檜千年物幽蘭一國香平生陶靖節此夕邈相望
寄宗人彦達(交城人)
杯酒無緣接舊歡空將書尺問平安要君知我詩成處
落日西風正倚闌
榴華
山茶赤黃桃綘白戎葵米囊不入格庭中忽見安石榴
歎息花中有真色生紅一撮掌中看摹寫雖工更覺難
詩到黃州隔千里畫家辛苦費鉛丹
過鳳凰山(在鴈門)
鳳凰聞說似天壇北去南來馬上看想得松聲滿巖谷
秋風無際海波寒
瓶形嶺早發(在繁畤界)
海雲蕭瑟雪花乾人在羊腸百八盤閒客不知名利苦
見時應作畫中看
寒食再遊福田寺
春山寂寂掩禪扉複嶺盤盤入翠微布韈青鞵供勝踐
粥魚齋鼔薦玄機日烘幽徑綠煙煖風定曉枝紅雨稀
曾是西山讀書客不應啼鳥也催歸
家園假山
八尺飛來峰蒼然立於獨細看甲乙字疑是平泉族山
非一草石見石山亦足便恐東岫雲來我簷下宿今朝
鑿盆池明朝種松菊自笑住山人何時返巖谷
同侯子晉賦鴈
沈沈江浦雲浩浩朔漠雪微生幾寒暑翅老飛欲折樓
中見新過夕照送明滅欹枕數聲來疎窗耿殘月悲鳴
或天性南北隨所惬誰念孤旅人年年為愁絶
寒林圖為侯子晉賦
川光茫茫風景暮一雪無情天地素長安閉門千萬家
亦有行人踏長路新豐煙火灞橋水畫史工作荒寒趣
雪中故事知幾何偏識詩翁忍寒處君不見淮西城下
鵝鸛鳴官軍夜斫吳家營只如党家麤俗亦不惡銀燭
金荷天未明拈出新詩三十韻蹇驢席帽可憐生(雪詩三十)
(韻見坡集)
贈答彦文相過之什(程太原人)
剝啄誰叩門開門得吾友握手一大笑慰我離羣久之
子富才具事業可力取瞻望青松姿衰遲愧蒲柳金閨
滿鴛鷺什伯自為偶寂寞林野人過從但鄰叟盤飡無
兼味筍蕨才適口窮達俱偶然相逢且杯酒
枕上
往時見白髮談笑輕歲月誰謂明鏡裏蕭蕭不勝鑷山
林蹉跎久世慮初未絶觸物重興懷忽忽不自愜遭逢
有竒耦才用隨巧拙如何杜陵叟自比稷與契茫茫撫
塵編何時卒吾業
秋暮王氏園亭
細徑雲林底危亭澗水湄秋先隕黃葉寒未老紅葵嚼
句幽禽答尋花晚蝶隨無人共幽興思與野僧期
六言
北闕三臺五省東山萬壑千巖琹書中有真味風月外
無多談
山園棃葉有青紅相半者戲作一詩
霜輕霜重偶然中一葉雖殊萬葉同不信世間閒草木
解隨兒女作青紅
詩
少有吟詩癖吟來欲白頭科名不肯換家事幾曾憂含
咀將誰語研摩若自讐百年閒伎倆直到死時休
罇酒
土灰論遠計木石笑浮生但有一罇酒何須千載名
憶山中二絶句
東寺留連飲張園爛漫遊兒童望歸路一日幾登樓
秋色山中好山翁醉不迴不知籬下菊霜後幾叢開
山中雨後
遶屋湍聲轉臨崖老樹摧雷轟一雨去雲擘兩山開
遣興
張翰一杯酒林逋千首詩性惟便自適材敢論時施狡
兔從三窟鷦鷯分一枝青山有佳色只似往年時
發冀州留别恩禪師
詩拙非同社情親本故鄉共知成遠别且復暫相將池
古蓮花淨窗深檜葉香何時重攜酒來宿贊公房
貴公子詠
高堂紅燭鼓聲齊舞遍纖腰月未西一曲纏頭一雙錦
驊騮空自惜障泥
蓮葉觀音恩禪師所藏同路宣叔賦
瑞相分明一葉中華嚴性海共圓通補陀自有丹青變
畫史區區可得工
謝張使君夢弼餽春肉
牙豬肋厚一尺玉鹽花入深蒸脱骨韭芽蓼甲春滿盤
走送茅齋慰幽獨山人食貧才一粥幾被艾生嘲苜蓿
食前方丈非素懷頗憶懸貆繞高屋呼來鄰叟共一飽
為說使君方繼肉饑民待哺今幾家無策贊君慙此腹
區區一肉見歌詠說食書生良未足却愁今夕夢寐間
有物踏破園蔬綠
仙雞詩(并序)
繁畤義興鎮酒家韓氏子畜一雞以善鬭雄其鄉一
日敵家以藥飼雞使不知痛求與韓雞對韓雞鬭久
果被傷口下頷不收垂死矣一賣藥道人過其門曰
我能活此韓欣然使療之里中諸兒隨看者一二十
輩皆使向壁立道人以雞置籠中探手良久若摩撫
然者已而取瓢水噀之置瓢籠上即出門兒曹怪其
久不還竊視之雞喙已復生矣道人布袍草冠腋下
懸青囊落魄嗜酒夜宿寺閣上韓氏子與里中人奔
走求之幷所臥草薦不在矣是時明昌七年仲規弟
為此鎮酒官予亦在焉作仙雞詩以記之
老雄健鬭夸擅場韓郎抱歸神色傷豈知黠兒出徼倖
毒手一發不得防毳衣散灑尚可養利嘴一哆何由張
青囊道人何許來自言救藥吾有方垂髯噀水濯殘血
半喙隨手生新黃筠籠半開聞腷膊草冠己往徒驚忙
神仙世有寧虚荒惜哉詭激不可量世人鷙勇天且劓
況於物也資強梁敷榮枯枿變金石未若與世鍼膏肓
何須變化示狡獪知君辦作淮南王蓬萊東望雲茫茫
愛而不見心為狂刀圭不願換凡骨且欲共醉無何鄉
燈下讀林和靖詩
落葉落復落清霜今幾番疎燈照茅屋山月入頽垣老
愛寒花淡幽嫌宿鳥喧卷中林處士相對兩忘言
觀西巖張永淳畫鴈
慘淡經營下筆難畫成不似卷中看知君連夜江湖夢
折葦蕭蕭沙水寒
從趙敷道覓石榴
仙人囊中五色露得種昔與蒲桃俱猩猩染花開五月
已覺秋實懸庭除張園一酸齒欲裂君家兩株蜜不如
竹馬兒童厭棃栗綠囊聊為剝紅珠
雪行
五更驢背滿靴霜殘雪離離草樹荒身在景中無句寫
錯教人比孟襄陽
龍眠畫馬
驪黃求馬世皆然滅沒存亡自一天當日鹽車人不識
只今空向畫中傳
歲暮
蓛蓛霜力勁沈沈山氣冥北風半夜起吹動一天星
送張冀州致政還都(狀元行簡之父)
一札恩書下紫宸東門祖道畫圖新路人也解賢疏傅
河内猶思借寇恂父子文章千載事田園松菊自由身
玉京才過棃花節靈沼行春莫厭頻(用宋退傅張公閒遊靈沼探春回故)
(事)
春雪
幾日韶華雪更侵龍公試手本無心寒留整整斜斜態
暖入融融洩洩陰著柳直疑香絮重擁階還似落花深
前頭桃李應無恙剩破相如買賦金
楸樹
道邊楸樹老龍形社酒澆來漸有靈只恐等閒風雨夜
怒隨雷電上青冥
七夕
天河唯有鵲橋通萬劫歡緣一瞬中惆悵五更仙馭遠
寂寥雲幄掩秋風
觀柘枝伎
腰鼓聲乾揭畫梁綵雲檠出柘枝娘簾間飛燕時窺影
鑑裏驚鸞易斷腸輕細不妨重暈錦迴旋還恐碎明璫
杖頭白雨催花急拂散春風兩袖香
附續夷堅志先人宰陵川泰和甲子元夕縣學
燒燈有以杏棣棠枯枝為翦綵花者燈罷家僮
乞之供於縣署佛屋中四月上七夜先夫人焚
誦次乃見杏棠皆作花真贗相間先人會賓示
之以為文字之祥為賦瑞花詩予年始十五矣
附遺山集先東巖君生平愛鳳山(鳳凰山在鴈門)然竟
不一到故詩有鳳凰聞說似天壇北去南來馬
上看想得松聲滿巖谷秋風無際海波寒之句
予二十許時自燕都試乃與客登南樓亡友蘇
莘老閻德潤張九成王仲容軰說山中道人所
居有松風軒層簷高棟半出空際長松滿澗谷
如雲幢烟蓋植立闌楯之下山空夜寂石上聞
墜露聲使人耿耿不寐
附明一統志繫舟山在太原府城東北九十里
禹治水繫舟此山故名有石如環軸曰繫舟嵬
元好問父德明讀書其下趙秉文改曰讀書山
好問詩從此晉陽方志上繫舟山是讀書山又
云繫舟南北暮雲平落日滹沱一線明
附金詩紀事案中州集載楊叔玉墓銘云先生
姓元氏字德明好問不敢名父故云爾金史傳
中不為詳著漫從中州集所載亦以字書失實
甚矣山西舊志中每有金人元格詩始知德明
名格也
元好古(五首)
敏之諱好古性識穎悟讀書能強記務為無所
不窺年二十就科舉時先東巖君已捐館太夫
人年在喜懼望其立門戶為甚切及再上不中
意殊不自聊又娶婦不諧日致惡語遂以狷介
得疾嘗作望月詩有莫怪更深仍坐待密雲或
有暫開時之句人或言詩境不開廣非佳語也
歎曰吾得年不永境趣能開廣否未幾沒於北
兵之禍年三十一
中秋無月
佳辰無物慰相思玩賞空吟昨夜詩莫怪更深仍坐待
密雲或有暫開時
讀裕之弟詩藁有鸎聲柳巷深之句漫題三詩其
後
阿翁醉語戲兒癡說著蟬詩也道竒吳下阿蒙非向日
新篇爭遣九泉知
鸎藏深樹只聞聲不著詩家畫不成慙愧阿兄無好語
五言城下把降旌
傳家詩學在諸郎剖腹留書死敢忘(先人臨終有剖腹留詩之語)背
上錦囊三箭在直須千古說穿楊
題江村風雨圖
渡口舟横水拍空墨雲傾雨樹號風江山不到紅塵眼
半幅煙綃想像中
御訂全金詩增補中州集卷四十三
