欽定四庫全書
御訂全金詩增補中州集卷五十九
段成巳下(以下從二妙集補入)
壽夢菴張信夫
一杯瓮頭春持壽丹山客洗盞至客前共坐林下石酒
酣語益眞道合意自適東風吹醉眼高興寄空碧人生
天地間迅若駒過隙胡為就羈縛惴惴從物役何如夢
室中一笑百憂釋棄置勿復道放懷陶兹夕
誄雙峯興上人
堂堂雙峯師不受塵世汙禪坐三十年俯仰無愧處平
生大事畢欲留不可住適來水中漚水行漚復聚適去
火上烟烟散火如故徜徉天地間去來隨所遇我懷未
能忘正坐分别趣涕餘會真心三嘆出門去
贈呼延長原
我來負犢顛投迹汾水濱亂餘寡儔侣所遇皆所親一
行未易完忍更求其純矯矯呼延生棟宇接近隣雖云
符詛師頗異尋常人疾苦在力救貴賤情一均功成不
責報第恐傷吾仁曠懷寓杯酒不計醨與醇一酌萬事
畢肝膽平輪囷酒酣奮長袖滿坐生陽春人皆笑汝狂
我獨愛汝真參苓我所須收為藥籠珍吾聞先天術原
委有本因後人罕知學莫復窺其津華陀起東漢扁鵲
名西秦二君本儒者卒以醫自神願生繼高躅勉勉勿
因循
贈研師寄寄翁
有客抗塵容不知何人斯自云來西秦著脚汾之麋放
浪三十年野鹿不受羈是身寄虛空歘若駒隙馳竄名
書研間聊寄吾寄為遊戲出三昧我豈甄陶師心成應
之手觚楕各異宜萬象且胚渾一一非人私妙凝天地
中不甈亦不坏探懷出蒼璧炯炯光陸離摩挲湛秋水
隨手生寒漪雖鑿混沌竅大朴猶未漓回首銅臺瓦千
載垢有餘坐令吕與張羞受牛後嗤便當什襲藏奚必
古見竒待價不求售持易詩人詩卷餘兩牛腰得之猶
恐遲歸來飯甑空一字不救飢咀嚼誣枯腸似高還似
癡障簏與蠟屐優劣孰等夷不如且置之安事屢解頤
翁聞為一笑此事非所知苟可適吾欲君詩不當辭
刁少府優善堂
取人戒不周取善戒不遺理能兼衆美何必勞營為奈
何當塗人好以智自私身勤事仍左終日徒紛披君侯
本將種磊落真男兒延英闢賓館下問質所疑優善題
其堂美意良可知永懷正子賢千古猶一岐休休好善
心一出忠厚資片善或可取不厭蓬茅卑人輕千里遙
願吐胸中竒投誠盡實理入耳無䛕辭從容談笑間萬
事無不宜三年報政後齪齪何其遲潛令十萬家共煦
晴春曦退食坐南堂何慮復何思
送張世傑赴京兆幕官
雨雪方載塗霜風裂膚肌丈夫四方志遊子千里期簡
書豈不畏孀親髮如絲恩義兩相奪欲行還遲遲世榮
豈不慕此心難遽夷大分既有定僶俛安得辭伊人遇
知已第恐負所知去去勿重陳摶扶良自兹苟能以義
飬猶足慰親思
馮生成之自燕歸平陽賴寂照先生獲脱奴役復
齒士列將復歸燕主吾友濟夫來謁詩姑序其概
以答云
英英大馮君雅志在千里坎窞不得前而姑止於此出
處雖兩塗動靜無二理燕坐三十年初不離朝市了了
方寸間湛然若秋水馮生適何來眉目差可喜自云衣
冠後家破偶不死失身坑阱中搖尾凡幾禩過者日千
萬藐焉不一止忽逢盤谷翁引手惟力致力極勢未回
既出幾復委不知何因緣得入先生耳一見不忍遺即
命加冠履奴僕豈所安推已乃知彼惻然動於中棄余
猶棄粃少辱豺虎場永謝泥與滓乞詩答盛德此意良
亦美顧我欲何言一笑不知已先生世外人於汝初何
竢苟能堅一心綺語奚足恃屈信固有時此正在知已
勿如越石父以是驕晏子
楊生深甫以毉鳴河汾遯菴先生以下皆贈以詩
生吾黨士也觀其意似不以淺近自期者故余之
所述不特稱道而已也
楊生頭角非凡子少以毉名動州里胸懷了了中可人
容貌恂恂外如鄙前徽未艾足憑藉論議滔滔有原委
人身造化一天地敢謂精微盡於此中情&KR1626;&KR1700;不自安
願就先知問其旨遯菴先生天下士挈擕陬維為指似
古人由此不難到但恐中心復中止千金再拜一言重
採掇方書究終始姓名會看滿人間滚滚西馳若汾水
送賈德遠北上(并序)
生親老家貧輟晨昏定省之飬以入京師其心將以
有所得而歸為親榮也雖其親之心亦然而一身之
勞故不暇計忘勞以悦乎親生之志也若生者其以
義飬者與於其行乞言以為别吾老矣言不見用於
世雖無言顧於生何缺生意益堅而無倦色姑序其
事以慰其行云
賈生歴落非庸子坐守窮廬足文史山田磽确無百畆
日課諸郎力耘耔瓶儲顛倒得幾何晨夕安能具甘旨
抱關擊柝有不擇智效一官聊爾爾霜風栗冽歲云暮
水宿山行二千里及親而仕古所樂敢以﨑嶇憚行李
明年花發望君還綵戲階庭為親喜
贈答詩社諸君
賣藥韓康伯能詩張志和眞鋼須百鍊明月要重磨眼
底如君少閒中得子多兵連猶未斷莫厭數相過
漫成二首
一榻了窮冬吾生豈易供儘教人笑拙最苦客妨慵無
寐閒欹枕忘言醉倚笻可憐猿與鶴歲晚肯相從
時序驚何速形骸強自持整冠毛屢脱束帶孔頻移蹭
蹬成空老吟哦不救飢百年行已久一笑欲何之
和答木菴吳粹中
四海疲攻戰餘生寄寂寥花殘從雨打蓬轉任風飄有
興歌長野無言立短橋敝廬獨在眼不覺路途遙
送王子壽之平遙二首
宿靄添行色晨鐘戒俶裝去期何太迫别語不成章戲
綵憐文度扶衰賴孟光臨汾一巵酒目斷隴雲長
識面時何晚論心分已深相期同卜築豈料遽分襟别
日宜加飯因風莫吝音家山有成約閒健早來尋
壽李濟夫
夫子何為者昂藏不入時眼前諸事罷膝下兩兒嬉落
落眞難合悠悠聽所之黃花一杯酒歲喜與君持
蕭少府挽詞(并序)
隰倅蕭君余不識其何如人也余初入城府謁余於
客邸敝衣敗絮眇然一寒生爾爾後時時於朋游中
見之貌益恭氣益和與之言確乎有守而不踰乎中
其加於人豈一等也一日卒於平陽之學舍府僚張
侯而下皆有挽章吾友公度邀余同賦義不可辭且
蕭君母氏在堂臨年而失賢子行道之人聞之為之
出涕以相其哀焉况平昔嘗所往來者為出一章以
弔但辭鄙義拙不足以發明蕭君之德業例奉繐帷
以黷為愧
蘭杜摧芳不待秋令人灑淚怨靈修門前弔客多青眼
堂上孀親半白頭共說才華為衆許豈期仁義是身讐
一抔冥冥重泉土野老相傳說故侯
和師巖卿遷居之韻
君看行路古來難木鳥其間得小安三窟未成那用狡
一枝粗穩不須寬破除夢境原無國收拾詩盟舊有壇
秋菊春蘭俱可喜等閒乘興一憑欄
伯和告别北邁欲得一言以資行槖惓惓之意蓋
不能違也病臥中殊無好懷漫此以贈
聽唱離歌一再行翩翩裘馬戒晨征據鞍耿耿壯夫志
去國遲遲遊子情野店人稀休奠枕山蹊路險莫貪程
一鞭行色西風順萬里秋空片鶚横
李公子誕日賦詩為壽
歲晚喬松蓋倔強幾經風雪幾冰霜髩毛不與秋同老
名字長隨菊共香階下芝蘭相照映人間岐路極微茫
願君參取東坡意有病安心是藥方
張提舉子華報政中臺賦詩為餞苐荒淺良愧也
廟堂遣使出分巡撫飬遺黎尚舊人今日不虛前日舉
去時仍是到時貧一心耿耿公家務兩髩蕭蕭驛路塵
鞭策自君家世事蹄涔未足騁騏麟
送婁郎秀實北上
氣壓元龍百尺樓摶空鵰鶚正高秋珥貂自屬封侯相
借箸咸推决勝籌會計不勞談笑了功名未肯等閒休
并州豪俠風流在慚愧儒冠漫白頭
壽李濟夫
往來詩酒晉城間白日相看尚昔年鳩卜一枝如我拙
驥思千里屈君賢牀頭文史猶堪樂眼底芝蘭正可憐
但願太平身健在西風長醉菊花前
辛丑清明後三日詩社諸君燕集於封仲堅别墅
談笑竟日賓主樂甚然以未得吾兄弟數語為不
足既而遯菴兄有詩余獨未也主人責負不已因
賦此應命云
燕子歸來人未歸平生事業與心違天翻地覆春仍好
雨打風吹花又稀淡抹平林烟苒苒亂飄香雪絮霏霏
可憐光景誠虚擲坐對虚罇到夕暉
寄題張氏雄飛亭
大署佳名揭棟甍相君英氣見平生心隨燕鴈共千里
志效齊禽𦕈一鳴昭代誰人飛鶚表滄溟何日縱鵬程
會乘風便扶搖去但恐垂天翼未成
紅梅
淡掃胭脂碎玉團天生異物著江干月邊標格嬌增韻
雪底精神巧耐寒春意底應容易見人情還作等閒看
可憐棄置蒿蓬外倚杖東風鼻一酸
寒食後有感而作
二月山城尚薄寒冬衣未解嘆衰殘賞心更比年時減
酒量全非舊日寬點點花隨春共老悠悠詩與夢俱闌
此身只合山間了勛業何勞鏡裏看
送史生仲恭北上
裘馬翩翩事遠遊少年豪舉氣横秋愛君早有四方志
為我能無一日留擊筑悲歌增感慨倒瓶濁酒浣離憂
他時相憶勞回首何處風沙認晉州
仲堅將去平水啟行之夕會飲於史氏之山齋
得子膠膠擾擾間往來未熟各衰顔百年更有幾回醉
一月都無數日閒不放肝腸中白墮將何面目對青山
相逢且盡今宵樂明日紅塵復市寰
齋居偶成
赤手誰能捋虎鬚溪山好處颺輕裾頭顱久覺非侯相
顔面從教與世疎一榻清風塵土外半軒黃菊雪霜餘
明經自為兒孫計敢與鴻儒論石渠
湛如古井冷無波鈍若吳鉤澁未磨半紙功名蝸左角
百年身世蟻南柯天翻地覆親曾見暮四朝三都幾何
萬事轉頭供一笑向來事業盡蹉跎
用韻答封張二子
有斤誰斵鼻端泥借榻聊從地主栖萬事成虧均野馬
半生癡黠類醯雞文章自笑非時樣道德空期與古齊
老懶正宜閒處著高名無用不如低
再用前韻
勞生擾擾燕分泥常逐東風到處栖止渴望漿那及酒
供炊無米敢言雞仙人墮淚空辭漢處士為書已贊齊
陋巷自無車馬到衡門從此不嫌低
再用渠字韻
兒女憐翁競挽鬚侯門何事曳長裾功名于我非所願
風月與人良不疎綘灌自能扶漢業綺黃只合老秦餘
耳根一洗塵囂淨㶁㶁寒泉玉潄渠
和答丹山夢菴張丈
幸自無人識姓名忍將兩脚閙中行元從有我安排了
強欲趨時作麽生案上一編聊慰眼世間萬事不關情
此情惟有沙鷗信來往江頭自不驚
翌日二子見和復用韻以答三首
短髮蕭蕭散不收老來何事更悲秋常年有酒或無月
今夕乘晴好上樓休對嬋娟談往事祗將笑語替清愁
冷光願照金罇裏記得開元太白遊
忽聽城樓暮角聲飛空片月快新晴雲烟斂跡無纖滓
星斗收光不敢明千里共看人已老一枝難穩鵲頻驚
醉吟坐到三更盡病骨不禁秋氣清
香霧霏霏晚漸收冰輪碾破一天秋便邀東海騎鯨客
同上西家賣酒樓不向此時拚一醉更於何處散千愁
年年人月如今夕永結無情汗漫遊
丁未立春日與彦衡景純史生飲座中彦衡有詩
且需余和為賦此
花枝摘索費詩催自笑吟懷老未灰白髮漸如殘雪滿
朱顔不逐早春回可人襟韻來三客入眼風流欠二梅
有酒聞身強健在莫教閒却手中杯
翌日再用前韻簡二子
長吟未老雨來催雪積寒爐火漸灰一點枝頭紅尚淺
半痕溪面綠初回行擔酒債還思杜坐得詩窮大笑梅
報答風光無好語對時虛覺費清杯
獨坐有懷往昔復次前韻二首
短髮刁騷不受催坐看浮世幾飛灰流年冉冉人空老
往事悠悠首重回天遠望窮歸去鴈地寒瘦損折殘梅
等閒無計驅愁得除向壚頭試一杯
快飲休嗔急管催昔人不飲已成灰轉頭晚景無多子
屈指春風又幾回撥悶直須煩麴糵和羹宜且置鹽梅
莫言兩手渾無用花下猶堪把酒杯
衞生行之少負俠氣與余兄弟相遇於艱難之際
自抑惴惴常若不足迨今十年矣家貧而益安豈
果有所學乎不然何其舍彼而取此也生正月十
六日誕彌日也因賦詩以贈為一笑樂且以堅其
志云
低心不肯逐時趨坐覺瓶儲歲屢無試手耕維新事業
傳家弓冶舊規模膝前癡騃憐文度酒後麤狂憶阿奴
(生弟襲之嗜酒而狂生每容之)但願年年身健在一罇長得與君俱
再用杯字韻
綠髮潛為白髮催賞心半逐壯心灰已拚事業因循却
又放風光寂寞回春意等閒遺病木曉寒特地妬芳梅
病來止酒人應笑忍耐良辰負此杯
人間聲利任渠催烈焰何嘗發死灰世態翻雲悲易變
年華如水挽難回驚心舊曲空聞笛點額新妝不見梅
百轉枯腸思一溉虛名方信不如杯
送李山人湛然之燕
驚塵浩浩塞雲寒珍重儒冠莫浪弹相府豈能容阮籍
館人那解識馮讙無書可上裘空敝有夢難通刺欲漫
且好駐君千里駕小齋如斗足容安
戊申四月書於史氏仲恭别業
飄飄天地一癯儒問柳尋花未要扶老去生涯三徑在
向來意氣一分無罇前乍喜潮紅頰鏡裏那知雪滿鬚
睡起北窗成一笑人間岐路足﨑嶇
漫書二首
山翁只合坐山房四壁蕭然一木牀心為感時空渺渺
鬢因懷舊變蒼蒼人間日月驚何速物外光隂本不忙
一枕北窗眠正穩却疑身世在羲皇
擾擾膠膠人自忙心閒無地不清涼雨邊戰陣蚍蜉閙
花底生涯蝴蝶忙幸有文書遮老眼豈無藜莧療飢腸
從教門外蓬蒿滿不見白丁計亦長
五月朏日書以自適二首
隴月娟娟白板扉溪風颯颯冷麻衣藜牀坐穴人空老
鐵硯磨穿計已非叔夜自難堪作吏李膺那解早知機
但教方寸常無事一酌清泉亦自肥
身貨休論兩孰多留連光景且婆娑穀臧得失不相遠
蠻觸功名能幾何悶後徑尋醅瓮飲醉來慵擊唾壺歌
扁舟舊有江湖趣須把藍衫換一蓑
次韻周景純先生見寄之作
閒尋閒計適閒情日月催人慨易傾築室未能依表聖
卜隣先喜得君平慚非世用甘藏拙謬得時稱豈是誠
我與西山相信久不須更與白鷗盟
幽懷用夢菴張丈韻二首
此懷耿耿付東流蒲柳形骸不耐秋老去始知身世幻
病來漸覺鬢絲稠青蠅點物驅還至白鳥猜人挽不留
收拾閒愁共晚睡西風吹夢泠悠悠
自嘆行藏久謬悠多君雅志在林丘一生斷向閒中老
百計何勞分外求總把行年償酒債更將餘日費詩籌
膠膠擾擾人間世一笑罇前萬事休
封仲堅挽詞三首
幾年為我駐行輈一閉幽宫挽不留望望故丘君飲恨
煢煢遺息衆為憂皇天無路申三問隙地何人借一抔
重對平時舊遊處野烟荒草秪增愁
藏身無地古難堪賻葬何人為脱驂伯道可憐誰主後
緹縈猶在勝生男十年往事如春夢千古遺經憶夜談
一片羇魂招不得暮雲黯黯泠幽龕
昔常屈指計前期今守窮廬竟死為多病每慚調護力
餘生誰救急難時匠斤欲運莊周泣隣笛遙聞向秀悲
一片嵌巖磨不磷更堪重讀孟郊詩
薛寶臣生朝
曉砌初開十二蓂一樽介壽為君傾昔聞存義能從政
今見元欽又繼兄謝傅階前瓊樹秀老萊堂下綵衣輕
莫言小邑徒勞耳萬里青雲第一程
送張器之北上二首
匹馬翩翩出漢關春風塞草幾芊綿人憐季子貂裘敝
自誓桑生鐵硯穿羊角會摶溟海上鴻毛行遇順風前
吾軍正賴君增氣萬里青雲穩着鞭
眯眼風沙去路迷又攜書劍過山西片心耿耿摧尤壯
六翮翩翩飬後齊千里會看黃鵠舉一枝休嘆彩鸞栖
丈夫自有乘車日司馬橋名不浪題
蘭氏晚節軒二首
幾年會計屈微官五斗才堪給酒錢野鶴風標寒愈峭
巖松節目老方堅石腸未省隨時轉鐵面何嘗與世妍
回首風烟三徑晚典刑當作畫圖傳
都把升沉不置懷一罇時對好山開張公雅有江湖志
崔子本非丞貳才為政從渠嗤拙宦買田已自賦歸來
高情想像常如在不逐春風没草萊
贈醫者
術以醫名行以儒為人不肯著方書共高世外封君達
自許山中陶隱居掉手恥為他日計論心羞未古人如
有兒還解傳家否試問門前長者車
壽尊兄遯菴先生
筆頭風雨斡千鈞早歲嘗充觀國賓避事就閒眞得計
有才無用且藏身虛名到底將安濟涉世而今不厭貧
白髮相看老兄弟暮年同作太平人
送王載之
鞍馬今年事遠遊北州未穩復南州胸懷落落馮驩鋏
塵土翩翩季子裘擊筑悲歌增感慨倒瓶濁酒浣離憂
一編笑我衡茅底坐送光隂到白頭
雨後漫成
詩情牢落不堪裁人物風流愧玉臺門外寂無肥馬到
枕邊剰有好山來年華滚滚身如幻世事膠膠眼倦開
擬把餘生寄江海沙頭鷗鷺莫驚猜
再和
癭杓天然不用裁日傾新醖剝蓮臺幾回醒酒風纔過
一霎催詩雨又來兩脚只堪閒處着寸心贏得片時開
此身有類傷弓鳥曲木無情亦暗猜
三和二首
壯志如今日撙裁功名不復夢雲臺半生回首事安在
一葉驚心秋又來不引壺觴聊自勸未知懷抱若為開
浮名畢竟成相誤盍作閒居鴆毒猜
世事紛紛巧劃裁何如無事醉春臺脅肩一笑亦良苦
有田幾時歸去來百念都隨灰燼冷一罇聊為聖賢開
從今便入農桑社園友溪翁莫見猜
四和
嘗把閒身靜品裁殘生何幸脱輿臺田園依舊喜重到
松菊就荒傷獨來懶散從教塵事廢襟懷難對俗人開
自量不肖非逋客為報山靈且莫猜
五和
樗櫟無心入匠裁姓名不列郭公臺閒攜藜杖看雲度
靜掃松軒待月來未把酒杯頭懶舉試拈書冊手慵開
荒才自信非鄒樂安處青山有底猜
題七賢圖
七賢不與竹林期人物風流各一時妙語霏霏皆作者
高懷落落更安之山川如畫靈猶在溟渤飛塵世屢移
欲薦菲辭無處問黃流千里夕陽遲
贈琴士任先生
翛然天地一癯仙誤落紅塵二十年萬事成虧雲過眼
一身蹭蹬雪盈顛支頭欲寫卷中趣洗耳試聽徽外絃
他日遂君林下約月明風露淨涓涓
樂郎中萱春堂
共道傳家以義方長留春色在萱堂靜宜有壽何須祝
樂自無憂不待忘華萼光輝連二妙瑤林照映列諸郎
要看腰笏牀俱滿歲月靈椿未易量
容菴
走遍人間行路難歸來始覺此身安半椽自覆人應笑
兩膝足容我已寬階下蘭生猶可佩籬邊菊老儘供餐
微軀此外無餘事一炷清香篆曲盤
總管隴西公歸自趙城以雪途行役見命賦此以
獻
曉鞍催發五更鐘王事匆匆不易從雪氣空濛迷馬首
霜威跋扈襲裘茸誰家村落雞頻唱到處園林鳥絶蹤
却憶雲山舊栖地擁衾高臥飬吾慵
萬夫長李侯西覲回作詩為賀二首
帷幄雍容擁萬夫雄襟英概漢臧吳獠兒坐失重巖阻
戰士爭先九折驅去日旌旗填蜀道歸時笳鼓競堯都
謬為門下登龍客擬頌勤勞愧腐儒
坐擁貔貅十萬夫雍容帷幄看投壺威風栗烈前無敵
膽氣輪囷大滿軀銅柱直期標百粤連城潛覺失全吳
江南公事行將畢願獻扁舟范蠡圖
乘興杖履山麓值梅始華徘徊久之因折數枝置
几側燈下漫浪成語簡諸友一笑云
漏洩春光人未知輕紅已透最高枝洗妝自有天然態
儘道冰容不入時
光德道中
行行不覺到斜陽顧影頻驚爾許長返照此身還此是
莫因外景便承當
和答陳子京二首
擾擾浮生等聚嬉風波千丈渺無涯掩關一卷牀頭易
泠眼從渠笑絶癡
雲山咫尺阻同嬉望斷音容天一涯閒道城居最堪隱
想君為計未全癡
梅花咏七首
憶
初謁瓊漿記昔年迎門一笑想嫣然夜來雪暗前村路
恨滿東風意不傳
夢
神女塵緣久未忘飄然隨月到高唐歡情未接還驚覺
雲雨陽臺空斷腸
尋
玉想形容霞想裾雲英自與世姬殊幾年來往藍橋路
搗盡玄霜得見無
探
未嘗親到謝家堂風韻何由識謝娘說與選花場上客
須知林下勝閨房
浸
洛浦飄颻信有神凌波忽覩一枝春摩挲老眼看微步
旖旎香生羅襪塵
浴
洗盡鉛華見玉環肌膚冰雪照人寒臨風脉脉嬌無力
輕裛香羅半未乾
惜
襟袂翛然風味酸北人誰識蔡姬賢可憐抛却清伊月
埋没邊沙二十年
花木咏四首
海棠風
宿酒微醒不自持君王催喚太眞妃醉紅睡起依然在
忙倩羅紈為解圍
楊柳烟
九原唤起李夫人誰炷仙香為返魂一捻宫腰渾瘦損
舞衣微帶瑞雲痕
梅花月
别後盟言不忍寒舊官到底勝新官情緣未斷還相見
人復團圓鏡復完
山茶雪
飄飄天上謫仙人嘗作金鑾侍從臣老大風流殊未減
錦袍如舊白頭新
龍門五題
禹門雪浪
峽束洪流起怒濤亂翻晴雪與雲高徐看行處元無事
小智區區枉用勞
疏屬晴嵐
雲拖殘雨斂前峯翠色寒光溢幾重應有詩人偏着眼
時施膏沐為渠容
雙峯競秀
雲外亭亭聳翠環天荒地老兩峯閒若教工部常經眼
未肯將詩譽玉山
神谷藏春
山間草木四時春一脉清溪不染塵忽見漁郎驚借問
却疑儂是武陵人
姑山夕照
日鎻羣峯欲下遲蘢葱一片冷胭脂醉吟著我扁舟尾
畫出坡遊赤壁時
蒲川六詠
蒲津晚渡
城下行舟一箭輕城頭落日半竿明河流洶洶風仍急
時聽浮空欸乃聲
舜殿薰風
煩暑人間不可支暫來陊殿獨逶迤南風一拂清如水
猶似當年解愠時
東林夜雨
烟雨濛濛古梵林院庭深悄若無僧林稍一點熒熒碧
知是層樓供佛燈
栖巖疊巘
山色縈青不染塵何年精舍構嶙峋也知偏入閒人眼
為現雲間清淨身
潙汭夕陽
潙水橋邊日下遲蘢葱一片泠胭脂山川良是風猶古
想像英皇下嫁時
王官飛湍
泠雲深處漾寒清千仞懸流玉練明車馬往來山下路
何人到此濯塵纓
幽居奉藉遯菴尊兄嚴韻呈隱之潤之二英弟一
粲三首
解鞍藉榻避氛埃淨拂風軒待我開詩句墮前還忘却
聊書歲月記曾來
浮榮過眼等浮埃罇酒相逢一笑開門外紅塵高萬丈
莫教一點鬢邊來
小軒如斗靜無埃面向青山好處開漫道幽人招不得
一樽今日為君來
張信夫夢菴四首(并序)
子張子寓跡於里西之精舍以夢名其室且命余訂
之夫人之方夢也念念相因萬境現前一得其意則
揚眉軒目傲然以為樂一失其意則喪神沮氣愁悴
以為憂昏昏没没冥行於夢境之中初不知夢之為
夢也惟其不知也故為憂樂之所汨及渙然而覺始
知向之汨吾心者之虛妄也世之人貪得而患失廢
精神耗思慮終日弊弊焉顛倒錯亂於憂樂之域而
不自覺悟者庸非夢耶盖寐者斂睫之夢也寤者瞠
目之夢也是以達人大觀寤寐兩忘雖視其身猶以
為夢幻况區區之物烏足累其心哉姑作是詩而為
之獻亦以自釋爾
憶昔邯鄲道上行半生回首夢初驚而今始覺非眞實
過眼浮雲萬事輕
覺時常笑夢時訛夢覺其間爭幾何聊爾藏身大槐國
閒看明月上南柯
一身栩栩復蘧蘧為蝶為周我自如寤寐人間等遊戲
此心無地不華胥
世味迷人人不知紛紛蕉鹿競爭為山翁正坐山堂上
笑問黃粱第幾炊
和楊彦衡見寄之作六首
幾年奔走趁槐黃兩脚紅塵驛路長夢破邯鄲成獨笑
半生回首只空忙
西風浩浩塞塵黃白髮緣愁若個長客夢五更驚忽斷
打門縣吏索租忙
一裘誰為製玄黃無可奈何秋夜長我自忍窮方未暇
不知蠻觸戰爭忙
一葦初航十里黃故園歸計渺何長可憐兀兀青燈下
還似當年舉子忙
小園蔬茹待秋黃不事薑鹽味自長口腹累人良可笑
可能終歲為渠忙
幽跡無心學綺黃荒才涉世本非長年年來往燕然道
卻為山林有限忙
古瓶梅花
錦帳銀瓶浸玉肌風流應自有人知夜深窗下横疎影
絶勝西湖月上時
徽宗墨竹
野禽背立歲寒枝想見當年落筆時吮墨綴辭俱喪國
九泉笑殺李家兒
蘭氏自然齋
萬事榮枯一笑間情知使尼定誰關編茅依石寬如斗
臥看溪雲出岫還
張世傑經歴牧牛圖三首
綠隂深處戲童兒牛自東西兒不知休說兒狂無伎倆
人間何事不兒嬉
斷烟荒草澹無姿寫出人牛自在時毁瓦一歡聊爾耳
不知何者是盈虧
兒自嬉遊牛自眠葛洪磯畔舊因緣三生石上精魂在
一夢回頭又幾年
楊茂之志適軒二首
坐嘯行吟困即眠心遊隨處莫非天是中眞意何人會
隱几蓬窗正㗳然
人心自有一羲皇說着元來話更長詩句墮前還忘却
坐看林影轉虛廊
秋日牡丹為友人賦病久無佳思姑作俳語三章
以應命對觴一軒渠可也
訴盡中情在兩詩可憐誰識漢文姬歸來已覺秋風晚
標格猶應似舊時
秋雨瀟瀟無限思妄憑羽客覓環兒蓬萊日月非人世
不記梧桐落葉時
公子初離季隗時丁寧私語兩相知從渠歲律春秋變
一點眞心死不移
暇日意行姑射山下奉藉遯菴先生聽雨堂韻簡
詩社諸君
散策步幽巖所遇良可喜戀戀蝶遶衣涓涓泉入耳俯
仰天地間一物莫非已暄妍坐閱春事芳飄飄思與春
雲長呼兒置酒飲花下風來滿袖攜花香白白紅紅紛
澗谷恍然身世如河陽東風吹落山頭雨山鳥催歸共
人語拂苔便欲枕流臥却恐傍人笑孫楚眼看六合塵
土滿歸袂翩翩去何所乘風便擬凌青空人間無處尋
方蓬
附虞集河東段氏世德碑克已成已之幼也禮
部尚書趙公秉文識之目之曰二妙成已登正
大進士第至宜陽簿及内附朝廷特授平陽提
舉學校官不起而克已終隱於家一時諸侯大
夫士皆尊師之各有文集數十卷
附段輔二妙集後誌顯祖遯菴君與從祖菊軒
君才名道業推重一時值金季亂亡辟地龍門
山中遯菴君既没菊軒君徙晉寧北郭閉門讀
書餘四十年優游以終凛然清風視古無媿其
遺文惜多散逸所幸存者古律詩樂府數百章
御訂全金詩增補中州集卷五十九
