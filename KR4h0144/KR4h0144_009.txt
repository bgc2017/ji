欽定四庫全書
御訂全金詩增補中州集卷七
祝太常簡(一十二首)
簡字廉夫單父人宋末登科國初倅某州仕至
朝奉郎太常丞兼直史館有鳴鳴集行於世其
詩說有云予政和丁酉任洺州教官是時括蒼
鮑慎由欽止出所注杜詩說天王守太白守讀
如狩於河陽之狩高秋登寒山南望馬邑州馬
邑州在城州界予檢唐書志寶應元年徙馬邑
州於鹽井城欽止為有據矣舊注馬邑屬鴈門
與杜子美作詩處全無關涉後人遂謂王源叔
謬於牽引不知源叔初不注杜詩予識其孫彦
朝彦朝不說杜詩非其大父注蓋彦朝不學見
流俗皆讀舊注因而認有可歎可歎好問常以
此問趙禮部趙云廉夫前輩必不妄試更考之
今日見吳彦高東山集有贈李東美詩引云元
祐間秘閣校對黃本鄧忠臣字慎思余柳氏姨
之夫今世所注杜工部詩乃慎思平生究竭心
力而為之者鏤板家標題遂以託名王源叔翰
林兩王公前後記初無一語及此注而後記又
言如源叔之能文止作記於後則源叔不注杜
詩為可見矣舉世雷同無為辨之者宣和近貴
李東美有才藻善行書且喜作小楷所寫杜集
精密遒麗有足嘉賞為作古詩一篇紙尾因記
鄧公事後人聞此其誰不疑然予少時目擊不
可不識姑以告李侯非求信後人也彦高此說
正與廉夫合近歲得浙本杜詩是源叔之孫祖
寧所傳前有序引備言其大父源叔未嘗注杜
詩廉夫彦高益可信故併記於此廉夫詩甚工
如賦雪云雪屋無寒夢油燈有細香書懷云白
髮渾無頼朱顔更不回遮眼細書聊引睡扶頭
濁酒最關情此類甚多
舟次丹陽
船頭東下趁晨鐘船外清霜氣暗通斷鴈聲歸烟靄裏
孤帆影落月明中隋河波浪千年急梁苑池臺一半空
試問碧堤無限柳敗條衰葉幾秋風
下第魚臺東寺
病眼逢花亦倦開流鶯飛去悞相猜多情却愛僧堂燕
才得春風却再來
青奴
名實於人不可誣馬牛我亦受人呼世間物化多難曉
誰為此君為此奴
雜詩二首
雨後清寒滿袖風鴈聲南去暮雲濃秋來杞菊能多少
欲助盤飡自不供
榴花嬌欲鬭羅裙石竹開成碎纈文更有戎葵亦堪愛
日烘紅臉酒初醺
虚極齋獨坐
虚齋長鋏短燈檠明月當窗夜氣清却掩塵編時閉目
胡牀獨坐聽秋聲
相國寺鐘
寒雞縮頸未鳴晨已聽春容入夢頻未必佛徒知警悟
祗能喚起利名人
春日
鸎語相喧浩蕩春落花細點禁街塵游絲飛絮狂隨馬
遲日和風欲醉人
夏雨
電掣雷轟雨覆盆晚來枕簟頗宜人小溝一夜水三尺
便有蛙聲喧四隣
和常祖命二首
著書不得自名家卷裏蠅頭散眼花未用一杯張翰酒
正須七椀玉川茶
操筆文章學古風平生羞與腐儒同相如雖有凌雲賦
不及東方射守宫
檢旱
草樹連雲綠間黃年饑村落自荒凉晚蟬抱樹聲聲急
野菊迎人細細香
附偽齊錄太常博士兼直史館祝簡進遷都賦
其略云炎祚燖生辟王用閹娿錮忠良又進國
馬賦其吠堯之言大略云蠢爾蠻荆弗賓弗降
固將突騎長驅不資一葦之航撒烈飛渡如歴
九軌而履康莊豈惟觀兵長淮飲馬大江而止
哉蓋將窮丹穴越嶺徼車書混祝融之區聲教
變卉服之島東南一尉罔不率俾四海聞盛德
而皆徠臣萬物被潤澤而大豐美歸馬牧牛戢
戈櫜矢天子垂衣裳庶民安田里豫批云文賦
正非治天下者所宜尚然自前朝之季上恬
下嬉意國家創業力為殘弊生靈除禍亂圖康
泰以馬為急務而猶恐官吏軍民多忸於舊俗
未知收心於牧圉芻牧之道此賦極陳馬之為
用使讀之者皆知此為至重而不可忽實有補
於馬政祝簡可減二年磨勘聊示無言不酬
張子羽(三首)
子羽字叔翔東阿人馬定國薺堂集載其師友
六人其一香嚴可道上人題比陽道邊僧舍云
山頭翠色僧房静山下紅塵客路長五月行人
汗如雨豈知高處有清涼其一鮮于可字東父
蜀嘉州人從祖侁父之武皆有名於時東父詩
有小雨潤履綦花氣襲芳襟十里青山堪布屐
半篙春水已勝舟之句其一高鵾化字圖南平
原人少有能詩聲如盤中酒影金蛇活與流虹
聚石矼之句皆竒怪不凡其一王景徽字彦美
祁國文獻公溥之後贈定國詩云澗下松杉已
蔽牛溪中蘋藻可供羞故鄉未有終焉計欲指
吳山歸去休其一吳縯字子長東平人文肅公
奎之孫年三十以食貧暫仕即歸隠于魚山狼
溪之側寄定國云情遲夏日流目斷晚雲碧新
詩從何來遠自金馬客雄深作者意奔軼古人
迹名高四海望髮未一莖白應嗤窮途士抽簪
老泉石采蕨在南山驅牛向東陌勞生豈不苦
衣食廹晨夕膏粱無宿懷茅茨得眞適卒歲將
何求一飽惟力穡訪國城石氏云昔我訪君處
樹凉炎暑收今君訪我來城空殘雪留經時少
乘興兩至皆空投茅茨隔溪上車馬度城頭不
聞機杼聲但聽溪水流向來方圓翁曾伴此中
遊近聞大梁至京塵滿衣裘相思懶歸步落日
風颼颼山居云西首魚山崦北連黃石祠崇岡
在東南我家山北陲地僻少人事終朝掩柴扉
樽酒不常得書卷聊自怡春風數日來處處生
蕨薇寸心復何累一飽良可期當年終南人捷
徑以貽譏知我無心者豈顧悠悠辭擬淵明貧
居云淒其歲云暮北風無時休晨興倦薪水夜
寐乏衾裯缺月正裴回宿鳥頻啁啾欲無憔悴
歎奈此霜霰秋松楸脱兵火環堵且淹留閉門
念袁安守賤弔黔婁坐讀貧士詩吾乃淵明儔
溪上招王仲先云幽居復何為冬來性成懶柴
門俯清溪寸步出亦罕今晨偶携杖愛此晴日
暖寓目隨所之行到南溪畔背隂雪猶積向暖
冰全泮搘頤卧石上仰面蒼崖斷泉聲從何來
乍喜兩耳換平分意甚遲斗落勢方悍坐來百
慮忘還惜日景短塵寰多憂虞中林足閒散故
人戀明時歸休苦遲緩幅巾來何時臨流話幽
欵叔翔亦其一也定國謂叔翔於文章無所不
能嘗仕國朝官洛陽云
游龍門訪潛溪僧舍
入谷訪精舍鐘聲先遠聞陽光時翳竹泉脉俄當門山
僧禁足久瞑目誦微言要知鹿臺守但指山頭雲策杖
御栝西幽蘭秀荆榛風烟浩難及薄暮花紛紛
宿寶應
重巖烟靄合寶閣春風暮山深月影遲坐久識歸路伊
昔府中彦征驂同夜駐徂年能幾時變滅等輕霧禪房
伴茗飲豈待酒中趣卧來清不寐瘦鶴警宿露黎明覓
舊題松間宛如故(又作已復等驚霧)
夀張和滑益之
理髮秋庭趁夕陽静中誰可共傳觴雲横故國三年别
水遶孤村六月凉病眼只貪書味永渴心頻夢橘奴香
魚山早有終焉計少日應容解印章
朱諫議之才(一十七首)
之才字師美洛西三鄉人宋崇寧間登科入齊
為諫官坐直言黜為泗水令尋乞閒退寓居嵫
陽因而家焉昆弟數人皆有文名師美自號慶
霖居士有霖堂集傳於世如云魯甸分鴻影齊
山入馬蹄門静堪羅雀書成不換鵝雨過好花
紅帶潤日長嘉樹綠移隂此類甚多子瀾字巨
觀
南越行
南越太后邯鄲女皓齒明眸照蠻土珊瑚為帳象作床
錦繖高張擊銅鼓太液池内紅芙蓉自憐謫墮蠻烟中
灞陵故人杳無耗深宫獨看南飛鴻隨兒作帝心不願
惟願西朝柏梁殿茂陵劉郎亦可人遣郎海角來相見
金猊夜燎龍涎香明珠火齊争煌煌番禺秦甸隔萬里
今夕得遂雙鴛鴦白首相君佩銀印干戈欲起蕭牆釁
莫言女子無雄心置酒宫中潛結陣漢家使者懦且柔
纖手自欲操霜矛孤鸞竟落老梟手可憐空奮韓千秋
樓船戈鋋師四起或出桂陽下灕水越郎追斬吕嘉頭
九郡同歸漢天子尉佗墳草幾番青霸業猶與炎洲横
玉璽初從眞定得黃屋却為邯鄲傾五羊江連湘浦竹
嬌魂應伴湘娥哭
後薄薄酒二首
薄酒可以謀醉不必霞滋玉味麄布可以御冬不必狐
貉蒙茸醜婦可以肥家不必楚女吳娃獨夫長夜商祚
訖羲和湎淫紊天歷李白跌宕三百杯阮籍沈醟六十
日眠瓮吏部寡廉耻解貂常侍隳法律儻使飲薄酒未
見有此失秦昭狐腋幾喪首鄭臧鷸冠貽厥咎厖裘金
玦豈不哀繡衣朱襮固無取皆緣麄衣惡不御賈禍招
譏亦何有夏姬滅兩國驪姬禍五世捧心顰眉亡夫差
墮髻啼妝敗梁冀醜婦似可惡終不至顛沛勸君飲薄
衣麄娶醜婦此樂人間最長久
薄酒麄衣吾何悲醜婦自醜吾不知道眼混圓宜不二
媺惡妍陋無殊歸瓦罍石臼斟吾酒脱粟藜羹皆可口
醉境陶然無後憂玉盌浮蛆彼何有漢文天子猶衣綈
士服麄布乃所宜要繩屐葛同一暖霧縠冰紈徒爾為
無鹽如漆后齊宣孟光舉臼配伯鸞古來傾城由哲婦
有德乃令家國安我能遣婦縫麄對婦飲薄傍人大笑
吾不惡
寓言二首
獸有善觸邪草有能指佞獸草非有心不移本天性前
王著臣冠俾爾效端鯁如何不稱服觸指反忠正吾欲
取二物豢置列臺省一令邪佞徒奔逃亟深屏
風雨晦時夜雞鳴有常聲霜雪枯萬幹松柏有常青内
守初已定外變終難更若人束世利浮沉無定情俯仰
效㮮橰低昂甚權衡反出木鳥下徒為萬物靈
謝孫寺丞惠梅花
我來泗水上居與墟墓鄰彌望多棗栗礙眼皆荆榛忽
忽度歲月不知時已春朝來佳公子遺我梅花新秀色
照窗几妙香襲衣巾莽如瓦礫場驚睹瓊瑶珍念昔客
江南千樹臨江津吳儂不知貴但與桃李倫自從墮東
土夢遶江之濱歎彼和鼎實亦復生不辰窮愁坐空山
豺虎雜鳳麟此贈意不淺難為俗子陳
次韻東坡跋周昉所畫欠伸美人
巫峽昭君有竒色毛生欲畫無由得但作東風背面身
看來已可傾人國朝來睡起鬢髮垂手如春笋領蝤蠐
繡帷幽夢斷難續想像翠黛顰修眉春光三月濃於酒
燕燕雙飛鸎唤友不教膩臉露桃花且喜腰枝似楊柳
君不見漢宫多病李夫人轉面不顧君王嗔古來畫工
畫意亦自足烟霧玉質何由眞
暴雨
掣電奔雷晻靄間崩騰白雨襲人寒頽山黑霧傾濃墨
倒海衝風瀉急湍勢似陽侯夸海若聲如項籍破章邯
炎歊一濯須臾耳已看天圍碧玉寬
宿閒廐
澹烟衰草慵回首晚日殘霞欲斷魂脱帽卸鞍投逆旅
蕭蕭黃葉水邊村
十月十五日夜作連枝詩四首
披衣開戶幾宵興永夜無眠魂九升坐覺飛霜明瓦屋
天如寒鑑月如冰
天如寒鑑月如冰僵卧家僮喚不譍却憶少年游太學
蕭然獨對短檠燈
蕭然獨對短檠燈引睡翻書睡幾曾自笑年來憂患熟
跏趺眞作坐禪僧
跏趺眞作坐禪僧不學窗間故紙蠅湛若琉璃含寶月
此中無減亦無增
卧病有感二十韻
臯蘇粲園英澤芝紛水葉赤弁舞纖肌黃袍緩老頰鳴
飛各有適吾獨嘆衰薾齒髮久已疎又復失調燮粱肉
謝鼎爼參苓富巾篋葵扇風未來桃笙汗初浹呻吟和
哀蟬夢寐追化蝶撫枕念平生世故飽更涉弱齡負竒
志胸蜺盤煒曅夜徯傅巖訪朝待渭濱獵荀爽歲九遷
康侯日三接功業著鐘鼎聲名垂史牒那知事大謬舉
趾得躓跲多難集暮年百願無一愜寒灰消寸心清淚
腐雙睫坐令孤鵬鶱化作瘴鳶跕憂來復自慰人生幾
蓂莢呼吸過百歲俯仰失千刦乘流須縱櫂遇坎即停
楫些語不成騷商歌鼓長鋏
復用九日詩韻呈黃夀鵬
忽忽天星二十九當年曾醉瓊林酒(癸未歲登科第適二十九年)春
風射策紫垣深猶記靈和殿前柳與君雖異千佛名出
入南宫同戶牖春蠶食葉七千人看君運筆如揮帚妙
齡忠氣軼衡嵩餘子紛紛眞培塿那知晚節岱陽城白
髮蒼顔兩閒叟君材有如萬斛舟顧我碌碌才筲斗時
窮壯士或飯牛遇合封侯起屠狗東臯有田供王賦天
寒且輟扶犂手寂寥圭竇對書冊火冷燈青夜方久先
生乘興肯相過亦有青錢沽玉友
七夕長短言
牛不可以服箱女不可以成章其名則然實豈爾政如
箕斗難挹揚河漢特水象安有波浪為津航惟鵲乃巢
居詎能上天構橋梁星經有躔次東西永相望今夕復
何夕乃謂合并如鸞凰一人唱誕惑萬世浪令兒女争
猖狂瓠牛載盤何等秩金梭擲地殊荒唐吾命有貴賤
吾性本直方探官與乞巧是豈吾所臧何如舉酒邀明
月更遣清風屏炎熱星光落盞黃金空露華糝袂眞珠
滑我方幕天席地醉兀兀癡牛騃女知何物
水月有興
明月落湖水天淵體俱一浩蕩碧琉璃奩此寒玉璧微
風觸湖波合散作六七浮光逐水紋金蛇勢盤結人心
湛寂初與月同清質外累一汨之萬態紛殊迹因知養
心者無為風浪失
劉内翰著(二十四首)
著字鵬南舒州皖城人宣政末登進士第歸朝
預銓調碌碌州縣年六十餘始入翰林充修撰
出守武遂終于忻州刺史皖城有玉照鄉既老
號玉照老人示不忘本云
次韻彦高即事
福威看幾落筆削在麟經中道亡三鑑危時憶九齡網
羅無處避鼙鼓不堪聽身遠遼陽渡心懷峴首亭脱巾
頭半白傾蓋眼誰青斷鴈西風急潸然涕泗零
順安辭呈趙使君二首
太平時世屢豐年勝事空聞父老傳郭外桑麻知幾頃
船頭魚蟹不論錢
六朝興廢渡河年舊國歸來更黯然八月邊城山未雪
蘆花藉藉已漫天
次韻王子慎玉田道中一首兼呈韓公美閣老
東晉風流屬子猷開元峭直讓韓休絲綸對掌驚三雋
尊酒更酬失四愁古道隂隂槐樹老歸鴻杳杳荻花秋
浩然酒思天涯遠月滿江南小謝樓
出榆關
羽檄中原滿萍流四海間少時過桂嶺壯歲出榆關竒
禍心如折羇愁鬢已斑楚纍千萬億知有幾人還
渡遼
身隔遼東渡心懷冀北羣會歸蘇屬國却憶范將軍風
陣横秋鴈雷聲吼夜蚊方言莫相笑唐梵本殊分
至日
亂離南國忽經年一線愁添未死前心折靈臺候雲物
眼看東海變桑田燕巢幕上終非計雉畜樊中政可憐
安得絶雲行九萬却騎鯨背上青天
次韻彦高暮春書事(戊申歲)
平生漫浪老清暉却掃丘園屬少微世亂傷心青眼舊
天涯流淚白雲飛羇愁只憶中山酒貧病長懸子夏衣
澤畔行吟誰念我祗應形影自相依
寄題張浩然松雪樓
入座山光秀玉柯岸巾絶景意如何瘦來豈為寒松句
和寡還驚白雪歌地近雲烟來鶴駕簷高星斗瀉銀河
懸知老子登臨處渺渺滄波月色多
次韻彦高占雪
天秋鼔南風雲海飄暮雪三春猶冱寒九夏那苦熱土
圭測中氣嘗聞先儒說窮髮多異宜泥古誠亦拙吳侯
擅六藝名宦端不屑晚歲登泰山蚤已探禹穴千歲可
坐致不待數旬月重隂畏坎陷五陽欣夬决君子方履
霜渠肯蹈覆轍雞猪與魚蒜幸可充朝餟
枕上言懷
九土將分裂中原政擾攘孰為眞漢相却憶假齊王晉
室遷神鼎梁園作戰場可憐羇客夢夜夜在家鄉
再和彦高
否泰由來在歲星誰聽叩角作商聲一朝漢魏成今古
百口燕秦隔死生雉堞僅能逃病婦鴈書猶記托難兄
雪雲埋盡遼西路有酒如淮奈此情
聞鴈
千里寒雲卷朔風當軒月午鴈書空煩君為報江南客
顦顇遼東更向東
閨情二絶(己酉歲)
天邊北斗又回春愁絶龍沙任酒醺萬里巫山歸夢斷
不知何處覓行雲
蕙帳金爐冷篆烟故山春草幾芊芊只今唯有瀟湘月
萬里相隨照不眠
過白溝趁順安
萬折狂瀾肯倒流歸心夢寐在東周平生快意君知否
今日驅車過白溝
題御城寺壁
一徑埋雲草樹荒石麟蒼蘚卧田桑漢家陵闕今何在
洛水嵩山滿夕陽
月夜汎舟
浮世渾如出岫雲南朝詞客北朝臣傳郵擾擾無虚日
吏俗區區老却人入眼青山看不厭傍船白鷺自相親
舉杯更欲邀明月暫向堯封作逸民
病中寄楚卿
月滿江樓午夜鐘多情多病一衰翁行雲不道無行雨
只恐相逢是夢中
送客亭
十年羇旅鬢成絲千里淮山信息稀送盡長亭短亭客
且看莊舄幾時歸
病中言懷呈韓給事
潦倒淮山客金臺五見秋退飛嗟宋鷁畏暑甚吳牛問
疾憐摩詰分曹類子猷自慙無補報只合隠林丘
伯堅惠新茶綠橘香味郁然便如一到江湖之上
戲作小詩二首
建溪玉餅號無雙雙井為奴日鑄降忽聽松風翻蟹眼
却疑春雪落寒江
黃苞猶帶洞庭霜翠袖傳看綠葉香何待封題三百顆
只今詩思滿江鄉
文季侍郎得綠萼香梅子文待制有詩輙亦同賦
一枝綠萼冠羣芳瀟灑猶疑楚岸傍香骨瘦來冰蕊細
夢魂清處月波凉賡酬便合成千首醒醉寧須計百觴
横玉叫雲吹不盡只教今古洗離腸
施内翰宜生(四首)(補三首)
宜生字明望浦城人宣和末為潁州教官仕齊
仕國朝官至翰林學士自號三住老人有集行
於世賦柳云朱門處處臨官道流水年年遶禁
宫草書云臨池翕忽雲霧集舞劍浩蕩波濤翻
山谷草書云行所當行止當止錯落中間有條
理意溢毫搖手不知心自書空不書紙社日云
濁澗廻湍激青烟弄晚暉緣隨春酒熟分與故
山違社鼔喧林莽孤城隠翠微山花羞未發燕
子喜先歸又云割少詼諧語分均宰制功靈祇
依古樹醉叟泥村童萬里開耕稼三時順雨風
行春從此樂著意酒杯中初在潁州日從趙德
麟游頗得蘇門沾丐云
補金史宜生為宋潁州教授以罪北走海陵召
為翰林直學士遷翰林侍講學士為宋正旦使
宜生自以得罪北走耻見宋人力辭不許宋命
張燾館之都亭因間以首丘諷之宜生顧其价
不在旁為廋語曰今日北風甚勁又取几間筆
扣之曰筆來筆來於是宋始儆其副使耶律必
埒哩使還以聞坐是烹死先是宜生困於場屋
遇僧善風鑑謂之曰子面有權骨可公可卿而
視子身之毛皆逆上且覆腕必有以合乎此而
後可貴也宜生聞其言大喜竟從范汝為於建
劍已而汝為敗變服為傭傭泰之吳翁家三年
翁異之一日屏人詰其姓名宜生曰我服傭事
唯謹主人乃亦致疑耶翁固詰之則請其故翁
曰日者燕客執事咸餕而汝獨遜諸儕且撤器
有歎聲是以識汝非眞傭也宜生遂告之故翁
贐之金夜濟淮以歸試一日獲三十六熊賦擢
第一其後竟如僧言
柳
魏王堤暗雨垂垂還似春殘欲别時傳語西風且停待
黛殘黃淺不禁吹
無題
唱得新翻穏貼腔阿誰能得肯雙雙天寧寺裏尊前月
分擘清寒入小窗
盆池
盆池㶑灔蔭芭蕉點水圓荷未出條分得江湖好風景
斷雲飛去晚蕭蕭
平陽書事
春寒窣窣透春衣沿路看花緩轡歸穿過水雲深密處
馬前蝴蝶作團飛
題平沙落鴈
塞鴻横天三兩行欲下未下先悠揚平田到處菰蒲美
託身何必來瀟湘
題都亭驛
江梅的皪未全開老倦無心上將臺人在江南望江北
斷鴻聲裏送潮來
含笑花
百步清香透玉肌滿堂皓齒轉明眉褰帷跛客相迎處
射雉春風得意時
附貴耳集施宜生改名方人也入大金曾為奉
使來館伴因語三十六熊賦云雲屯八百萬騎
以八百萬騎對三十六熊何其鮮哉宜生語塞
大抵南北二使皆不深書司射所載熊即侯也
非獸也
附金詩紀事案遼史興宗重熙五年九月癸巳
獵黃華山獲熊三十六冬十月士子御元和殿
以日射三十六熊賦試進士於廷則此賦乃遼
時舊題海陵朝適有此相同之事故即用以試
士耳
附晦庵詩話龍泉尉施慶之常舉宜生十數詩
内入使時題都亭驛云云
附癸辛雜識汴梁普賢洞記石碑甚雅金皇統
四年四月一日奉議大夫行臺吏部郎中飛騎
尉施宜生撰并書所謂方人也者後為金相字
步驟東坡
御訂全金詩增補中州集卷七
