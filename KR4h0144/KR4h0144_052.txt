欽定四庫全書
御訂全金詩增補中州集卷五十
李俊民七
襄陽詠史
襄陽闕
南峴山闕
中峴山闕
萬山闕
江漢闕
古隄
(闕)年平地溢
四丈五尺魏太守胡烈補缺隄以利民至唐盧鈞為
山南節度因烈之舊而增培之俗謂附城北者為金
鎻隄南曰白銅隄
一決江源水自東長隄隱隱卧如虹不因傳得㐮陽操
人世何由見禹功
白沙湖
張參議詩未雨還須徹桑土白沙湖上水湯湯元祐
二年邢恕守襄詔以漢有決溢之患其畫經制久遠
之策公來訪被水之地得之東南隅當漢水之衝土
雜白沙水至輙陷民號曰沙湖隄之内其勢平一決
則兩城相望三十里瀦為汙澤近郊之民趨西山甚
至登木杪
聞道沙隄水陷時茫茫無處覓完隄當時禹跡依然在
以壑為隣笑白圭
戍邏墾田
羊公鎮襄陽吳人罷守石城戍邏減半分以墾田八
百餘頃公之始至無百日之糧及季年有十年之積
屯徹南陽井井田劍牛刀犢兩功全石城驚落吳兒膽
野宿貔貅萬竈烟
樊城
在襄陽北漢江之湄張參議詩昔年山甫興周地想
見曹仁霸魏功昔仲山甫封於樊關羽攻之不能破
暫來朱序秦還守初入曹仁漢復功顛倒江山今幾主
樊侯依舊襲周封
楚昭王廟
在宜城東北唐韓愈作宜城記言之甚詳愈又有昭
王廟詩丘墳滿目衣冠盡城闕連雲草樹荒猶有國
人懷舊德一間茅屋祀昭王
一間茅屋暗塵埃香火凄凉幾奠杯故國到今如傳舍
後人復使後人哀
保漢公廟
在襄陽子城南世傳紀信忠義祠今為州之城隍廟
將將提兵氣自揚一朝翻為沐猴忙得從虎口抽身去
不必雷霆怒假王
鄼城
蕭何初封在谷城縣西漢功臣表高祖六年十二月
甲申封曹參以正月甲午封張良最後封蕭何
誰是興劉第一功我侯只合最先封當時獵犬猶爭甚
得鹿權都在指蹤
三顧門
世傳襄陽水西門為三顧門先主自此三往見武侯
張參議詩水西門外公來處
將軍命駕出門西想見門從向日題山下卧龍誰說破
賞音元直在檀溪
隆中
諸葛亮宅
一朝師出震關東料敵曹吳幾日功未必將軍天下計
乾坤容易老英雄
鹿門山
有龐德公宅在襄陽東南三十二里杜贈别鄭鍊赴
襄陽詩為於耆舊内試覓姓龐人
百年巢穴子孫安十日長聞九日閒說破姓名人不識
鹿門山是德公山
龐士元宅
在襄陽
鷹自養來饑肻去龍從卧後顧須頻到頭驥足非難展
祗在當時駕馭人
徐庶宅
在檀溪之陽習鑿齒與謝安書云游目檀溪念崔徐
之交
誰知方寸去留初盡把功名付葛廬舉目檀溪人不見
空傳谷隱念交書
谷隱山
桓温覬覦非望習鑿齒著漢晉春秋以裁正之後以
脚疾廢於里巷襄陽陷堅素聞其名與釋道安俱輿
而致焉與諸鎮書昔晉平吳得二陸今獲士才一人
有半耳
衮斧留心漢晉間豈期谷隱避名難一人有半隨秦去
不得相離釋道安
龐公祠
唐龐藴也祠在鹿門山本自衡山得馬大師法來隱
張參議詩家池龍種去無蹤珍重龐公似德公龐德
公宅在鹿門山
踏破衡山急急回鳳林盡是陸離材大家了得無生著
傾出團圞話裏來
斬蛟渚
晉鄧遐為太守襄陽城北沔水中有蛟嘗為人害遐
拔劍入水斬之而去
久憤江干投水俗近憂泉室泣珠人到頭不是池中物
血濺驚波劍有神
夫人城
今在襄陽西北一里符丕之攻朱序也其母韓深識
兵勢自登城履行謂西北角當先受弊遂令百餘婢
并城中女丁於其角斜築城二十餘丈寇力攻西北
果挫衂而退襄陽號曰夫人城
見說韓門素識兵故知西北勢先傾未應有子如豚犬
何在夫人自築城
誡虎碑
宋傅僎字子成為襄陽令有善政縣多虎僎常追虎
入城誡勵虎去不復為害邑人為立碑
未除不必煩周處欲刺何須待卞莊入市如羊聽命去
至今無害到襄陽
尹氏一門四闕
在襄陽縣東南三里唐尹怦有父曰嗣宗居喪逾禮
貞觀中旌表怦年十三竭力就養父卒負土成墳紫
芝産墓側天子下詔稱揚龍朔中刺史改其閭曰南
陔里子慕先孫仁恕皆著孝行萬歲通天中繼被寵
褒一門四闕張柬之張九齡為之記贊歐陽文忠公
集古錄言之甚詳
萱堂猶是忘憂地烏屋相傳反哺恩一段家風自誰出
千年鼻祖守關門
武安君廟
祠白起在南漳縣
歸去咸陽是白頭如何此地肻重游分明祀典無交涉
只合英靈在杜郵
修禊亭
在峴山半王子年拾遺記云江漢之人思周昭王至
春上已祓禊集王祠不如屈原故事
相唤相呼上已游國人無日不思周近來烽火連三月
那得閒杯逐水流
漢陰臺
在宜城西三十步莊子子貢過漢陰見一丈人方將
為圃鑿隧而入井抱甕而出灌用力甚多而見功寡
子貢曰有械於此夫子不欲乎鑿木為機後重前輕
挈水若抽其名為橰為圃者笑曰有機械者必有機
事有機事者必有機心機心存於胸中則純白不備
神生不定非吾不知羞而不為也
怪來賜也多言甚笑倒忘機老漢陰巧拙大都歸一溉
寧教勞力莫勞心
善謔驛
在宜城縣驛前有淳于髠墓
皆因盂酒與豚蹄致使他鄉笑滑稽無限驛亭來往客
獨言齊贅不歸齊
滄浪歌
屈原既放游於江潭漁父見之鼓枻而歌曰滄浪之
水清兮可以濯我纓
江上揚揚一棹波衆中清濁笑懷沙不知歌後滄浪曲
却入騷人屈宋衙
競渡
屈原以五月五日赴汨羅土人追至洞庭湖欠舟水
莫得濟者乃歌曰何由得渡湖自此習以相傳為之
戲
憔悴沉湘楚大夫魂招魚腹肻來無至今江上漁歌在
尚問何由得渡湖
抱玉巖
在南漳縣卞和得玉於此以進楚王王以為詐刖其
足乃抱玉泣於荆山
特特來從抵鵲山一心都在獻芹間非關楚國真難辨
舉世人皆厭等閒
習家池
即嵩陽池也在峴山南百步水經云沔水東入襄陽
習郁池内郁依范蠡養魚法作大陂列植竹木游讌
之名處也
日日山公載酒過醒時常少醉時多兒童拍手闐街笑
驚破滄浪一曲歌
的顱溪
本名檀溪在襄陽西四里劉表因會取劉備備潛遁
所乘馬名的顱可努力的顱一躍三丈渡中流而追
者至
得雨蛟龍未易圖枉勞木偶用機謨死生畢竟誰堪托
今日纔方見的顱
作樂山
酈道元注云昔諸葛亮好為梁父吟每所登游俗以
作樂山名之今在襄陽西北二十里
悠悠曾不倦登臨眼底何人為賞音白雪一歌猶掩耳
安知梁父是龍吟
冠蓋里
漢靈帝時宜城太山廟有四郡守七都尉二卿五侍
中一黃門侍郎三尚書六刺史朱軒高蓋仝日會於
山下荆州刺史劉表行部見之甚歡歎其豪盛乃題
道口亭為冠盖里刻石銘之
道口亭前多貴游一時來往亦風流若能共畫安劉計
豈獨英雄記裏收
呼鷹臺
在襄陽縣東七里高三丈表性好鷹常登此臺歌野
鷹來曲臺之側有司馬徽龐統二宅
英豪竝起望人才底事將軍漫築臺倘使曹公肉能飽
如何唤得野鷹來
仲宣樓
在萬山王仲宣故宅郭帥杲移井欄於戎司其後破
碎埋没李帥奕收拾補甃置之便座側稽考古今歲
月為之記
試看汲古幾何深猶有餘波慰渴心誰把石欄移便座
並鄰又得一繁欽
兹樓
王粲樓按襄陽雜詠題曰兹樓蓋取粲登樓賦所謂
登兹樓以四望兮襄陽志亦因之而樓不存
見說襄陽有古風可憐耆舊老無功當年漢主龍興地
盡在登樓四望中
沈碑
在萬山下杜元凱刻石為二碑記其勲績一沈萬山
之下一立峴山之上
中原人物老書生塞破乾坤萬古名俗子不知碑尚在
一朝南渡愧荒傖
晉柏
在南峴山上即晉人所植下有小石題刻柯幹如鐵
亭亭霜幹上參天色黛皮蒼老更堅當日不知誰手植
到今人與樹千年
文選樓
在子城南門按祥符圖經云梁昭明太子於此樓選
文選聚才人賢士劉孝威等一十餘人資給豐厚日
設珍饌諸才子號曰高齋學士又云世傳文選成樓
下所棄書與樓齊
朝朝暮暮蠧書魚選盡人間得意書常恐不能精此理
秪緣老杜近樓居
解佩渚
在襄陽西十里北臨沔水有曲隄按郡國志鄭交甫
至漢臯臺下遇二女佩二大珠交甫求之二女解佩
行數里二女及珠俱失
相遇江臯事頗竒一雙佩解去還遺未能南國無游女
詠取周人漢廣詩
弄珠泉
楚俗以嬉游為事襄沔記歲以正月二十一日二十
二日謂之天地穿日移市於城北津弄珠灘按南都
賦云游女弄珠於漢臯之曲
江沙一日蚌胎虛游女爭誇掌上珠美化不將風俗禁
他年恐作媚川都
金沙泉
在宜城縣東一里造酒絶美世謂宜城者又云竹葉
杯
何處山泉味最佳從來獨說有金沙楚人遍地宜城酒
莫著淄澠誑易牙
涌月亭
在南峴山
徘徊亭上晚相宜月與高人本有期不比尋常三五夜
十分圓後是來時
集古
南游
一片歸心白羽輕(高蟾)一場春夢不分明(張泌)東風二月淮
陰郡(劉商)總是關山離别情(王昌齡)
自遣
南路蹉跎客未回(樊晃)山桃野杏兩三栽(雍陶)逢春漸覺飄
蓬苦(才調集)更向花前酒一杯(嚴憚)
雨後出郊
柳塘烟起日西斜(鮑溶)馬踏春泥半是花(竇鞏)何處最傷游
客思(武元衡)綠隂相隔兩三家(司空圖)
寒食
閒身行止屬年華(薛能)故國春歸未有涯(司空圖)一樹棃花
一溪月(才調集)不知墻外是誰家(郎士元)
郭外
寒食悲看郭外春(王表)數聲鴉噪日將曛(潘閬)山中舊宅無
人住(戴叔倫)一樹繁花傍古墳(盧綸)
小桃
桃花依舊笑春風(崔護)悵望無人此醉同(趙嘏)應是夢中飛
作蝶(吕温)樹頭樹底覓殘紅(王建)
看花
兩岸山花似雪開(劉禹錫)開時莫放豔陽回(李商隱)明朝攜
酒猶堪賞(李涉)雨漲春流隔往來(劉商)
感春
無人不道看花回(劉禹錫)猶憶紅螺一兩杯(陸龜蒙)曾是管
絃同醉日(趙嘏)來時歡笑去時哀(韋冰)
暮春
一年春色負歸期(韓偓)綠葉成陰子滿枝(杜牧)公子王孫莫
求好(韓琮)如今不似洛陽時(崔櫓)
送春
可憐寥落送春心(高駢)負郭依山一徑深(李涉)燕子不歸花
着雨(韓偓)小溪猶憶去年尋(山谷)
二月已破三月來(杜子美)常嗟物候暗相催(樊晃)幾時心緒
渾無事(李商隱)終日傳杯不放杯(山谷)
遣興
讀徹閒書弄水回(趙嘏)綠楊移傍小庭裁(文幹)閉門盡日無
人到(韋莊)便有春光四面來(邵謁)
下樓
繡簾朱戸未曾開(東坡)却向東風領恨回(李山甫)行到中庭
數花朵(劉禹錫)遥聞語笑自空來(李端)
招飲
當時朝士已無多(劉禹錫)故里心期奈别何(羊士諤)不用凭
欄苦回首(杜牧)且來花裏聽笙歌(東坡)
春感
歲歲無如老去何(劉長卿)東城南陌強經過(謝皎然)不知誰
唱春歸曲(曹唐)斷得人腸不在多(王建)
約同歸
故國烟花想已殘(盧弼)浮生各自繫悲歡(司空圖)青山一道
同雲雨(王昌齡)步步相攜不覺難(劉禹錫)
江村
夜添山雨作江聲(羊士諤)綠暗紅藏江上村(韋莊)何處人間
似仙境(劉禹錫)寥寥一犬吠桃源(劉長卿)
送客之江陵
獨上江樓思渺然(趙渭南)故人去後絶朱絃(山谷)西南一望
和雲水(竇鞏)入郭登橋出郭船(羅隱)
贈别
蕭蕭落葉送殘秋(權德輿)樓上黃昏欲望休(李商隱)滿目暮
雲風捲盡(陸龜蒙)亭亭孤月照行舟(蓋嘉運)
秋懷
八月霜飛柳遍黃(盧弼)鳥啼山館客思鄉(薛逢)十年馬足知
多少(雍陶)地角天涯不是長(張建封妾)
洛中
洛陽猶自有殘春(劉禹錫)水北源南草色新(張籍)山酒一巵
歌一曲(許渾)不能廻避看花塵(趙渭南)
洛中感舊
千里江山一夢回(盧中)悔緣名利入塵埃(雍陶)年光到處皆
堪賞(令狐楚)誰與愁眉唱一杯(山谷)
席上
春風寂寞旆旌回(武元衡)兩度天涯地角來(雍陶)重到笙歌
分散地(杜牧)與人頭上拂塵埃(李山甫)
憶昔
憶昔爭游曲水濱(王駕)當軒下馬入錦茵(杜子美)如今不似
時平日(王建)風起楊花愁殺人(李益)
南征
兩行旌旆接揚州(李涉)烽火城西百尺樓(王昌齡)九姓如今
盡臣妾(趙嘏)青天猶列舊旄頭(汪遵)
老將
蓬根吹斷鴈南翔(盧弼)曉鼓聲中兩鬢霜(趙嘏)獨倚關亭還
把酒(杜牧)不堪秋氣入金瘡(盧綸)
憐君一見一悲歌(劉長卿)破虜曾輕馬伏波(趙嘏)今日寳刀
無殺氣(朱冲和)太平功業在山河(吳融)
門前不改舊山河(趙渭南)淚落燈前一曲歌(李羣玉)更把玉
鞭雲外指(韋莊)只緣君處受恩多(朱沖和)
感征夫家
臂上彫弓百戰勲(王維)居延城外又移軍(令狐楚)不知萬里
沙場苦(高駢)猶自笙歌徹曉聞(玉建)
從軍
萬里還鄉未到鄉(盧綸)受降城外月如霜(李益)誰家營裏吹
羌笛(蓋嘉運)不是愁人亦斷腸(戴叔倫)
聞笛
山頭烽火水邊營(來鵠)祗有牛羊與馬羣(蓋嘉運)羌笛何須
怨楊柳(王之渙)忍教嗚咽夜長聞(趙嘏)
漢女
天邊物色更無春(蓋嘉運)碧玉芳年事冠軍(楊巨源)人世死
前惟有别(李商隱)陽臺去作不歸雲(趙渭南)
有别
長對春風裛淚㾗(才調集)殷紅馬上石榴裙(張謂)無端更唱
關山曲(王表)哀怨教人不忍聞(蓋嘉運)
悼征婦
萬里行人尚未還(儲嗣宗)百年多在别離間(盧綸)當時驚覺
南柯夢(李涉)為雨為雲過别山(李羣玉)
代送别
隴上流泉隴下分(崔涯)目隨征鴈過寒雲(李涉)人生失意無
南北(王介甫)莫向陽臺夢使君(戎昱)
睡起
萬轉千回懶下牀(崔氏)不辭鶗鴂妬年芳(李商隱)酷憐一覺
平明睡(羅隱)枕破施朱隔宿妝(薛能)
無睡
江南江北望烟波(劉禹錫)顰黛低紅别怨多(李羣玉)盡日傷
心人不見(許渾)卧來無睡欲如何(李商隱)
漫書
已共紅塵跡漸疎(李九齡)畫簾愁見燕歸初(徐凝)無端有寄
閒消息(杜牧之)腸斷蕭娘一紙書(崔氏)
寄情
年光空感疾如流(吳商浩)同向春風各自愁(李商隱)有境牽
懷人不會(齊已)落花深處指青樓(權德輿)
曾留宋玉舊衣裳(李羣玉)雲雨巫山枉斷腸(李太白)不為傍
人羞不起(西廂崔)夜來新惹桂枝香(裴思廉)
寂寥滿地落花紅(京兆女子)獨倚欄杆花露中(趙嘏)征客未來
音信斷(張汯)年年回首泣春風(王傑)
秋夜
擲却風光憶少年(顧况)多生信有短因緣(鮑生妾)欲知此恨
無窮處(羅虬)星落銀河月半天(趙象)
有感
風輕簾幕燕爭飛(才調集)到處烟花恨别離(韋莊)倚柱尋思
倍惆悵(張泌)映人勻却淚胭脂(韓偓)
戲答
公子王孫逐後塵(崔郊)近來方解惜青春(鄭谷)春心不愜空
歸去(滕傅嗣)長伴吹簫别有人(劉禹錫)
戲遣
雨散雲收一餉間(真氏)不知何處入空山(盧綸)慇懃好取襄
王意(戎昱)下蔡城危莫破顔(李商隱)
枉破陽城十萬家(李商隱)門前初下七香車(王維)自緣今日
人心别(鄭都官)隔座剛抛荳䓻花(軍倅)
偶見
莫愁還自有愁時(李商隱)眉斂春山知為誰(東坡)含淚向人
羞不語(崔涯)芙蓉頭上綰青絲(李涉)
滿身花影倩人扶(陸龜蒙)清澗潘郎玉不如(楊巨源)畢竟多
情何處好(韋莊)庾樓明月墮雲初(趙渭南)
雲髻朝來不欲梳(徐凝)娉娉嫋嫋十三餘(杜牧之)分明記得
曾行處(方干)看遍花枝盡不如(趙蝦)
聽歌
清歌空得隔花聞(楊巨源)寂寞堂前日又曛(趙嘏)共待夜深
聽一曲(戴叔倫)女兒絃管弄參軍(薛能)
寄懷
愁雲漠漠草離離(竇庠)去國還家一望時(韓琮)幾度相思不
相見(武元衡)雪中梅下與誰期(李商隱)
秋怨
且將團扇暫徘徊(王昌齡)淚滴閒階長綠苔(鄭谷)春色似憐
歌舞地(姚合)不論時節遣花開(東坡)
悲故宫人
雲慘烟愁苑路斜(孟遲)宫鸎銜出上陽花(雍陶)朱鉛滴盡無
心語(張祜)生死深恩不到家(竇鞏)
懷古
暮雲宫闕古今情(韓琮)芳草長含玉輦塵(韓偓)春意自知無
主惜(崔櫓)落花猶似墮樓人(杜牧)
舊游
山南山北雨濛濛(韋莊)十載長安似夢中(李涉)今日獨來張
樂地(劉禹錫)故人墳樹五秋風(杜牧)
關中
岳北秋空渭北川(司空圖)一村桑柘一村烟(韓偓)行人莫訝
頻回首(貫休)記得春深欲種田(薛能)
過梅溪舊居
遠到音書轉寂寥(徐凝)青山隱隱水迢迢(杜牧之)村園門巷
多相似(雍陶)花落梅溪雪未消(靈澈)
登山陽郡樓
將軍一去泣空營(乾符童謠)槐柳蕭疎遶郡城(羊士諤)試上高
樓望春色(李涉)落花流水歎浮生(温庭筠)
王公樓上會飲
詩酒能消一半春(趙嘏)紫微才調復知兵(崔道融)黃河九曲
今歸漢(薛逢)獨上高樓故國情(羊士諤)
答籌堂
一夕秋風白髮生(才調集)相思迢遞隔重城(李商隱)前歡往
恨分明在(韓偓)贏得青樓薄倖名(杜牧)
重九
事去人亡跡自留(劉長卿)白雲猶似漢時秋(岑參)如今暫寄
樽前笑(劉禹錫)明日黃花蝶也愁(東坡)
十日遣興
露葉如啼欲恨誰(劉禹錫)曉庭空遶折殘枝(鄭谷)芳樽有酒
無人共(趙嘏)卧看南山改舊詩(韋莊)
古城
東風漸急夕陽斜(朱鵠)馬上懷中盡落花(薛能)腸斷入城芳
草路(韋莊)孤烟起處是人家(東坡)
送行
天涯方嘆異鄉身(韋莊)雲别青山馬踏塵(趙渭南)欲問孤鴻
向何處(李商隱)依依還似北歸人(東坡)
宫柳
寒食東風御柳斜(韓翃)輕盈嫋娜占年華(劉禹錫)試看三月
春殘後(李山甫)不見人烟空見花(韓偓)
對花
盡是劉郎去後栽(劉禹錫)為誰零落為誰開(嚴憚)風流才子
多春意(戴叔倫)半醉閒吟獨自來(高駢)
宿横望
遠上寒山石徑斜(杜牧之)月臨荒戍起啼鴉(高蟾)故鄉今夜
思千里(高適)每到花時不在家(張祜)
妓為尼
無地無媒只一身(趙渭南)蛾眉畫出月爭新(高駢)春來削髮
芙蓉寺(楊巨源)從此蕭郎是路人(崔郊)
新居
每憶雲山養短才(雍陶)蓬門今始為君開(杜子美)落花寂寂
黃昏雨(韋莊)依舊去年雙燕來(趙渭南)
寒食野外
浮雲飛盡日西頽(韋檢)莫向花前泣酒杯(趙嘏)獨上郊原人
不見(成文幹)野風吹起紙錢灰(吳融)
贈别
綠柳纔黃半未勻(楊巨源)灞橋攀折一何頻(皇甫冉)相逢且
莫推辭酒(白樂天)明日忽為千里人(劉禹錫)
惜春
自有林亭不得閒(温庭筠)長安豪貴惜春殘(昌黎)晚來風起
花如雪(劉禹錫)為問無情歲月看(高蟾)
春望
半似羞人半忍寒(韓偓)風和時拂玉欄干(段成式)門前不見
歸軒跡(錢起)強把花枝冷笑看(張祜)
寒食夜雨
風景依稀似去年(趙渭南)鳥啼花發柳含烟(顧况)夜深斜搭
鞦韆索(韓偓)獨向簷牀看雨眠(雍陶)
早行
一聲歌盡各東西(趙渭南)花外烟濛月漸底(陸龜蒙)馬上正
吟歸去好(韋莊)山山樹裏鷓鴣啼(張籍)
過友人别墅
少游京洛共紅塵(李益)依舊瓊林照映人(山谷)且向白雲求
一醉(戴叔倫)麻衣草坐亦終身(靈澈)
不遇
來往風塵共白頭(戴叔倫)誰人肻向死前休(韓退之)直教桂
子落墳上(賈島)富貴何嘗潤髑髏(山谷)
豈有文章動聖君(丁謂)欲將書劍學從軍(温庭筠)平生名利
關身者(翁綬)執戟官資笑子雲(孫僅)
隱居
北去秦關路幾多(李商隱)中原無鹿海無波(吳融)荷蓑不是
人間事(李涉)造物小兒如予何(東坡)
訪隱者不遇
忽聞春盡強登山(李涉)却笑孤雲未是閒(施肩吾)惆悵仙翁
何處去(高駢)尋君不見又空還(韋應物)
懷韓居士
烏巾年少歸何處(姚合)陵谷依然世自移(李涉)上天下地鶴
一隻(高駢)還在人間人不知(東坡)
古道人
鶴骨飄飄紫府仙(東坡)香風引到大羅天(牛僧孺)無人寂寂
春山路(李羣玉)洞在清溪何處邊(張顛)
遊仙
霧為襟袖玉為冠(韓偓)委佩低簮彩仗閒(劉禹錫)上界真人
足官府(韓退之)不如歸去舊青山(東坡)
李道者
麻衣少年雪為顔(施肩吾)聞說經旬不啓關(韓偓)弄玉已歸
蕭史去(趙嘏)洞門深鎻碧忩寒(高駢)
仙廟
桂冷松香十里間(康求)水晶如意玉連環(李商隱)年年笑伴
皆歸去(盧綸)門對寒流雪滿山(韋應物)
殿臺渾不似人寰(劉禹錫)花態嬌羞月思閒(李涉)高坐寂寥
塵漠漠(唐永)秋風落葉滿空山(謝皎然)
女仙臺
上清真子玉童顔(李涉)石座苔花自古斑(王禹偁)雲雨今歸
何處去(竇庠)受人祭享占人山(郭震)
聽琴
蟬鬢慵梳悵倚門(劉卑)抱琴花夜不勝春(趙渭南)不應更學
文君去(李昌鄴)擬作梁園座右人(劉禹錫)
怨别
書來未報幾時還(竇鞏)終日昏昏醉夢間(李涉)别易會難長
自歎(韓偓)不堪重過望夫山(真氏)
寄遠
桃李年年上國新(李益)單于鼓角隔山聞(馬逢)一行書信千
行淚(王駕)不是思君是恨君(武元衡)
恨别
悽悽常似别離情(韋莊)冰簟銀牀夢不成(温庭筠)昨夜秋風
今夜雨(盧綸)篝燈愁泣到天明(韓偓)
君問歸期未有期(李益)邇來中酒起常遲(韋莊)鴻來雁度無消
息(駱賓王)指點庭花又過時(韓偓)
感舊
流鸎驚起不成棲(陸龜蒙)又到繁華夢覺時(崔塗)人面只今
何處去(崔護)魏公懷舊嫁文姬(舒元)
碧欄干外繡簾垂(韓偓)曾識雲仙至小時(李涉)見我佯羞頻
顧影(李商隱)滿頭猶自插花枝(劉德)
九陌初晴處處春(趙渭南)日高深院斷無人(李商隱)樽前花
下長相見(劉夢得)宋玉東家是舊隣(王碩)
塞上
古溝芳草起寒雲(許渾)斷續鴻聲到曉聞(令狐楚)萬里江山
今不閉(李益)死生同恨舊將軍(高駢)
登樓
東池送客醉年華(吕温)獨倚危樓四望賖(李九齡)日暮鳥啼
人散盡(吳融)輕風細雨落殘花(武元衡)
花期不赴
雲泥豈合得相親(戎昱)還把閒吟慰病身(丁謂)一種是春長
富貴(杜子美)有愁人有不愁人(來鵬)
山中偶得
棄擲功名脱屣間(孫僅)東風吹雨過青山(盧綸)行人莫話金
章貴(鄭谷)久許孤雲作往還(義先)
重九日
二十餘年别帝京(劉禹錫)可能朝市汙高情(韓偓)秋光何處
堪消日(李汯)漫遶東籬嗅落英(東坡)
九日戲幕賓
一任斜陽送客愁(沈彬)邊鴻不到水南流(劉禹錫)自從身逐
征南府(張祜)破帽多情却戀頭(東坡)
晚菊
白露寒花自遶籬(羊士諤)從他桃李笑開遲(冉宗敏)一年秋
色吟中盡(沈彬)門外重陽過不知(齊已)
十日對菊
籬菊香寒晚吹生(孫僅)可能榮落在朝昏(李商隱)浮生也共
花無别(杜光庭)不受陽和一點恩(李山甫)
梅
我今移爾滿庭栽(韋莊)不向東風怨未開(雍陶)回首看花花
欲盡(高駢)北人初識越人梅(東坡)
落梅
每到花時把酒杯(韓偓)暮天何處笛聲哀(趙渭南)縱然一夜
風吹去(司空文明)不恨凋零却恨開(杜牧之)
御訂全金詩增補中州集卷五十
