欽定四庫全書
御訂全金詩增補中州集卷七十二
元好問十
真味齋
麤飯寒虀老此身高人那計甑生塵味無味處君知否
道着琴書巳失真
喬夫人彩繡仙人圖
彩服仙童畫不如直疑萊子戲庭除青紅未是春風巧
一頌椒花更有餘
出山像
不見恒星莫漫驚日頭從此向西生只知大事因緣了
依舊雲門望太平
超禪師晦寂菴
無波古井靜中天三尺藜牀坐欲穿一語調君君莫笑
妙高峯頂更超然
自題寫真
東塗西抹竊時名一線微官悞半生不畫幼輿巖穴裏
野麋山鹿欲何成
贈寫真田生三章
人物翩翩美少年書生穎悟亦天然燕南只道丹青好
棄擲泥塗自可憐
萬態千形畫裏看人人眉目與衣冠情知不是裴中令
一片靈臺狀亦難
市井公卿萬(一作邈)不同依然見解一兒童張顛草聖雄
千古却在孫娘劍器中
贈高君用(君益仲弟)
杏苑仙郎合探花虛傳佳句滿京華丁寧王謝堂前燕
文采風流有故家
周才卿拙庵
詩筆看君有悟門春風過水略無痕庵名未便遮藏得
拙裏元來大巧存
郭大方自適軒
自適還曾自適無半生枯寂坐禪居馬卿若也知人意
只畫梁家舉案圖
晴景圖
白日青天下筆難要從明潤細尋看藏山只道雲烟好
畫史而今盡熱謾
金山(在忻口南)
攢青疉翠幾何般玉鏡修眉十二鬟常着一峯烟雨裏
苦才多思是金山
覃彥清飛雨亭横披
百道懸流注夜光畫中亭榭亦清凉何人與問長安客
赤日黃塵有底忙
讀漢書
室方隆棟非難構水到頽波豈易廻豐沛帝鄉多將相
莫從興運論人才
内相楊文獻公哀挽三章白少傅體
征南諫疏無多語大度高皇有至仁留得青囊一丸藥
異時猶可活斯民
中臺啓事山吏部東閣詞臣何水曹松柏蕭蕭一丘土
龍門依舊泰山高
姓名三字金甌重事業千年片簡青試向雲間望光彩
看從何地現文星
花光梅
草聖前頭一樹春豪華落盡只天真寫生今向君家見
疑是花光有兩身
夏山風雨
慘澹經營有許功吳僧誰得嗣宗風情知一雨收晴了
更没塵沙到坐中
春雲淡冶
一抹平林素練横數堆寒碧白烟生春雲可是多姿態
五字韋郎畫不成
雪谷早行圖(卷中多國朝名勝題詠)
雪擁雲横下筆難爭教萬景入荒寒詩翁自有無聲句
畫裏憑君細覓看
胡叟楚山清曉
剪得吳淞一片秋江山小筆也風流卷中未有題詩客
留待才情趙倚樓
辛亥九日未見菊花
黃菊霜華日日添也應有意醉陶潛鬢毛不屬秋風管
更揀繁枝插帽簷
答俊書記學詩
詩為禪客添花錦禪為詩家切玉刀心地待渠明白了
百篇吾不惜眉毛
臺山雜詠十一首(甲寅六月)
登臨夙有故鄉緣試手清凉第一篇知被錢郎笑寒乞
不將錦繡裏山川
萬壑千巖位置雄偶從天巧見神功湍溪已作風雷惡
更在雲山氣象中
顛風作力掃隂霾白日青天四望開好箇臺山真面目
爭教坡老不曾來
山雲吞吐翠微中淡綠深青一萬重此景秪應天上有
豈知身在妙高峯
兜羅綿界寳光雲雲際同瞻化現身解脱文殊俱有說
是中知有木強人
真向華嚴見化城翻嫌金屑翳雙明惡惡不可惡惡可
未要雲門望太平
總為毗耶口不開龍宫華藏頓塵埃對談石上維摩在
珍重文殊更一來
咄嗟檀施滿金田遠客游臺動數千大地嗷嗷困炎暑
山中多少地行仙
石罅飛泉冰齒牙一杯龍焙雪生花車塵馬足長橋水
汲得中泠未要誇
凜凜長松臥澗阿提壺悲嘯撫寒柯萬牛不道丘山重
細路沿雲奈爾何
熱惱消除佛作緣山頭冰雪過尖天法王悲智無窮盡
更有清凉遍大千
跨牛圖(才子唐人冠服作哦詩狀牛後帶琴書)
畫出升平古意同江村渺渺綠楊風看來總是哦詩客
遠勝騎驢着雪中(隨駕張珪似是摹古久本)
贈湛澄之四章
眼花看碧漸成朱兀兀陶陶樂有餘柳岸醉僧堪一笑
強教分别竟何如
兒女團圞龐行婆漉籬活計苦無多布囊歸去詩干首
猶欠庭珪墨一螺
十年不見山堂老賴有澄之在眼中總道木庵枯淡好
東風花柳各青紅
散聖風流有别傳漆瞳一點出人天石門故事君知否
好佐涪翁學刺船
三門集津圖
南北爭教限大江吳家纔了又陳亡畫工只說三門險
不記茅津一葦航
乙卯端四日感懷
衰年那與世相關苦被詩魔不放閒好箇舊家長樂老
無才無德只癡頑
山村風雨扇頭
總為詩翁發興新直教畫筆亦通神莫嫌風雨無多景
截斷黃塵亦可人
䟦蕭師鷺鷥敗荷扇頭(徐榮之畫)
蕭蕭烟景帶霜華公子風標浪自誇可道浣花詩境好
鵁鶄鸂鶒滿晴沙
袁顯之扇頭
雙鷺聫拳只辦愁枯荷折葦更窮秋風流綠影紅香底
好箇鴛鴦百自繇
贈司天王子正二首
慣見河邊織女機枯槎八月未成歸棲遲零落今如此
枉却星翁比少微
天容海色本澄清萬古東方有啓明七十七年強健在
不妨林下看升平
工部趙侍郎下世日作
鶴骨翛然臥石牀情知合眼即仙鄉安時處順吾儒事
枉却南華說坐忘
䟦耶律浩然山水卷
六月三泉松桂寒西風早晚送歸鞍無因料理黃塵了
只得青山紙上看
貞燕
杏梁雙宿復雙飛海國爭教隻影歸想得秋風漸凉冷
謝家兒女亦依依
汚潔難將一類推舊家紅綫可無疑豚魚自是詩家語
輕擬庭闈恐未宜
楊祕監雪谷早行圖
息軒畫筆老龍眠雪谷冰橋自一天六月高樓汗如雨
豈知方外有詩仙
杜莘老夏日汾亭横軸
杜侯老筆堯民意黃閣清風有故家庸俗紛紛小兒女
枉教塵土涴烟霞
武元直秋江罷釣
暮山明月曉溪雲今古仙凡此地分醉後狂歌問漁叟
殘年何計得隨君
張彦遠江行八詠圖(奉使時所見)
楚山平浸楚江流放眼江山得意秋一寸霜毫九雲夢
合教轟醉岳陽樓
題馮漕緩之碩人在澗横軸(胡先生畫)
見說雲霄意氣豪幾廻攬鏡惜顛毛不爭畫得林泉好
轉使山人索價高
題邢公達寒梅凍雀圖
褐衣相媚不勝情只許乾暉畫得成却被詩人笑寒乞
一枝風雪可憐生
隠秀君山水
鳥鞵踏破軟紅塵未信溪山下筆親圖上風烟看瀟灑
畫家亦有衛夫人
同梅溪賦秋日海棠二章
錦水休驚散綵霞換根元自有靈砂瓊枝不逐秋風老
自是人間日易斜
翠袖紅妝又一新秋風秋露發清真丹青寫入梅溪筆
桃李從今不算春
梁氏先人手書
玄虯飛跳九天門秦火驚看片紙存耆舊風流知未減
青山還見讀書孫
薊北杜國寳以具定教官李進之所譔大父中憲
公及其先人帥府從事行狀見示用題三絶其後
總道清流解致君白袍唐日已紛紛科名屈殺漁陽老
章甫何人不惠文
兒戲將軍百不知枉將壁壘付安危論功纔得鹽山令
堂上竒兵果是誰
堂掾談經見蚤成諸郎難弟復難兄長留北海文章在
千古雲麾有姓名
贈訾子野高士三章
仙翁高弟獨君優胸次清明辨九流我是愚溪一愚叟
不妨同醉訾家洲
月旦今誰許與陳乍賢乍佞日紛紜鳶肩燕頷非吾事
一片靈臺欲付君
虛名玉表或䃉中薄命何堪與共功東國人倫要真識
好將傳與黑頭公
戲相師
珥貂簪筆赴鋤犁何必人人貫伏犀胸次九流君自了
看來唯少醉如泥
留贈丹陽王鍊師二章
信得人間比夢間一巵芳酒且開顔當時笑伴今誰在
詩客淒凉飯顆山
爛醉玄都有舊期百年人事不勝悲桃花一簇開無主
留着東風與兔葵
避兵陽曲北山之羊谷題石龕
冥鴻正恐絓疑網脱兔不忘投茂林世故驅人真有力
天公困我豈無心
壬子寒食
兒女青紅笑語譁秋千環索響嘔啞今年好箇明寒食
五樹來禽恰放花
為闞子醵金二首
明珠評價敵連城棄擲泥塗意未平十萬人家管弦裏
獨憐金石隠商聲
秋來聞說酒杯疎却為窮愁解著書知是還山亭上客
無衣無褐欲何如
李子範生子
六峯靈氣未消沉雛鳳翩翩翠作衿名姓定知書小錄
作詩先與喚瓊林
柏鄉光武廟
老樹刳心不更春當年曾見漢儀新憑君莫話舂陵事
笑殺中原逐鹿人
和德新丈
三年老眼暗兵塵今日逢君喜事新結伴還鄉有成約
不應先作北歸人
春日寓興
雨過横塘水滿堤亂山高下路東西一番桃李花開盡
惟有青青草色齊
滄浪圖
萬頃烟波入夢頻眼中魚鳥覺情親而今塵滿西風扇
愧爾青山獨往人
浩然雪行圖
曲江花柳自升平雪磵冰橋去國情枉却卷中留好語
畫師寒乞可憐生
岳邦獻夀
見君誰不愛清醇壽席今年樂事新八十老翁持酒勸
酣歌一曲太平春
風柳歸牛圖(為張伯英賦)
陂塘渺渺綠楊風牛背升平萬古同忽見畫圖還自笑
枉將書策課兒童
子和麋鹿圖
白髮刁騷一秃翁塵埃無處避西風野麋山鹿平生伴
惆悵相看是畫中
賈氏怡齋二首
兒女青紅薦壽觴階庭蘭玉立諸郎黃金甲第知何限
誰有怡齋致樂堂
一門難弟復難兄籍甚州閭月旦評見說病中王處士
感君兼有急難情(王敦夫寒病勞復歴兩月之久委頓殊甚仲德躬自調護迄於平善州里)
(稱焉故有上句)
與西僧婁博克達二首
行雲孤鶴萬緣輕遙見鄉關眼便明不似遺山元老子
塵埃風雨過平生
半世秦川在夢中幾時蓮社與君同淵明自比吾何敢
或有新詩及遠公
附堯山堂外紀元遺山有錦機集指授學者晚
年力以國史為已任乃搆野史亭於家凡金源
君臣言行記錄至百餘萬言書未就而卒高唐
閻靜軒復挽之曰蕭寺秋風捲玉荷月明人影
共婆娑誰知别後驪駒曲便是先生薤露歌野
史夜寒蟲蠧簡錦機春暖鳳停梭秪應前日西
州路常使羊曇忍淚過
附堯山堂外紀興定初裕之始以詩文見閒閒
公公為延譽諸公間又五年乃得以科第出公
之門公力為挽之旁有不平者謂公與楊禮部
之美雷御史希顔李内翰欽叔為元氏黨人正
大甲申諸公貢裕之詞科公為監試官以例不
赴院宿一日坐禮曹欽叔從外至誦裕之秦王
破建德降王世充露布公頗為聳動顧座客陳
司諫正叔曰人言我黨元子誠黨之邪
附堯山堂外紀壬辰北渡順天毛正卿楊德秀
祈仙山寺中蘇晉降筆寫詩數十首一詩有百
偽無一真中有羲黃醇之句餘詩除酒裏神仙
我五言外多不成語二人初不知晉為何代人
詩為何人作以語元遺山遺山曰余二十六七
時有詩曰西郊一畝宅閉門秋草深牀頭有新
釀意愜成孤斟舉杯謝明月蓬蓽肯相臨願將
萬古色照我萬古心又去古日已遠百偽無一
真獨餘酒鄉地中有羲黃醇聖教難為功乃見酒
力神誰能釀滄海盡醉區中民今晉所批乃
有此十字晉豈余前身邪將近時鬼物之不昧
者記余詩託名於晉以自神也晉旣以余詩為
渠所作余亦就酒裏神仙我五言取償於晉因
作樂府曰繡佛長齋枉伴蒲團過酒罏横臥一
蹴虛空破頗笑張顛自謂無人和還知麽醉鄉
天大少箇神仙我
附郝經元遺山真贊云其才清以新其氣夷以
春其中和以仁其志忠以勤不啻蔡辛與坡谷
為隣歌謠慷慨喜氣津津唾玉噴珠看花飲醇
而乃爇香讀易坐席凝塵假邪真邪鳴呼復幾
千年更有兹人也耶又遺山銘云士子賈技爭
綴緝僥倖寸禄奔走急以為詩文作無益糞壤
擲棄明月璧先生卓犖有異識振筆便入蘇黃
室開闢文源翦荆棘大聲復完金玉擊爛漫長
醉思盈溢瑞錦秋花亂堆積險妬護前喘肝臆
羣犬兟兟共讒疾塵埃野馬為鬼域遺山巖巖
倚天壁
附庶齋老學叢談張橘軒與元遺山為斯文骨
肉張云富貴倘來良有命才名如此豈長貧元
改倘來為逼人此為子又云半篙溪水夜來雨
一樹早梅何處春元曰佳則佳矣而有未安既
曰一樹烏得為何處耶不如將一樹二字改為
幾點壬辰北渡寄遺山詩萬里相逢真是夢百
年垂老更何鄉元改里為死垂為歸如光弼臨
軍旗幟不易一號令之而百倍精采
神川遯士劉祁(九首)
補祁字京叔渾源人弱冠舉金進士廷試失意
即閉戶讀書間出古賦雜說數篇李屏山趙閒
閒楊吏部雷御史王滹南諸公見之曰異才也
皆倒屣出迎交口譽之壬辰北還鄉里躬耕自
給築室牓曰歸潛戊戍詔試儒人祁就試魁西
京選充山西東路考試官征南行臺鈕祜禄珪聞
其名邀至相下待以賓友凡七年而殁年四十
八京叔好三蘇文為學能自刻厲文章議論粹
然一出於正有神川遯士集二十卷處言四十
三篇歸潛志三卷
補歸潛志余高祖南山翁金國初闢進士舉詞
賦狀元也故為一代詞學宗雅好成就後進見
其文輒能斷其後中第否當時名士大夫多出
門下學者至今皆師尊之四子長西巖次龍泉
同年擢第二女長姑及笄將適人一時貴顯者
爭求之翁皆不許張御史景仁時在布衣以所
業詣翁翁嘉之俄而與為有司取士張賦甚佳
為隣坐者剽之盡坐同而黜已而翁知其然遽
以長姑嫁焉家人軰愠翁不恤也後三年翁復
為有司御試張擢别試魁驟歴清華以文章擅
當世位至翰林院學士河南郡御史大夫嘗使
宋有風節赫然為名臣世皆以翁有知人之鑒
也後翁墓表張所作具載其事云次姑適襄陽
王元節亦名進士能詩傳學嘗為密州節度判
官迄今士大夫嫁女多談公之事也
附祁歸潛堂記劉子朔方人生於雲中之渾源
山水之間齠齔從父祖仕宦大河之南初知誦
讀屬偶為童子學少長習時文為科舉計然亦
時時閱古今詞章竊讀史書覽古今成敗治亂
慨然有功名心未冠計偕試開封禮部中之及
庭而落於是始大發憤以著述自力頗為先逹
諸公所知又結交當世豪傑未有不與以文字
往還者舊有田淮水之陽春夏在陳視耕穫秋
冬必入汴避亂且從諸公講學已而先大夫下
世遂經紀家事然讀書為文亦未嘗少休聞四
方交遊來把酒論文談笑連日夕或留之旬月
不令去時雖少年未遂其進取心而會友著書
亦自樂無歉豈知一旦時移事變流離兵革生
資蕩然童僕散盡從行惟骨肉數口舊書一囊
由銅壺過燕山入武川幾一載始得還鄉里鄉
帥高侯為築室以居所居蓋其故宅之北四面
皆見山若南山西巖吾祖舊遊東為柏山代北
名刹西則玉泉龍山山西勝處故朝嵐夕靄千
態萬狀其雲烟吞吐變化窗戶間門前流水數
支每靜夜微風有聲琅琅使人神清不寐劉子
每居室中焚香一炷置筆硯楮墨几上書數卷
偃息嘯歌起望山光臥味道腴為終日樂雖敝
衣惡食不知也閒嘗自念生而為儒忝學聖人
之道其平昔所志修身治國平天下窮理盡性
至於命進則以斯道濟當時退則以斯道覺後
世今當壯歲遭此大變更賴先人之靈得返鄉
里幸而有居以自容將默卷靜學以休息其心
力況世路方艱未可為進取謀因榜其堂曰歸
潛且以張横渠東西二銘書諸壁客有過而詰
之曰今吾子生當兹世正英雄奮發之秋大而
可以分疆據土奉王命為諸侯下而可以附雄
藩巨鎮馳騁才猷謀取富貴或如終童請長纓
入越羈其王致北闕下以功名著不然當效蘇
季子司馬長卿以文詞談說干人主六印駟馬
耀鄉俗吾子奚獨韜光晦迹甘為棄物於一時
使平日所學眇不見鋒燄亦鄙陋之甚也劉子
曰噫若亦不聞夫君子之道乎蓋君子之道以
時卷舒得其時而不進為固失其時而進為狂
且先顧其内之所有何如亦不在夫外也若平
生苦學豈將徒老焉顧自鬻自求賢者所恥加
之新罹蹇難始欲自脩且將掃除吾先祖丘墓
果其後日為時所用亦安肯不致吾君澤吾民
如或不然雖終身潛可也易曰龍德而隱遯世
無悶傳曰君子若鳳治則見亂則隱吾雖非聖
賢亦安敢不學乎若非知吾之志者也客旣去
遂書於堂以記之且歌曰南山漠漠兮渾水洋
洋桂椒葱蔚兮松柏青蒼清泉漏其下兮白石
皦以如霜兕豹跧伏兮鸞鳳翩其來翔世溷濁
而不照兮蹇羝騁夫先路荆榛蓊以蒙達兮野
從横其豺虎矧余志之夐迂兮孑罕罕而疇伍
歸歟歸歟其潛於南山之下又歌曰潛於農摯
之侣兮潛於漁望之徒兮顧惟不肖豈敢與俱
兮惟兹有堂有琴有書兮學其所不知求進於
聖途兮潛乎潛乎亦可以為娛兮嘻
附元陳時可歸潛堂記潛之為言隠也古之所
謂隠君子者無江海而閒不山林而幽蓋藏器
待時樂天知命不潛而潛者也吾京叔之文之
行有不可掩者而以歸潛名所居堂第恐欲潛
而不得耳且吾聞之易曰君子之道或出或處
或默或語應處而出非道應出而處亦非道語
默何異哉夫魚不厭深矣龍德則不然升潛以
其時孔子聖之時者也乃所願則學孔子子謂
顔淵曰用之則行舍之則藏其論逸民則曰我
則異於是無可無不可艮止也聖人彖是卦曰
時止則止時行則行動靜不失其時其道光明
莊周陽擠隂助者也至其舉養生之道亦引仲
尼曰無入而藏無出而陽柴立其中央豈有吾
聖門弟子反專於潛之一字者邪京叔以書求
名老夫告京叔能勿忘乎謹為銘曰仲尼駐車
蟻丘漿宜僚陸沉於其旁夫妻臣妾登屋梁季
路往視渠以亡但見虛室依頽牆古人潛德不
欲出那用此字書其堂況君年甫三十強撐腸
拄腹經傳香文氣渾爾詩筆昌戶外屨滿名飛
揚吾恐自此饒薦章遠來乞銘何可當拈出聖
語吾頗長用之則行舍則藏無入而藏出則陽
得時忌作天際翔勿以深眇賢庚桑歸歟歸歟
且和光銘哉銘哉幸無忘
古意二首
庭前有桂樹綠葉尚(一作何)離披秋風動地起飄落(一作零)
將安歸高飛入青雲下飛入(一作落)汙泥貴賤旣偶爾孰
為喜與悲
秋江有芙蓉顔色好鮮潔褰裳欲采折水深不可涉嚴
風下飛霜芳豔空凋歇悵望一長歎臨川無桂檝
懷長源
凉月夜如水秋風吹紫蘭獨居悵無聊佳人阻河山山
河邈千里相望何時已雲横鴈影沈露下蟲聲起烽火
照中州西南殺氣浮君居劉山下果若向時不人生有
離别但惜知音絶匣内臥青龍(一作蛇)光芒射秋月汴水
碧參差葉飛空樹枝如何相憶處還值暮秋時
送雷伯威
朔風起天末落木鳴空山冷霜正凝沍遊子百里還出
郭送將别徘徊上高原如何暌離情對此芳歲闌壯士
志四方不須涕汍瀾人生非山海會面亦不難願子崇
明德餘功振文翰長因東南鴻惠我金玉言
征夫詞
頑隂(一作雲)漠漠秋天黑冷雨瀟瀟和雪滴塗中騎士衣
裳單半夜銜枚赴靈壁中州近歲雨雪多只因戍馬窺
黃河將軍錦帳衣千襲馬上揮鞭傳令急但令飽暖度
朝夕一死沙場吾不惜九重日望凱歌歸安知中路行
逶迤願將舞女纏頭錦添作征人身上衣
征婦詞
青燈熒熒照空壁綺窗月上莎雞泣良人塞上(一作沙塞)遠
從軍獨妾深閨長太息憶初癡小嫁君時謂君不晚擁
旌麾如何十載尚輿隸東屯西戍長奔馳秋風戎馬臨
關路千里持矛關上去公家事急將令嚴兒女私情那
得顧恨妾不為金鞲靫在君腰下隨風埃恨妾不為龍
泉劔在君手内飛光燄慕君不得逐君行翠袖斑斕空
血染君不見重瞳鳳駕遊九嶷蒼梧望斷猶不歸況今
沙場征戰地千人同去幾人回君回不回俱未見妾心
如石那可轉
留春曲
絮飛冷屑龍蟠玉花殞香摧鳳銜燭批頰深林叫新綠
倚闌人唱留春曲春光欲去如死灰明年暖風吹又來
何如日日長相守典衣共醉花前杯殷勤留春春不住
白日西馳水東注鏡中絲髮奈老何君當持杯我欲歌
南京遇仙樓
倚天突兀聳高樓樓上人家白玉鈎落日笙歌迷汴水
春風燈火似揚州仙人已去名空在豪客同來醉未休
獨倚朱闌望明月鸞旌依約認重游
過陳司諫墓
鑾坡烏府舊遊空三尺孤墳野寺中猶有憂時心不死
墓門昨夜起秋風
御訂全金詩增補中州集卷七十二
