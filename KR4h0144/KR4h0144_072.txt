欽定四庫全書
御訂全金詩增補中州集卷七十
元好問八
燕都送馬郎中北上
功曹此日漢蕭何家世當年老伏波但愛紅蓮映芳渚
豈知寒谷變陽和珠囊不載糢糊錦銀管先書茂異科
太史占天應有喜一星朝處五雲多
馬雲漢方鏡背有飛魚
劫火依然百鍊初護持元自有神魚影寒似覺雲屏透
光落應分玉斗餘開朗休嫌露圭角圓通寧復滯方隅
衣冠正了渾閒在一片靈臺欲付渠
贈答鴈門劉仲修
仲修省郎乘傳過新興有詩見及推激過稱甚非衰
謬所宜得者媿汗之餘輒用韻為謝仲修詩律深密
得於尊公鳳山老人過庭之訓且其顔狀絶類吾友
李從事長源故篇中有及
車騎雍容一坐傾并州人物未凋零共知祭酒傳家學
(劉向為劉氏祭酒)獨愛中郎餘典刑東壁圖書欣有託南溟風
浪駭初經少微見比吾何敢洗眼仙槎候客星
餘慶堂
五年霜戟照康莊萬里春風擁畫梁已覺并汾增勝氣
更從王郝借餘光靈椿丹桂知難老玉節金符豈易量
剩著牋毫授辭客南堂兼是棣華堂
寄答劉生
西州消息到東山懷袖新詩百過看白璧明珠驚照座
朔雲寒雪入憑欄省郎共結交情厚野老還欣禮數寬
後日秋風一罇酒草堂應得駐金鞍
别董得卿
爛醉秋風四十場此回歌笑重難忘揚雄詞賦今誰識
陶令田園先巳荒同甲弟兄雖異姓宦游州郡即吾鄉
懸知後日登高地剰為行人望太行
送瑞甫西行
瀛洲人物早知名車騎雍容一座傾美酒清歌良有味
綠波春草若為情渭城朝雨三年别平地青雲萬里程
老我秦遊舊曾約夢中仙掌已相迎
讀李狀元朝宗禪林記李守濟州城破不屈節死
贈鄉郡刺史
偶向禪林見舊文濟陽南望為沾巾張廵許遠古亦少
烈日秋霜今更新千字豐碑誰國手百城降敵盡王臣
知君不假科名重元是中朝第一人
同嚴公子大用東園賞梅
東閣官梅要洗妝青雲公子不相忘翰林風月三千首
樂府金釵十二行佳節屢從愁裏過老夫聊發少年狂
花行更比梳行好誰道并州是故鄉
中庸先生垂示先大夫教子詩及裴内翰擇之所
述家傳愛仰不足情見乎辭
嚴訓常如天日照名家元自古今同只知楊秉餘清節
爭信譙玄有素風(獨行傳第一人)通德里門傳故事平安韻語
到兒童青青留在懷賢樹愛殺曹南一畝宫
賀中庸老再被恩綸
萬古千秋麗澤堂紫泥恩詔姓名香治朝例有高年敬
神理終歸晚節昌東魯儒生傳舊學南曹方志發幽光
季春羔鴈秋風酒凖擬年年薦壽觴
趙汲古南園(分得軍字)
林園近與六街隣塵漲都歸一水分魚樂定從濠上得
荷香偏向雨中聞接䍦倒着容山簡老屋高眠稱陸雲
罇酒相陪有今日却慙詩壘不能軍
柳亭雨夕與高御史夜話
關塞無緣笑語同偶然情話此從容青天蜀道不得過
山色歸心空自濃九日茱萸藍澗酒十年朝馬景陽鐘
三間老屋知何處惆悵雲間陸士龍(高曾自藍田令入拜監察御史北渡)
(後謀還保塞而困於無資者二十年矣)
玉峯魏丈哀挽
風馭翩翩渺獨征幾人終始復哀榮秪緣大事存遺藁
重為斯文惜主盟北斗泰山初未減秋霜烈日凛如生
莫疑知己無從報直筆君看戮進明
清明日改葬阿辛
掌上青紅記點妝今朝哀感重難忘金環去作誰家夢
綵勝空期某氏郎一瞥風花纔過眼百年冰蘗若為腸
孟郊老作枯柴立可待吟詩哭杏殤
寄謝常君卿
百過新篇卷又披得君重恨十年遲文除嶺外初無例
詩學江西又一竒楊柳不隨春事老貞松唯有歲寒知
仙鄉白鳳瀛洲近洗眼雲霄看後期
送武誠之往漢陂(太原酒政端甫之父此時為黃冠)
行李中春發晉溪離筵詞客賦新題青雲有路人看老
秋水無言物自齊杜曲舊遊頻入夢兵厨佳釀惜分攜
因君為向蓮峯道不待移文我亦西
送劉子東遊
劉郎世舊出雄邊生長幽并氣質全陣馬風檣見豪舉
雪車冰柱得真傳書空咄咄知誰解擊缶嗚嗚頗自憐
後日東州飽歸載且休多送酒家錢
甲寅九日同臨漳提領王明之鹿泉令張奉先賈
千戶令春李進之冀衡甫遊龍泉寺僧顥求詩二
首
遠水寒烟接戍樓黃花白酒浣羇愁霜林染出雲錦爛
春色併歸風露秋鄉社歲時容客醉石墻名姓為僧留
登高舊說龍山好從此龍泉是勝遊
柿葉殷紅松葉青黃花霜後獨鮮明西風浩浩欲吹帽
石溜泠泠堪濯纓皇統貞元見題字良辰美景記升平
何人解得登臨意滅没疎雲鴈一聲
十日作
關樹蕭條返照明井徑西北算歸程青黃大似溝中斷
文字空傳海内名平地烟霄遽如許秋風茅屋可憐生
重陽擬作登高賦一片傷心畫不成
贈答普安師
入座臺山景趣新因君鄉國重情親金芝三秀詩壇瑞
寶樹千花佛界春聞道舊傳言外意忘年今得眼中人
種蓮結社風流在會向藍輿認後身
孝純宛丘遷奉(張弟新舉第二雛聞其玉雪可念因以字之)
鬢毛衰颯面塵埃孝子牽車古所哀千里長河限南北
一丘寒土見蒿萊遼東華表何人在柳氏玄堂此日開
十月知君有新喜小雛先與喚迎來
曹壽之平水之行
關塞相望首重搖相逢衰颯嘆顛毛驪珠可忍輕彈雀
犗餌何緣得釣鼇從昔丘園昌晚節向來山岳總秋毫
西風先有龍門約共舉一杯持兩螯
追懷趙介叔
今古人間各一時燕南剩有桂林枝清風明月懷玄度
綠水紅蓮見杲之善政傳歸遺愛頌陰功留在稱家兒
哀歌不盡平生意空想翛然瘦鶴姿
追懷友生石裕卿
人物休評第幾流依然豪俠數并州壯懷歌闋罇為破
連句才多筆不休金馬只教聊避世玉犀誰遣失封矦
酒酣握手今無復惆悵西園是舊遊
挽鴈門劉克明
詩骨翛然野鶴孤兩年清坐記圍爐金初宋季聞遺事
草靡波流見古儒已分幽人嗟古柏爭教孺子奠生芻
鳳山後日先賢傳再有劉宗祭酒無
贈答平陽仇舜臣
兩辱攜詩過草堂曹君師席有輝光飛騰自是功名具
潦倒何堪翰墨場滄海驪珠能幾見酆城龍劍不終藏
太行殘雪春風近且趁梅花薦夀觴(仇乃曹益父門生也)
賈漕東城中隱堂
智水仁山德有隣柳塘花塢靜無塵家僮解誦閒居賦
田父爭持社甕春安吉總輸中隱士典刑真見老成人
明年恰入非熊運共看青蒲裹畫輪
約嚴矦泛舟
風物當年小洞庭西湖此日展江亭詩貪勝槩題難徧
酒怯清秋醉易醒白鳥無心自來去紅渠照影亦娉婷
仙舟共載平生事未分枯槎是客星
贈李同年德之歸洛西
亡奈流光冉冉何逢君聊得慰蹉跎飛黃老去空奇骨
拙燕歸來只舊窠舉世盡從愁裏過一罇獨愛醉時歌
洛中定有人相問休道今年白髮多
贈蕭漢傑(并序)
蕭漢傑大興人金國初嘗賜姓鄂囉氏故時人又謂
之鄂囉漢傑父仲寬居之飛龍榜登科同知青州軍
州事致仕有子六人皆使宦學獨漢傑不樂(去聲)遂作
舉子為人慷慨有志膽好讀書古兵法及陰陽孤虚
禄命之術從軍二十年積官從三品領虢州倅關陜
總帥府提控佩金符蓋自燕城圍解之後間關南渡
出入行陣間瀕於死者屢矣鐵嶺之潰復入陜州陜
州亂羣不逞輩繫漢傑獄中漢傑乘昏暮破械而出
懼為追者及駕浮壺亂黃流筋疲力涸僅逹北岸為失
侯故將者又二十年流離頓踣人所不能而意氣都
不少衰以人情觀之豈碌碌者所可辦耶壬子冬與
予相值於東原問其世知其為故人大鈞之同母弟
也問其日事則曰止以唐生季主之業游時貴間耳
因與論余之行年而有契於余心者私竊慨歎以為
倚伏叵測哀與樂相尋生也有涯而跼於憂畏浩浩
乎如乘舟而遇風波非知其無可奈何而安之其何
以收利涉之功乎漢傑為有得矣其别也因為長句
以贈(按金國語解無鄂囉姓氏諸人事物類亦無此稱)
射虎將軍右北平短衣憔悴宿長亭雷轟寶劍無留迹
火借青囊為乞靈四壁不知貧作祟一瓢誰識醉中醒
相逢莫話榰機石自省枯槎是客星
送曹幹臣
和林音驛日懷思燕市歌懽有此時老我真成鐵爐步
感君時送草堂貲黃楊舊厄三年閏赤驥非無萬里姿
平地烟霄付公等不妨閒和鳳池詩
國醫王澤民詩卷
萬石君家父事兄豈知衰俗有王卿一篇華衮中書筆
滿紙清風月旦評鴻鴈自分先後序鶺鴒兼有急難情
閨門雍睦君須記方伎成名恐未平
唐祖臣母挽章
白髮承平一夢過怡然冠帔見慈和肩輿燕喜今無復
手綫留殘恨更多舍肉已甘非潁谷學仙何敢望西河
升堂結友平生事重為王君廢蓼莪
感寓
南楊北李閒中老樂丈張兄病且貧叔夜吕安誰命駕
牧童田父實為隣功名富貴知何物風雨塵埃惜此身
歌酒相逢暫陶寫不應嫌我醉時真(李仁卿柳正卿樂舜咨張緯文)
趙元得御史兄七袠之夀
總道浮雲世態新典刑依舊老成人松身鶴骨詩千狀
玉潤冰清德有隣已卜新居近泉石不應晚節傍風塵
平頭七十從頭數才是梅溪第一春
送仲希兼簡大方
家亡國破此身留留滯聊城又過秋老去天公真潰潰
亂來人事轉悠悠碁中敗局從誰覆鏡裏衰容只是羞
方外故人如見問為言乘興欲東流
送郭大方
雲装烟駕渺翩翩是處林泉有靜緣存殁共驚初劫後
交游空記十年前忘言秋水聊揮麈得意高山未絶絃
明月太虚君自了相思休泛剡溪船
送李甫之官青州
親朋離燕日相仍又向扁舟别李膺晚節浮沉疑未害
中年哀樂自難勝樊籠不畜青田鶴朔吹初翻白錦鷹
鄭重雙魚問消息故侯爪圃在東陵
答晁公憲世契二首(晁文元公之後遊仙李承旨之外孫)
文元道院玉為淵卧治堂中宅相賢名世共知先德在
詩書仍自外家傳獨先月旦宜無愧久辱泥塗恐未然
子弟他年拜矜式萬鍾應待餞華顛
通家能有幾人存華屋生平得細論入座舊曾稱小友
挾書今復授諸孫已煩學舍分餘俸更約田家共老盆
一諾知君重山嶽車行五日是并門
寄史得秀兼呈濟上諸交遊
久拚身世不相關暫入塵埃亦自難一旱且當逃赤地
二年爭得厭青山陽臺寒食林花盛鐵岸南風草閣寒
鄉社追隨有成約更教空負老來閒
答吳天益
兵中曾共保嵩丘忽漫相逢在此州鵝鴨何嘗厭喧聒
燕鴻無計得遲留白頭親舊常千里黃葉關河又一秋
三徑他時望羊仲却應松菊未消憂(來詩有三徑松菊之句)
答郭仲通二首
白髮歸來一布衣東臯春草映柴扉向時諸老供薰沐
此日孤生足罵譏遁世已甘成遠引刺天何暇計羣飛
光芒消縮都無幾慚愧詩人比少微(來詩有少微星之句)
一罇何意復同傾亂後真疑隔死生吐氣無妨出芒角
忍窮尤喜見工程千年老檜盤根古十丈寒潭照膽清
凛凛風期望吾子不成隨例只時名
蘭文仲郎中見過
玉臺辭客富年華樂府風流有故家水碧金膏步兵酒
天香國色洛陽花皇居鬱鬱今何在世事悠悠日又斜
後夜雲州古城下故應回首一長嗟
夀趙益之
山東諸將擁行臺共許元戎有雅懷文字誰如祭征虜
威名人識李臨淮農郊荆棘連新麥儒館丹青映古槐
看取邦人祝君夀五雲多處是三台
與宗秀才
趙侯雅負平原量楊子今為四海儒已遣父兄知義訓
肯容兒輩作耕夫鶯遷高樹音容改魚得明珠尾鬛殊
駟馬高門看他日始知種德有根株
贈馮内翰二首(并序)
内翰馮公往在京師日渾源雷淵希顔太原王渥仲
澤河中李獻能欽叔龍山冀禹錫京甫皆從之問學
某夤緣亦得俎豆於門下士之末然自辛夘壬辰以
來不三四年而五人者唯不肖在耳丙申夏六月公
自東平將展墓於鎮陽以某在冠氏枉駕見過時公
方為髀股所苦吟呻展轉若非老人之所能堪然閒
語及舊事則危坐終日往往為之色揚而神躍以公
初挂冠歸嵩山時較之其談笑風流固未減也竊意
造物者錫公難老使後生輩望見眉宇以知百年文
章鉅公敦龐耆艾之士裦衣博帶坐鎮雅俗者蓋如
此橫流方靡而砥柱不移故國已非而喬木猶在幸
公之可恃而哀四子之不見也作詩二章以道區區
之懷於公之行而為之獻(馮即叔獻名璧有松醪鬭繭事見三十卷)
耆舊如公可得親爭教晚節傍風塵青氊持去故家盡
白帽歸來時事新扶路不妨驢失脚守關尤覺虎憎人
只應有似松菴日時醉中山麴米春
龍門冠蓋日追隨四客翩翩最受知桃李已隨風雨盡
柏松獨與雪霜宜元龜華髮渠有幾清廟朱絃誰與期
見說常山可歸隱從公未覺十年遲
九日午後入府知曹子凶問夜為不能寐為作詩
二首
角逐文場早决機晚年書卷不停披詩如魯望何多態
檄比賓王又一奇題品自當高等級搜求誰復盡毫釐
遺編綴葺非吾事千古朱絃有子期
造物無心賦耦奇敢從窮逹計前期參軍桓府得君重
奮翼澠池徒爾為一瞥風花才過眼半生歌笑幾伸眉
陸家正有諸郎在寶劍千金更屬誰
益父曹弟見過挽留三數日大慰積年傾繫之懷
其行也漫為長句以贈弟近詩超詣殆欲度驊騮
前故就其所可至者而勉之
九萬扶搖先有程秪應貧病坐時名暫同寢飯聊堪喜
細話艱危却自驚從事舊慙三語掾通家猶記十年兄
文章正脉須公等如我何年畫虎成
贈李文伯
鳳凰在山天下奇泰和以來王李倪承平人物天未絶
耆舊風流今復誰青紅自是兒女事老幹寧與春風期
萬壑松聲一壺酒從公未覺去年遲
超然王翁哀挽
直擬期頤薦夀罇却從圖畫記生存百年喬木衣冠古
一夕西菴笑語溫故事未霑通德里素風多負讀書孫
吳陳諸老今誰在滅没歸鴻是薊門
贈答趙仁甫
南冠牢落坐貧居却為窮愁解著書但見室中無長物
不聞門外有軒車六朝人物風流在兩月燕城笑語疎
寒士歡顔有他日晚年留看定何如
同德秀求田燕川分得同字
數家村落翠微中茅屋真堪著病翁水竹漸知盤谷近
鄉隣仍與玉川通清泉白石言猶在赤日紅塵夢已空
杖履追隨自今始此行聊記與君同
德秀家兒子
犀插隆顱玉作肌名郎風骨見來竒靈椿丹桂詩將應
玉杵玄霜夢已知(兒未生時夢得一兔)竹馬乍騎猶未慣斑衣才
着更相宜鳳山自有鵷雛種九子相從不厭遲
贈任丈耀卿
袖手名城得海藏不妨身與世相忘故人非復烏衣巷
勝事仍餘綠野堂茶竈漫煎雲脚散蓮舟清嘯月波凉
投詩未覺追隨遠預怯君家百罰觴
賀德卿王太醫生子
喜色門闌笑語譁新兒浴罷試鉛華岳蓮盡發三峯秀
夢筆驚看五色花此日夀筵分采果異時雲漢望仙槎
并州金馬君知否藥籠陰功是故家
贈麻信之
梁苑同來手重分洛西清語意尤親相期晚歲定知我
可道古人唯有君霽日光風開白晝瓊林珠樹照青春
陸機舊有三間屋便擬東頭著弟雲
射虎
虎跡駸駸近九關豈知飛將乃黃間弦弧霹靂應手破
從騎斕斑載錦還得意雲雷捲勍敵廻頭藜藿但空山
寢皮食肉男兒事未分書生袖手閒
茗飲
宿酲未破厭觥船紫笋分封入曉煎槐火石泉寒食後
鬢絲禪榻落花前一甌春露香能永萬里清風意已便
邂逅華胥猶可到蓬萊未擬問羣仙
寄劉光甫
山澤臞儒亦自豪塵埃俗吏豈勝勞陶潛貧裏營三徑
潘岳秋來見二毛芻狗已陳甘自棄轅駒未脫欲安逃
因風寄謝劉夫子極口推稱恐太高
過臯州見聶侯
澗岡重複竝湍流斜日黃榆嶺上頭地底寶符臨趙國
眼中佛屋見黃州雲沙浩浩鴈良苦木葉蕭蕭風自秋
别後故人應念我一詩聊與話離憂
病中感寓贈徐威卿兼簡曹益甫高聖舉先生
讀書略破五千卷下筆須論二百年正頼天民有先覺
豈容文統落私權東曹掾屬冥行廢鄉校迂儒自聖癲
不是徐卿與高舉老夫空老欲誰傳
洛陽高少府瀍陽後菴
方外人長樂山中物自幽百年梅福隱萬古謫仙遊
内鄉雜詩
犬吠桃源近鶯聲柳巷深蒼苔留醉卧青竹伴幽尋
薛明府去思口號七首
能吏尋常見公廉第一難只從明府到人信有清官
畫諾繇官長昂頭顧吏頻只從明府到判筆不傳神
麋鹿山中盡公廚破幾錢只從明府到獵戶得安眠
木索人何罪纍纍滿獄中只從明府到牢戶二年空
驛舍無歌酒清談了送迎即看明府去畫鼓有新聲
舊日逃亡屋鎌鉏色色新即看明府去還作賣牛人
疾惡看平日天然御史才豪姦休鼔舞驄馬即西來
南樓月夕望鳳山有懷武鍊師子和
相望不相見山中君得知南樓今夜月也到洗參池
山中晚春
雲光金碧聚林烟綵翠新山花發較晚今年兩見春
得緯文兄書
鵲語喜復喜山城誰與娛青燈一杯酒千里故人書
乙巳九月二十八日作
關山小雪後絮帽北風前殘月如新月今年老去年
定齋兄寫真
朱黃筆底三篋白黑胸中兩碁畫作蕭然野服雲龍終
日騤騤
巨然秋山為鄧州相公賦
筆端游戲三昧物外平生往還為問阿師何在白雲依
舊青山
唐子達扇頭
溪光冷於冰山骨淨如玉白雲自老人自閒莫遣秋風
破茅屋
文湖州草蟲為劉使君賦
造物無心筆有神翩翾飛動百年新蟲魚𤨏細君休笑
學會屠龍老卻人
京都元夕
袨服華妝着處逢六街燈火閙兒童長衫我亦何為者
也在游人笑語中
藍采和像
長板高歌本不狂兒曹自為百錢忙幾時逢着藍衫老
同向春風舞一場
鴛鴦扇頭
雙宿雙飛百自繇人間無物比風流若教解語終須問
有底愁來也白頭
書生
書生千古一虀腸蓋世功名不自償更笑登封武明府
兩盂白粥半生忙
早起
北舍南隣獨樂聲裌衣晨起覺秋清豆苖欲熟朝朝雨
喚殺雙鳩不肯晴
拙菴為温甫賦
毫端棘末幾人爭愚智相懸賦分平畢竟世間誰是巧
鬢毛愁白可憐生
納凉張氏莊二首
小橋深竹午風便一道垂楊帶亂蟬山下行人遮日去
却從茅屋問瓜田
樹陰環合水瀠洄樹下行人坐綠苔絶似藂蒙山下路
眼中唯欠繫舟嵬(藂蒙繫舟皆水中山鄉人謂之繫舟嵬)
送窮
日吉時良利動遷可能顔巷卜終焉主人不倦星奴倦
辛苦年年縛草船
自題畫真二首
山林日月老潛夫骨入窮泉未擬枯幽澗有冰含太古
無人和玉試洪鑪(孫綽雖没泉壤屍且不朽)
一派春烟淡不收漁家已許借扁舟山林且漫蹉跎去
莫問人間第幾流
再題
高談世事真何者多竊時名亦偶然山鹿野麋君自看
擬從何地着貂蟬
吳子英家靈照圖二首
船入江西萬有空漉䍦活計百錢功阿靈了却無生話
想得蕭然似卷中
抱犢山高記洛川寸腸西去似繩牽而今恰羨龐家好
兒女生來只眼前(時女嚴在盧氏約歸寧未至)
劉鄧州家娶鴨圖
沙浦空明洲景微枯荷折葦澹相依若為化作江鷗去
拍拍隨君貼水飛
戊子正月晦日内鄉西城遊眺
雄蜂雌蝶為花狂陌上游人醉幾場前日少年今白髮
却來閒處看春忙
聞仲澤丁内艱
升堂未幾訃音聞凶服衰羸日念君昨夜東南雷雨惡
遙知號哭遶新墳
贈眼醫武濟川
世眼紛紛眯是非不應刮膜在金鎞知君聖處工夫到
且道心盲作麽醫
賦粹中師竹拂子
了却香嚴一擊緣滿梳華髮伴談玄誰知拂月披風意
已具鈴鎚未落前
題伊陽楊氏戲虎圖
大斑哆笑口侵耳小斑蓄縮如乞憐戲鬭真成兩勅敵
發機誰在卞莊前
王子端内翰山水同屏山賦二首
鄭度三絶舊知名付與時人分重輕遼海東南天一柱
胸中誰比玉崢嶸
萬里承平一夢間風流人物與江山眼明今日題詩處
却見明昌玉笋班
右司正之家渭川千畆圖二首
官街塵土霧中天入眼荒寒一灑然大似終南山下看
北風和雪捲蒼烟
老眼蕭郎筆有神巖姿洲景盡天真情知一段幽閒處
不必清談着晉人
同希顔欽叔玉華谷分韻得軍華二字二首
竝山一逕入秋雲草樹低迷劣可分開道無煩謝康樂
挽彊須得李將軍(時有虎害故戲云)
深山水木湛清華興到窮探亦未涯轉石猶能起雷雨
題詩自合動烟霞(轉石當日事)
同希顔欽叔玉華谷還會善寺即事二首
高風捲盡四山雲泉石烟霞得細分大似山靈設清供
惜無佳句答殷勤
詩翁徹骨愛烟霞别似劉君住玉華鐵笛不曾從二草
頭巾巳久挂三花(趙隱芝子端同年進士令任城為猾吏所誣遂隱居今年八十餘自言胎)
(仙已成不久去世云)
從鄧州相公覓酒時在鎮平
寒日山城雪四圍空山孤坐意多違江州未覺風流減
可使陶潛望白衣
鎮平寄姪孫伯安筆
隆顱犀角掌中珠不見經年日念渠領取阿翁鄖管筆
試教學寫問安書
黃筌龜藏六圖為張左丞賦
無心舒卷付皇天不幸刳腸亦偶然世上疑謀得君决
可能藏六便安全
鎮平書事
勸農冠蓋已歸休了却逋懸百不憂可是諸人哀老子
半窗紅日擁黃紬
自鎮平暫往秋林道中寄家
風雨塵埃了半生西山歸去眼增明浮雲夫壻今如此
莫遣迎門有歎聲
超化
秋風嫋嫋入僧窗盡得諸山草木香却恨大梁三日醉
不來超化作重陽(又云擬借扁舟弄秋水自嫌塵土涴沙鷗餘不記)
寄女嚴二首
添丁學語巧於弦詩句無人為口傳竹馬幾時迎阿姊
五更教誦木蘭篇
眼前兒女最關情不見經年百感并聞道全家解禪理
擬從香火問無生
無題二首
七十鴛鴦五十絃酒薰花柳動春烟人間只道黃金貴
不問天公買少年
春風也解惜多才嫁與桃花不問媒死恨天台老劉阮
人間何戀却歸來
希顔挽詩五首
官銜寥落在銘旌才命寧論重與輕不作漢家賢傅去
空勞明主識蕭生(溘焉溟漠旌紀寂寞魏書中隱逸傳語)
山立揚休七尺身紫髯落落照青春從教不入麒麟畫
猶是中朝第一人
人間無路問天公自古才難更阨窮日月不為千載計
江山長惜萬夫雄
萬古文章有正傳驊騮爭道望君先傷心一入重泉後
再得斯人又幾年
一世龍門屬李膺待君提拂遂騰升千年荆棘龜趺在
會有人尋下馬陵
出鄧州
本無奇骨負功名取次誰教髀肉生未到白頭能幾日
六年留滯鄧州城
過希顔故居四首
缺壺聲裏短歌行星斗闌干醉膽橫虎視鷹揚何處在
道邊孤塚可憐生
鶴蓋成陰着處同一時人物酒杯中臣門如市心如水
世俗論量恐未公
暮去朝來萬化途飛揚跋扈亦區區劇談不盡平生意
能有精微入夢無
把臂論交分最深三夫成虎古猶今百年唯有區區在
地下纔應識此心
雜著五首
萬期流轉不須臾物物觀來定有無玉席紙衣仝一盡
枉將白骨計榮枯
鳬短何如鶴有餘非魚誰謂子知魚一枝莫作鷦鷯看
水擊三千不羡渠
太虚空裏一游塵造物雖工未易貧臧獲古來多鼎食
可能夷叔是饑人
六國孱王走下風神人鞭血海波紅無端一片云亭石
殺盡蒼生有底功
泗水龍歸海縣空朱三王八竟言功圍碁局上豬奴戲
可是乾坤鬭兩雄
戚夫人
鴻鵠冥冥四海飛戚夫人舞淚霑衣無端恨殺商山老
剛出山來管是非
題山谷小豔詩
法秀無端會熱謾笑談真作勸淫看只消一句修修利
李下何妨也整冠
家山歸夢圖三首
别却并州巳六年眼中歸路直如弦春晴門巷桑榆綠
猶記騎驢掠社錢
繫舟南北暮雲平落日滹河一線明萬里秋風吹布袖
清輝亭上倚新晴
游騎北來塵滿城月明空照漢家營卷中正有家山在
一片傷心畫不成
四皓圖
身墮安車厚幣中白頭塵土涴西風當時且不山間老
羽翼區區有底功
雜著
老優慣著沐猴冠却笑傍人被眼謾造物若留殘喘在
我儂試舞你儂看
俳體雪香亭雜詠十四首(亭在故汴宫仁安殿西刻二首)
滄海橫流萬國魚茫茫神理竟何如六經管得書生下
闊劍長鎗不信渠
萬戶千門盡有名眼中歴歴記經行賦家正有蕪城筆
一段傷心畫不成
春夕
數枝殘雪梅仍在幾日東風柳已嬌春酒價高無可典
小紅燈影莫相撩
梅花
一樹寒梅古寺邊荒山老木動春研東家頼有詩人在
照影橫枝莫自憐
溪上
短布單衣一幅巾暫來閒處避紅塵低昂自看水中影
好箇山間林下人
息軒楊祕監雪行圖
長路單衣怨僕僮無人說向息軒翁長安多少貂裘客
偏畫書生著雪中
楊煥然生子四首
掌上明珠慰老懷愁顔我亦為君開異時載酒揚雄宅
知有迎門竹馬來
人家歡喜是生兒巷語街談總入詩我欲去為湯餅客
買羊沽酒約何時
半生辛苦坐耽書我笑先生老更迂生子但持門戶了
玄談何必似童烏
阿麟學語語牙牙七歲元郎髻已了更醉使君湯餅局
兒曹他日記通家(阿麟張君美兒子)
啓母石
書載塗山世共知誰傳頑石使人疑可憐少室老突兀
也被人呼作阿姨
雜著二首
白髮劉郎老更癡人間那有後天期茂陵石馬專相待
種下蟠桃屬阿誰
白髮中官解道詩殷勤仍為惜花枝雪香亭上清明宴
記得君王去歲時
眉
香墨燒殘冰麝塵内家新樣入輕勻郭熙只為吳山老
爭信窗間有小顰
送窮
煎餅虚抛壒撒堆滿城都道送窮廻不如留取窮新婦
貴女何曾喚得來
三鄉時作
山林鐘鼎不相兼說著浮名夢亦嫌菽水盡歡吾豈敢
老親自愛薺羹甜
癸已五月三日北渡三首
道傍僵卧滿纍囚過去旃車似水流紅粉哭隨回鶻馬
為誰一步一廻頭
隨營木佛賤於柴大樂編鐘滿市排擄掠幾何君莫問
大船渾載汴京來
白骨縱橫似亂麻幾年桑梓變龍沙只知河朔生靈盡
破屋疎烟却數家(桑梓其剪為龍沙乎郭璞語)
登珂山寺三首
澹澹長空白鳥廻江山都入妙高臺六鼇只解翻溟渤
不駕東南日觀來(泰山在東南而此山不見)
悠悠誰了未生前一落泥塗又幾年堪笑長清郭明府
再來仍被葛藤纏(長清郭明府自省夙世是此寺比丘及作寺碑宛然算沙語也)
白日紅塵往復還深居那得似禪關出門應被山僧笑
纔得雲林半日閒
夢中作(夢人請賦四禽語其一泥滑滑也)
春泥滑滑滿春山慚愧幽禽喚客還安得便乘雙翼去
綠雲清晝伴君閒
奉酬子京禪師見贈之什二首
南風穩送北歸船留得虚名一指禪崧少詩僧幾人在
因君廻望一悽然
舊遊重憶故人詩一點青燈兩鬢絲不似戒壇明月夜
杏花香裏唱歌時(往在崧山時陪馮内翰雷御史游戒壇詩中所道蓋當時事也)
杏花
桃李前頭一樹春絳唇深注蠟猶新只嫌憨笑無人管
閙簇枯枝不肯勻
聊城寒食
輕陰何負探花期白髮於春自不宜城外杏園人去盡
煮茶聲裏獨支頤
姨母隴西君諱日作二首
竹馬青衫小小郎阿姨懷袖阿孃香一龕白骨黃河隔
遙望梁門哭斷腸
病起拈針眼未花團圞兒女運司衙今年得在應猶健
更好從頭說外家
宿神霄北菴夢中作
素月空流散紫烟座中人物半神仙麗川往事渾如夢
信手題詩一泫然
夜雪
三更殘醉未全醒夢裏嬌兒索乳聲茅屋不知門外雪
黃紬衾煖紙窗明
冠氏趙莊賦杏花四首
一樹生紅錦不如乳兒粉抹紫襜褕花中誰有張萱筆
畫作宫池百子圖
文杏堂前千樹紅雲舒霞卷漲春風荒村此日腸堪斷
廻首梁園是夢中
錦樹烘春爛不收看花人自為花愁荒蹊明日知誰到
憑仗詩翁為少留
東風誰道太狂生次第開花却有情聞道紀園千樹錦
一罇猶及醉清明
自趙莊歸冠氏
春華澹澹曉寒輕野草搖風半白青誰識杏花牆外客
舊曾家近麗川亭
戲贈白髮二首
鏡中昨日又明朝破屋春深雪未消摘下數莖聊自笑
貴人頭上不相饒
問愁何怨復何讐直要青春便白頭拚却鏡中渾似雪
且看渠待幾時休
戲題醉仙人圖
醉鄉初不限東西桀日湯年一理齊門外山禽喚沽酒
胡盧今後大家提(提胡盧沽美酒禽語也)
濟南雜詩五首
匡山聞有讀書堂行過山前笑一場可惜世間無李白
今人多少賀知章
華山真是碧芙蕖湖水湖光玉不如六月行人汗如雨
西城橋下見游魚
斫來官樹午陰輕湖畔遊人怕晚晴一夜靈泉菴上宿
四山風露覺秋生
入秋雲物便淒迷一道湖光樹影齊詩在鵲山烟雨裏
王家圖上舊曾題(王清卿家有鵲山烟雨圖)
看山看水自繇身著處題詩發興新日日扁舟藕花裏
有心長作濟南人
題解飛卿山水卷
平生魚鳥最相親夢寐烟霞卜四隣羨殺濟南山水好
幾時真作卷中人
趙士表山林暮雪圖為高良卿賦二首
颼颼林響四山風雪後人家閉戶中應被火爐頭上說
水邊清殺兩詩翁
黃塵遮斷山間夢白髮重尋畫裏詩好似玉溪溪上路
醉和王老喚船時
倫鎮道中見槐花
名場奔走競官榮一紙除書悞半生笑向槐花問前事
為君忙了竟何成
鄭先覺幽禽照水扇頭
臨水華枝澹澹春水光華影兩無塵風流一枕西園夢
惆悵幽禽是故人
龍泉寺四首
懸麻白雨映層崖過盡行雲晚照開可是登臨動高興
馬頭新自太行來
泉石烟霞自一家殘生隨分了生涯雞鳴山下題詩客
曾到靈巖不用誇
河邊羖䍽尚能飛無角無鱗自一齊甲子紛紛更兒戲
壁間休笑阜昌題(寺北齊時建又多劉豫阜昌中石刻并題名)
遶渠寒溜夜潺潺說有蛟龍在石間可惜九天霖雨手
一泓泉水伴僧閒
李進之迂軒二首
白髮歸來世事新書生風味是清貧欹嶔歴落從人笑
潦倒麤疎我自真
舉世營營共一途要來閒處費工夫入門且莫分賓主
不但君迂我亦迂
過邯鄲四絶
富貴榮華一嘆嗟依然夢裏說韶華千年幾度山河改
空指遺臺是趙家
人事存亡不易知及時娛樂恨君遲後人共指叢臺笑
三尺堯階竟屬誰
川原落落曙光開四顧山河亦壯哉前日少年今白髮
只應孤塔記曾來
死去生來不一身定知誰妄復誰真邯鄲今日題詩客
猶是黃梁夢裏人
杏花雜詩
小橋南北夢幽尋殘醉瞢騰不易禁一樹杏花春寂寞
惡風吹折五更心
西山漠漠有無中幾日園林幾樹紅燕子銜將春色去
錯教人恨五更風
屈指殘春有别期春風爭忍片紅飛若為釀得千日酒
醉著東君不放歸
惠崇蘆鴈二首
鴈奴辛苦候寒更夢破黃蘆雪打聲休道畫工心獨苦
題詩人也白頭生
江湖牢落太愁人同是天涯萬里身不似畫屏金孔雀
離離花影淡生春
雜著
昨日東周今日秦咸陽烟火洛陽塵百年蟻穴蜂衙裏
笑殺崑崙頂上人
雪香亭
羅綺深宫二十年更持桃李向誰妍人生只合梁園死
金水河頭好墓田
御訂全金詩增補中州集卷七十
