欽定四庫全書
御訂全金詩增補中州集卷五
張祕書斛(一十八首)
斛字德容漁陽人仕宋為武陵守國初理索北
歸官祕書省著作郎有南游北歸等詩行於世
漁陽有峒陽故詩中多及之如賦小孤山云天
圍秋漲闊山背夕陽孤岸樹晴猶溼汀煙近却
無巫山對月云雲開千里月風動一天星河池
出郭云細草沙邊樹疎煙嶺外村中江縣樓云
綠漲他山雨青浮近市煙中秋云月色四時好
人心此夜偏松門峽云春木有秀色野雲無俗
姿賦禮部侍郎張浩然遼海亭云晴光搖碧海
遠色帶滄洲又賦臨漪亭云雨聲喧暮島水色
藉秋空秋興樓云碣石晚風催鴈急昭祁寒漲
與雲平人多誦之予嘗見其文筆字畫皆有前
輩風調宇文太學甚激賞之
沙邊
晚雨漲平堤沙邊獨杖藜長風催鴈北衆水避潮西楚
客相逢少吳天入望低故園無路到春草自萋萋
東川春日
巴蜀三年客江湖萬里情滄波何處盡歸棹幾時行世
態浮雲變春愁細草生羣山遮望眼片月上高城
巫山對月懷湖外親友
衆壑斂新雨孤舟增暮寒巫山今夜月湘水幾人看不
得臨湖醉惟愁下峽難雙魚憑寄遠尺素勸加餐
武陵春雪
天風吹雪滿千山不見桃花汎碧瀾洞裏仙人貪種玉
豈知人世有春寒
盧臺峭帆亭
高秋客未還何處望鄉關喬木蒼烟外孤亭落照間雨
晴山覺近潮滿水如閒目斷峒陽路歸雲不可攀
高寺
高寺鳴鐘後孤舟落鴈邊已知歸徑晚故就上方眠石
峻溜聲急月高松影圓明朝下烟靄廻首阻清川
寓中江縣樓
武江斜轉石文岫獨參天(江曰玄武山曰文達)綠漲他山雨青浮
近市烟松薪炊白粲水蔓繫紅鮮自喜飄蓬跡安居過
兩年
廻文二首
野曠悲行客湍驚礙去船夜江清泛月秋草碧連天
綠逕斜縈草紅梢半落花曲池風碎月欹岸雨摧沙
仙門驛聽泉
一亭圍古木雙磵瀉清流行到雲山暮卧聞風雨秋客
塵何日浣病渴此時瘳歸去南溪上輕舟細浪浮
夜雨南山
雨夜宿山齋夜深雨聲息石室含餘清風枝墮殘滴
平安關道中二首
高林俯青冥柯葉森若織陽光已轉午隂嶺仍半黑峥
嶸亂石間行子有苦色臨深地勢入涉險天宇塞四顧
無所投迹蠒去未息悵然增百憂冥冥羡歸翼
窮冬十日隂積雪千山路晴雲開半嶺落日猶在樹悠
悠客心速慘慘天色暮寒鳥各有依解鞍尚無處游魚
誤銜鈎玄豹終隠霧行行謝冠冕復我林壑趣
將渡江
無數飛花委路塵不堪重醉楚城春明朝回首江南岸
烟雨昏昏不見人
還家
雲林無俗姿相對可終老如何塵中人不見青山好
訪香林老
風雨無時浪蹴天南浮舟楫信多艱半生夢破寒江月
萬里春回故國山歸客自傷青鬢改高僧長共白雲閒
誅茅藉我溪西地未厭相從水石間
海邊亭為浩然賦
夙有滄洲趣雲扃夢幾回臨深疑地盡望遠覺天開月
湧冰輪出濤翻雪陣來無機同海客鷗鳥莫相猜
南京遇馬丈朝美
浮雲久與故山違茅棟如存尚可依行路相逢初似夢
舊游重到復疑非滄江萬里悲南渡白髮幾人能北歸
二十年前河上月尊前還共惜清輝
蔡丞相松年(五十九首)
松年字伯堅父靖宋季守燕山仕國朝為翰林
學士伯堅行臺尚書省令史出身官至尚書右
丞相鎮陽别業有蕭閒堂自號蕭閒老人薨諡
文簡百年以來樂府推伯堅與吳彦高號吳蔡
體有集行於世其一自序云王夷甫神情高秀
宅心物外為天下稱首言少無宦情使其雅詠
玄虛不經世務超然遂終其身則亦何必減嵇
阮輩而當衰世頽俗力不可為之時不能遠引
高蹈顛危之禍卒與晉俱為千古名士之恨又
嘗讀山隂詩引考其論古今感慨事物之變既
言修短隨化期於共盡而世殊事異興懷一致
則死生終始物理之常正當乘化歸盡何足深
歎乃區區列叙一時述作刊紀歲月豈逸少之
清眞簡裁亦未盡忘情於此耶故因作歌併及
之好問按此歌以離騷痛飲為首句公樂府中
最得意者讀之則其平生自處為可見矣二子
珪字正甫璋字特甫俱第進士號稱文章家正
甫遂為國朝文宗特甫非其比也自學士至正
甫皆有書名其筆法如出一手前輩之貴家學
蓋如此
晚夏驛騎再之涼陘觀獵山間往來十有五日因
書成詩
兜羅葱鬱浮空青曉日馬頭雙眼明名山不作世俗態
千里傾蓋來相迎老松閱世幾千尺玉骨冷風戰天碧
應笑年年空往來塵土勞生總陳迹山回晚宿一川花
翦金裁碧明烟沙寒鄉絶艷自開落欲慰寂寞無流霞
明日行營獵山麓古樹寒泉更深綠強臨冰玉照鬢毛
只恐山靈怪吾俗陂潮不盡水如天清波白鷗自在眠
平時朝市手遮日思把一竿呼釣船驛騎回時山更好
過雨秋容淨如埽山英知我宦游心為出清光慰枯槁
可憐歲月易侵尋慙愧山川知我心一行作吏豈得已
歸意久在西山岑他年俗累麄能畢雲水一區供老佚
舉杯西北酹山川為道此言吾不食
漫成
人生各有適一受不可更違已欲徇世憂患常相嬰三
軍護漢將九鼎調蒼生功名豈不美強之輙無成朝昏
忘寢食俯仰勞心形何如從所好足以安餘齡予也一
丘壑野性眞難名力懦謝提劍才拙慙窮經疎放已成
僻紛華誰與争驚鹿便草豐白鷗願江清不堪行作吏
萬累方營營夜慮多俗夢曉枕無餘醒拄頰西山語適
意千里羹塵土走歲月秋光浮宦情欲語箇中趣知音
耿晨星世途古今險方寸風濤驚封侯有骨相使鬼須
銅腥誓收此身去田園事春畊
淮南道中五首
南楚二月雨淮天如漏巵畏途泥三尺車馬眞雞棲却
思閒居樂雨具無所施高枕聽簷聲爐烟暈如絲
吾年過五十所過知前非顔鬢日蒼蒼老境行相追㮮
橰聽俯仰隨人欲何為歸計忽悠悠出處吾自知
南渡國不競晉民益瘡痍陶翁遂超然不忍啜其醨北
窗談清風慨望羲皇時道喪可奈何抱琴酒一巵
三年鎮陽遊春歸綠扶疎櫻筍媚園林日長閒枕書行
復當此時涼塵暗歸塗會洗酴醾雪月波浮玉壺
鎮陽亘西南山河在圖畫花雨草烟間人家或僧舍經
行每悵然眞賞知未暇待予籃輿歸香火復蓮社
丁巳九月夢與范季霑同登北潭之臨芳亭覺而
作詩記其事以示范
高陵五六松潭水涵清隂白鳥如避世巢居得幽深雜
花眩青紅苦節方森森何人作虛亭想像雲棲心我夢
涉陳迹君亦同登臨相與定嘉名洗去花草滛看雲撫
修碧夕景低遥岑風林淡秋月霜枝鳴玉琴兩意誰識
之好處煩幽尋閒居志則同歲月能駸駸時無陶彭澤
此曲難知音亭前有竒石遷流失山林顧亦如我曹鬢
髮風沙侵小兒重外物列屋享千金區區心甚長因循
困華簪忽焉事大謬危機恐難任平生下澤車斯言吾
所欽志士願不辱俗情便孔壬自喜迹猶淺鳬鴈容浮
沉泥行自蕭散世路皆﨑嶔此邦眞可老城郭環清潯
結廬與君俱開寫平生襟里巷日還往杖屨行謳吟還
尋夢遊處無忘神所箴
庚申閏月從師還自潁上對新月獨酌十三首
伊昔三年前滛雨催行輈青燈忽今夕華屋暎高秋華
屋亦何為百年竟山丘適意在歸與肉食非我謀
大塊本何事遑遑勞一生所過總陳迹歲月如流星貪
夫甘死禍幅紙馳虛名晉室有先覺柴桑老淵明
我家恒山陽山光碧無頼月窟蔭風篁十里瀉澎湃兹
焉有樂地不去欲誰待自要塵網中低眉受機械
人言歸甚易但苦食不足必使極其求萬鍾不盈腹處
世務所安無禍即無福却視高蓋車身寵神已辱
我本山澤人孤烟一輕蓑功名無骨相彫琢傷天和未
能遽免俗尚爾同其波梧桐喚歸夢無奈秋聲何
孟夏幽州道上陘車轣轆旌旗却南行飛電隨馬足行
窮清潁水不辦洗蒸溽吾生豈匏瓜一笑為捧腹
燈花何太喜似報天雨霽客情念還家如瞽不忘視到
家問松菊早作解官計青鏡髮蕭蕭及此霜雪未
鳴蛙屬官私庸兒固可笑江山本誰争但苦歸不早物
情閒始見宛轉為君好區區乞鑑湖多事憐賀老
天下任之重人物古難得誰為經濟才有亦未易識吾
曹與雞鶩官倉等伏食行將問征途滿眼西山碧
懦微莫如我往往從險艱譬之驅山麋八鑾困天閑豈
惟物違性成功亦良難風煙念何地野水長松間
出處士大節倚伏殊茫茫絶交苟不作自足存嵇康哲
人乃知機曲士迷其方顧我類社櫟匠石端相忘
問舍前年秋已買潭西地高明鬼所瞰聊取風雨蔽瀕
溪樹嘉木成隂十年計仍當作茅舍名之以今是
斯言已譊譊要未離憂患何時但飲酒臧否了不關不
飲逝者多秋草麒麟間懷哉竹林人吾方仰高山
七月還祁
洪河注天南兵氣横高穹我從兵前來歸心疾驚鴻官
柳未搖落蓮荇香濛濛吏舍在前村舊年養疎慵爰自
三軍去青苔瘞人蹤夕陽叩柴門歡迎來僕僮濁酒古
罍洗停觴問新松却對一牀書睡鴨孤烟中土花暈湖
玉冰絃冷霜桐燈火未可親露坐茅堂東西山月中淡
夜茶煮松風到牀便安寢不復知晨鐘平生幽棲心斯
言略形容人道動有患百態交相攻而我觸類眞冶容
鄙青紅非才見臨事叩之輙空空知難不知回飄流劇
飛蓬暫去聲利場樂佚猶無窮況於得行意瀟灑畢此
躬勿為才者縛從渠作䕫龍
庚戌九日還自上都飲酒於西巖以野水竹間清
秋巖酒中綠為韻十首
雞羣媚稻粱老鶴日疎野人言隨其流故有不同者
骨相乃封侯銅腥能使鬼文章亦可憐不直一杯水
在昔安九鼎功名照帛竹貞觀用玄齡一士天下足
憂國在肉食斂玉峩清班吾曹漫浪人合眼松雲間
閒居度重九昔賢愛嘉名霜菊有正色糟牀逢聖清
平生一丘壑晚墮法家流一點無俗物今年眞好秋
謝公既經世永懷東西巖翠袖亂清光輕雲點風鬟
我得秋風暇鱸魚一杯酒佳人發浩歌此樂眞不朽
去年哦新詩小山黃菊中年年說秋思遠目驚高鴻
韙哉生處樂陵谷異風俗南枝吾永安笑撫西巖綠
小飲邢巖夫家因次其韻
東風初度野梅黃醉我東山雲霧窗只今相逢暮春月
夜牀風雨翻寒江人生離合幾春事霜雪行侵青鬢雙
大梁一官且歸去酒腸雲夢吞千缸
初卜潭西新居
喬木千章畫不如白鷗烟雨到江湖誰為求仲營三徑
竊比揚雄有一區故國興亡樹如此他年聲利蔓難圖
屋西便與秋山約莫遣歸來見白鬚
寄王仲侯
冰簟風簾水閣重月華清浸雪芙蓉誰教晾馬三千里
好在行雲第幾峰酒市烏紗懷李白仙人鶴氅看王恭
拍浮花裏知恩否寄與新詩洗醉悰(有本事可發一笑)
讀疎詠之安陽對竹二詩懷家山次韻見意
短髮新霜及未侵幾年和月買泉林偶然行李對寒碧
憶得故園驚歲隂枕上秋嵐吹醉夢門前沙鳥立清深
箇中須著翛翛玉落日微風伴我吟
和子文寒食北潭
夢裏潭光翠欲流何時春水一虛舟吾廬想見扶疎樹
宦意渾如浩蕩鷗聞道西山明酒面應無外物到眉頭
别來誰唱驚人句十里珠簾有莫愁
雪晴呈玉堂諸公
雪晴松頂玉斕斑曉眼清於化鶴山欲立凍雲搜傑句
却思仙客退清班氍毺帳底沉香火薝蔔花中碧霧鬟
喚取廣寒修月手月波千丈捲春還
和子文晚望
醉眼郊原感慨生夕陽長向古今明高人法士互憎愛
美酒空名誰重輕二頃只謀他日老五絃猶喜晚風清
因君欲賦思歸樂安得穿雲一笛横
兵府得告將還鎮陽府推官王仲侯以書促予命
駕先寄此詩
老驥心疲十二閑天教洗眼小江山名園無處不宜酒
勝日有朋方解顔老木溪光留月駐禪房竹徑約花關
先憑樂府求風骨或有佳人字玉環
渡混同江
十年八唤清江渡江水江花笑我勞老境歸心質孤月
倦遊陳迹付驚濤兩都絡繹波神肅六合清明斗極高
湖海小臣尸厚禄夢尋烟雨一漁舠
初至遵化
出山風物便清和森木如雲秀靄多白水臨流照疎鬢
青門折柳記柔柯重遊化國驚歲月有象豐年占麥禾
亦有黃公酒壚在微官自要阻山河
黃海棠
清隂不歎晚尋芳縹緲緗雲翠袖長萼綠江花輸帶葉
醉紅蜀艷恨無香南州氣味連三月東晉風流共一觴
老眼寒來易愁絶温柔乞與醉中鄉
夜坐
吾生有幾事無涯清夜漫漫歎物華但願聞鉦似疲馬
可能粘壁作枯蝸只今雪屋重衾溼去歲梅溪醉帽斜
終得蕭閒對牀語青燈挑盡短檠花
槽聲同彦高賦
糟牀過竹春泉句(聚簾秋雨喧疎溜過竹春泉咽暗冰門巷蕭條三尺雪琴書寥落一龕燈)
(彦高詩也)他日人云吾亦云自愛淳音含太古誰傳清溜入
南薰秋風幾共橙香注曉月曾和鶴唳聞我欲婆娑竹
林國洗空塵耳正須君
韓侯晁仲許送名酒渴心生塵以詩促之
好在銀缾秋露光藉君雲夢到枯腸解澆萬里客愁破
暫吐十年黃卷香江水苦搖梁苑夢海棠新學漢宫粧
天東四月春如許坐待白衣投醉鄉
步尋野卉
風烟草木照人明神藥竒花問識名聞道東州有仙窟
欲尋根撥學長生
癸丑歲秋郊
漫漫黃雲水清淺碧花無數亂鳴蛬此生愈覺田園樂
夢裏曉山三四峯
入關宿昌平
黃塵却送入關山自斷何如二頃田記得鳴蛬碧花句
蹉跎秋思又三年
秋日
風螢開闔度松隂松下飄然倦客心幾點清光照涼夜
何時遠寺得幽尋
高麗館中二首
蛤蜊風味解朝酲松頂雲癡雨不晴悄悄重簷斷人語
碧壺春筍更同傾
晚風高樹一襟清人與縹甆相照明謝女微吟有深致
海山星月總關情
西京道中
來時綠水稻如鍼歸日青梢没鶴深莫忘共山買田約
藕花相間柳隂隂
銀州道中
小渡霜螯賤於土重巖野菊大如錢此時最憶涪翁語
無酒令人意缺然
高昌館道中
雨餘巖石古苔青松裏珠璣萬葉明渺渺綠畦看鷺立
深深清樾有蟬鳴
黃海棠
輕如紅豆排冰雪一拂新鵝色更竒不覺濃隂破明玉
有情誰解賞離披
梅花
的爍横枝愛老崔一尊長對畫圖開此生端有梅花分
閒遠春風入手來
閒居漫興
歸田不早計歲月易云徂但要追蓮社何須賜鏡湖簿
書欺俗吏繩墨守愚儒安得如嵇阮相從興不孤
師還求歸鎮陽
春風卷甲有歡聲漸識天公欲諱兵節物無情新歲換
男兒易老壯心驚落身世網癡仍絶挂眼山光計未成
聞道恒陽似江國一官漫學阮東平
御訂全金詩增補中州集卷五
