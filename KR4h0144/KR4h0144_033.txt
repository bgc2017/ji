欽定四庫全書
御訂全金詩增補中州集卷三十一
王右司渥(一十一首)(補一首)
渥字仲澤以字行興定二年進士調管州司候
不赴壽州防禦使邦獻商州防禦使國器武勝
節度庭玉愛其才連辟三府經歴官在軍中凡
十年舉寧陵令未赴丁太夫人憂廬墓三年服
除復授寧陵正大七年朝廷與宋人議和擇可
為行人者仲澤以才選凡再至揚州制司宋人
愛其才有中州豪士之目使還以寧陵課最遷
一官入為尚書省掾三月即授太學助教充樞
密院經歴官八年院廢權右司郎中中牟失利
不知所終仲澤博通經史有文采善談論工書
法妙於琴事詩其專門之學人物楚楚若素宦
於朝吏事則與冀京父相上下其辨博又屏山
所許天下談士三人之一也嘗與予行内鄉山
中馬上賦詩云霜風十月餘千山錦崢嶸又九
日在潁上見寄云茫茫襄城野歲晏多風埃野
田半已荒草蟲鳴更哀西風吹白雲大隗安在
哉七聖之所迷而我胡為來我本林野人初無
經世材失身鞍馬間坐令雙鬢催安得元紫芝
共舉重陽杯詩成西北望九山鬱崔嵬此詩脫
遺處不復能記憶讀之尚可以見斯人胸懷之
髣髴(仲澤潁上詩不才被棄翻為福拙計無營却似高是處青山可埋骨誰家白酒不消)
(憂夕陽轉屋挂林影急雨壞橋喧水聲人喜傳之)
補歸潛志王渥仲澤後名仲澤太原人家世貴
顯少游太學有詞賦聲屢中高選南渡後擢第
為時帥鄂屯邦獻完顏錫里所知故多在兵間
後辟令寧陵有治迹召為省掾因使宋至揚州
應對華敏宋人重之回為太學助教充樞密院
經歴官俄遷右司都事稍見信用天興改元從
持嘉喀齊喀提兵出援武仙鄭州西遇北兵大戰
殁於陣性明俊不羈博學無所不通長於談論
使人聽之忘倦工尺牘字畫遒美有晉人風作
詩多有佳句其贈李道人云簿領沈迷嫌我俗
雲山放浪覺君賢又潁州西湖云破徐北客三
年恨慚愧西湖二月春又過龍門云詩成一大
笑浩浩洪波東
潁亭
三載西湖阻勝遊潁亭聊喜散羇愁九山西絡烟霞去
一水南吞澗壑流賓主唱酬空翠琰干戈横絶自滄洲
怱怱匹馬從軍去慚愧烟波萬里鷗
有寄
十年鐵馬暗京華客子飄零處處家征鴈久疎河朔信
小梅重見汝南花棲棲活計依簷雀冉冉年光赴壑蛇
舊雨故人應念我不來聮句夜煎茶
寄京父
憶昔相從在寢丘城南城北縱歡遊杏花聮句香隨馬
野水添杯浪拍舟邂逅又成三月别飄零合負一春愁
汝陽淮甸經行徧應有新詩為我留
餐秀軒
秋風幾日搖霜樾秋色南山兩竒絶野人窗戶終日開
要看千秋秦嶺雪層崖深谷相吐吞落日白鹿東南奔
野花雙墖古蘭若樓觀縹緲煙霞昏玉山生玉人不識
草木四時空好色輞川舊與藍橋通細水至今流石室
一川黃葉長安秋望望不見令人愁書生不是濟時具
收得閒身成此遊主人開筵留客醉山雨多情濕征袂
明朝騎馬上七盤回首山家但空翠
遊藍田
甲申之秋月建戍我行商嶺正落木山英似與行子期
撥霧披雲到山腹古潭千丈照錦峰下有蟄龍上棲鵠
高風吹雪已多時熊耳雙尖寒欲縮新乘一水出龍渦
驚見千峯遮槲&KR0554;南山秀拔北山雄劍戟森然對羣玉
﨑嶇直過藍田西始見商山真面目悟真峽口忽中斷
天末脩眉畫濃綠此峽何年得此名曾有金仙構華屋
西巖石室懸細水萬斛瓊珠輸輞谷行人尚說有七盤
瘦馬已愁疲百曲風門放眼望秦川擾擾更嗟塵界跼
去年游騎渡葭蘆萬里横行如鬼速灞陵原下馬飲血
太華峰頭虎擇肉今年九月未防秋始見登場有新榖
一鞭暮指古招提疎雨有情留客宿主人聞客喜相接
罇酒笑談如昔夙蹇予懶散本真性臨水登山此生足
一行作吏志益違十載從軍雙鬢秃官家後日鑄五兵
便擬買牛耕白鹿
送裕之還嵩山
高懷不受簿書侵清潁鷗盟欲重尋老去宦情如我薄
閒來道念見君深對牀夜雨他年夢滿馬西風此日心
嵩頂勝遊誰得共如聞仙馭待知音(末句用古仙人詩語)
古仙人辭今附于此
夢入雲山宫闕幽鸑鷟同侣鴛鳳流桂月竟夜光不
收世俗擾擾成囂湫醉飛星馭鞭金虬八仙浪迹追
真游龜玉筌蹄二十秋摩霄注壑須人求覓劍如或
笑刻舟陽燧非無甪綺儔元鼎以來虛崑丘東井徒
勞冠帶脩松飡竹飲度蜃樓崧頂坐嘯垂直鈎秪應
慚愧劉幽州(知音者無惜留跡)
興定庚辰夏六月望予與元好問趙郡李獻能
同遊玉華谷又將歴崧前諸刹因憩於少姨廟
元周行廊廡得古仙人詞於壁間然其首章直
屋漏雨為所漫剝殆不可辨乃磴木石而上拂
拭汎滌迫視者久之始可完讀觀其體則柏梁
事則終始二漢字畫在鍾王之間東井又元鼎
所都幽州必賢宗子虞也夫眷眷不忘幽州者
非吾田疇尚誰歟田復所事之讐却曹瞞之賞
衰俗波蕩中挺挺有烈丈夫風氣其死而不忘
蓋無疑其能道此語亦無疑觀者不應以文體
古今之變而疑仙語也噫仙山靈嶽宜有閎衍
博大之真人往來乎其間而世人莫之識也予
三人者乃今見之夫豈偶然哉再拜留跡以附
知音者末渾源雷淵題此詩為仙語無疑然直
謂田疇則似亦未安屏山李純甫題
遊丹霞下院同裕之鼎玉分得留字
霜落豐山白水收歲華全在竹園頭賦詩鞍馬慚真賞
載酒林泉阻勝遊野色自隨人意遠夕陽應為鳥聲留
仙源回首旌旗隔一笛西風唤客愁(丹霞下寺土人以竹園頭名之)
驛口橋看白蓮
陰陰喬木障晴暉的的冰渠照碧漪秋暑困人仍御扇
晚風生竹却添衣百年蓬鬢關心切千里蓴羹與願違
杖屨頻來約他日不妨先築釣魚磯
蒙城縣齋
榖雨連朝没麥場官糧未入長官忙階庭有雨青蛙鬧
牢戶無人白日長
三門津
層崖摩蒼穹四月號陰風大河三門險神禹萬世功他
山亦崔嵬砥柱獨尊雄雷霆日鬭擊悍暴愁天公劉侯
智有餘始令舟楫通仍餘石上穴飛棧曾連空遙瞻白
玉枝挺直丹竈中仙公去不返此事真冥蒙沿崖訪古
迹怪幻尤難窮獨喜兵火餘巋然出新宫當時疏鑿意
四海要會同誰知千歲後築壘防嘯兇詩成一大笑浩
浩洪波東
被檄再至揚州制司驛亭有題詩譏予和事不成
者云來往二年無一事青山也解笑行人因為解
嘲
二年奔走道途間知被青山笑往還只向江南南岸老
行人應更笑青山
開福寺
翠林深處欵招提冉冉春風入鼓鼙雲獻好山青入座
雨添新漲綠平堤樹頭樹底見花發山後山前聞鳥啼
踏月歸來聞好語兒童爭唱白銅鞮
冀都事禹錫(二首)(補一首)
禹錫字京父龍山人崇慶二年進士調洮丘簿
與縣令者不相能及令以贓敗疑京父發之乃
賂遺權貴誣京父以賓客依託之事坐廢十年
朝臣薦其才者積十數人終為銓曹所礙居襄
邑部使者起之攝旁近諸縣所至有父母之愛
農司治許昌又為主事區處餽餉上下千餘里
不露聲迹而條畫次第皆具雖凌雜米鹽若不
足經意者問之即應如指諸掌一時吏如康伯
祿李欽止諸人多自以為不及也正大中當路
諸公極力辨其被誣乃得以常調守扶風丞召
補省掾不就歸德奏充知事及城被攻京父為
經歴官守禦之策一府倚重之車駕至授左右
司都事兼應奉翰林文字古納之變家人勸京
父羸服免禍不從人有自外至者京父問賊入
禁中否曰禁中賊滿矣乃自投水中在京師時
希顏仲澤欽叔京父相得甚歡升堂拜親有昆
弟之義而不肖徒以文字之故得厠諸公間希
長予六歲澤長四歲欽與京少予二歲希没於
正大辛夘之八月年四十八澤没於明年之七
月年四十七欽没於其年十一月年四十一歲
京没於又明年之三月年四十二蓋不二三年
而五人者惟不肖在耳今日錄諸君子詩感念
平昔不覺流涕之被面也
補歸潛志冀禹錫京父惠州龍山人幼聰敏絶
倫年十九擢大興魁入太學有聲弱冠登高第
時雷希顏宋飛卿皆同榜號為得人京父入仕
以能稱遇事風生老吏莫及初主洮丘簿以年
少喜交遊飲酒遂為其令所乘坐廢再調考柘
二城皆主簿又以治聞由前過終不得京官朝
士屢薦之為當途者所沮居閒日與諸公宴遊
蒙昭雪得扶風丞因客睢陽為行樞密院辟為
都事末帝東遷擢為應奉翰林文字充尚書省
都事富察古納之變與宰相李蹊同見殺年四
十三京父少年作詩鍛鍊甚工寫畫亦勁健可
喜其贈先子詩有云忠策萬言憂國獻好詩千
首課兒抄又哭先子云大才自古無高位吾道
何人主後盟又醉鄉廣大寬留地仕路﨑嶇小
作程散文亦精緻嘗作余先子哀詞雷丈希顏
善之
僧房
上方樓觀裌衣寒霜後川原眼界寬我是禪房未歸客
阿師休作長官看
贈雷御史兼及松菴馮丈
平生疾惡如風手力振臺綱事所難人道千鈞羞射鼠
我憐衆喣解漂山明時士論知無負晚歲交盟豈易寒
見說嵩前茹芝老白雲倚杖待君還
聞誅高琪詔下寄聶元吉
開函喜讀故人書四海窮愁一豁無見說帝廷能殛鯀
逆知天意欲亡吳兩宫日月開明詔萬國衣冠入坦途
莫向新亭更垂淚中興豈止一夷吾
蘭泉張建(二十三首)
建字吉甫蒲城人明昌初舉才行授綘州教官
召為宫教應奉翰林文字以老乞身道陵愛其
淳素不欲令去左右眷眷久之超同知華州防
禦使事仍賜詩有從今晝錦蓮峰下三樂休誇
榮啓期之句士林榮之吉甫自號蘭泉老人有
集行於世其論詩云作詩不論長篇短韻須要
詞理具足不欠不餘如荷上灑水散為露珠大
者如豆小者如粟細者如塵一一看之無不圓
成始為盡善吉甫詩雖不能盡如所言然亦未
為無所得也
擬古十首
飛雲何冉冉高與日月齊中有兩仙人盛服持玉圭我
欲從之游天險不可躋邈焉望不及短日西山西
客從嶽頂來貽我松粉黃為言服之久身輕欲飛翔我
嘗淡無味我嗅寂無香還君三太息世好方膏粱
枯桑依頽垣摧折生理微剝我枝間葉備君身上衣葉
盡誰復顧棲鳥亦來稀君看牡丹叢日日笙歌圍
青青河濱柳柯葉柔且妍一從智巧萌戕賊為桮棬器
成豈不佳天質失自然爭如河堤上濯濯披春烟
石泉何清泠中有九節蒲蒲性本孤潔不受滓穢汙一
移入城市生意寄泥淤翠葉日焦卷不霜而自枯寄言
守靜者勿涉奔競途
庭前蘭蕙窠三年種不成門外旱蒺藜一旦還自生苐
恐傷我足鋤去根與萌如何一雨後走蔓復縱横
有客曳長裾袖刺謁高閎低頭拜閽者始得通姓名主
人果厚眷開宴海陸幷顧必承彼顏語必順彼情不如
茅簷下飽我藜藿羹
菶菶嶧山桐一樹十二枝枝分十二律所指各不移胡
為師襄子獨謂東南竒一律不可闕一枝不可遺誰能
以此意說似典樂夔
美人何熒熒顏若苕之英絶世而獨立一顧傾人城三
星正當戶俟我亦在庭之子無良媒不敢犯露行
丘中有一士顏貎清且癯緼袍僅蔽體蔬飯不滿盂時
出蓬蓽門鼓腹歌黃虞不知何所得矯首望八區
山中
林櫻墮紅珠打著琴上絃山人時一笑愛此聲琅然
韓信廟
一檄風馳萬壘降當時意趣已難量既能歸漢識真主
何必下齊求假王將幄深嚴巖樹碧門旌搖曳嶺雲黃
我詩責備春秋法勝把君侯美處揚
送張子玉
渭水玻璃碧秦山劍戟明秋光如我瘦行色興君清蟬
嘒西風柳鴉翻落日城歸舟幸無物且莫苦貪程
棃花
蠧樹枝高茁朵稠嫩苞開破雪搓毬碎粘粉紫鬚齊吐
潤卷丹黃葉半抽月影曉窗留好夢雨聲深院鎻清愁
瓊胞已實香猶在散入長安賣酒樓(長安酒家有棃花樓)
答華陰宋先覺
雲臺清境憶當年詩筆逢君厭老拳後會邈如千里遠
壯懷不似十年前風帘搖曳橋南酒烟樹溟濛渭北天
咫尺靈山飛不到夢魂長遶玉峰蓮
送賀彥淳還南邠
玉峰明滅暮雲邊默計歸程約半千襁負尚憐靈照幼
家貧頼有孟光賢臨岐淚眼三年别夾路風槐六月天
佇立望君西去遠夕陽村落起孤烟
山村風雨圖
雨昏山店望未見風緊傘簷張不開莫訝披圖便成句
為曾行到此中來(吉甫又嘗有詩云風卷旱塵攙馬過雲移涼影趁人行其寫目前之景甚)
(與山村風雨詩相似今附于此)
賦胡直之溪橋蓮塘二首(倣漁父詞體)
溪橋脚下水平分橋柱萍粘浪打痕天向晚日攙昏兩
簇青烟斷岸村
拂拂輕風漾翠瀾珠璣新撲小荷盤塘水漲岸痕漫草
閣臨流五月寒
雜詩二首
瓦缾擔山泉石鼎煑巖菊燎以松桂枝清芬滿茅屋
踏雪尋梅花雪梅同一色不是暗香來梅花尋不得
俊師定菴
渟泓石上泉照我良是我輕風一蕩激真態互掀簸乃
知求慧性非戒定未可道人此名菴千劫付一坐海月
自澄明天花任飛妥吾生劇萍梗萬里信漂墮湛然摩
尼珠坐受昏塵裹何時陪遠公同社事香火
送王主簿還鄉
笑君習氣只書生薄有歸裝亦自清瘦僕擔詩雙籠重
羸牛引軛一車輕長亭已過那知遠别酒猶多未忍傾
記取明年斷腸處玉棃花底月三更
張瓚(一首)
瓚字器之河中人才氣超邁時輩少見其比年
未二十以鄉試魁陜西河東不幸早逝張吉甫
弔之云惜哉器之真丈夫少年讀徧天下書一
事不成死於途苗而不秀有矣夫秀而不實有
矣夫其為名流所嗟惜如此
遊棲巖寺
林表招人白塔明竹間蘭芷石泉清惠崇水墨西軒景
烟帶平蕪水帶城
毛宫教麾(七首)
麾字牧達平陽人大定十六年舉學行特賜進
士出身授校書郎入教宫掖歴太常博士終於
同知沁州軍州事有平水集行於世
無題
小顰對起石州山楊柳分青入髻鬟乍識春風眼如鶻
為誰無語獨凭闌
遊河西孫氏園
亭榭依山水亂鳴已如罨畫障中行照溪芳樹紅雲合
迎客幽禽翠羽輕豪氣未饒金谷友醉魂如到錦官城
猶慚歸騎怱怱去不得持杯待月明
魏城馬南瑞以異香見貽且索詩為賦二首
梅心蘭甲類元同氣壓荀家百和功藉潤更煩纖手玉
出雲初試博山銅崇朝日下亭亭蓋三月花間細細風
我有因緣在香火鼻端消息為君通
二卉真香豈復加便宜編譜入雄誇留殘一點薔薇水
幻出諸天薝蔔花佩帶正垂金鈿小薰爐孤起翠雲斜
金籠甲帳豪華事慚愧桑樞甕牖家
新春雪與韓府推
春到千門氣自嘉更教飛雪助年華六街官柳枝枝絮
一夜江梅樹樹花況是縱吟多伴侣直須爛醉作生涯
埽庭迎客東風裏幕府風流有故家
和思達兄杏花
碎剪明霞役化工曉園香散暖烟中羞逢柳眼三眠白
分得桃腮一笑紅上苑繁華迷故國曲江顦顇老春風
欲傳此恨花無語強對芳時作醉翁
春賞
潤入梅天雨乍晴喚回春意有新鶯雲霞照眼青山近
羅綺吹香白晝明翠勺銀罌沽酒市暖風遲日賣花聲
人人共喜華胥世何用遨頭羨錦城
朱宫教瀾(三首)
瀾字巨觀霖堂先生之子學問該洽能世其家
大定二十八年進士時年已六十意氣不少衰
歴諸王文學應奉翰林文字終於待制党趙推
挽之力為多以嘗入教宫掖故集中多宫詞
寒食不出
地偏無客過吾廬寒食清明入燕居驥子捧甌仍臘茗
孟光舉案只春蔬蠅沾香篆渾傷字蜂蹙瓶花半墮書
習氣未除還自笑却將佳節付三餘
黃筌雀蝶
飢雀喧爭蛺蝶孤錦官城闕見丘墟老筌妙意誰知解
丹粉圖中有諫書
宫詞
太液芙蓉上下天秋波澹澹白生烟採蓮宫女分花了
笑把蘭篙學刺船
御訂全金詩增補中州集卷三十一
