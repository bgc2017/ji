欽定四庫全書
御訂全金詩增補中州集卷四十八
李俊民五
謁秦吳二主廟
三月十八日與馬子温郭謙甫楊茂之叔姪劉濟之
君祥仲㝟姚子昂邢文炳同行
頽垣陊殿夕陽中血食須同事不同揖譲干戈兩陳迹
酹觴抛與落花風
杖藜行處記曾過草草杯盤野興多舉目山川總如舊
一場夢抵幾南柯
中秋夜夢
中秋前一日夢入僧寺來往人物有送别意須臾有
一麗人於槖中出一春衫再四整疊欲相贈間而雨
作趨避漏屋中其人行歌而至雨立聽之歌未終而
覺故為記之
征衣不用贈春羅試聽樽前一曲歌為問從來雲雨事
如何偏向夢中多
讀項羽傳
鴻溝時暫割山河楚國山河一半多欲去故鄉誇富貴
不知沛有大風歌
糟筍
甕中有地可藏真子子孫孫麴糵醺誰是聖之清者後
此君應負此君君(伯夷孤竹君之子)
新樣團茶
春風傾倒在靈芽纔到江南百草花未試人間小團月
異香先入玉川家
重午偶題
只為離騷話獨清至今猶恨楚君臣魂招不得歸何處
閒氣都留與艾人
子猷訪戴圖
雪後山陰本乘興似非特為故人來縱能一見戴安道
船未回時心已回
和籌堂途中即事
悠悠旌旆出山城世事驚心幾變更水郭烟邨誰是伴
老夫矍鑠尚堪行
斗酒中間詩百篇錦嚢新句落誰邊無窮山水吟難盡
說似畫師僧巨然(指楊舅彥明)
船子和尚圖
千尺絲綸在手中月明歸去滿船空寒江豈是魚難釣
釣得還將不釣同
和河樓閒望(孟州)
去去來來不繫舟至今師渡幾時休洗兵豈是天無雨
盡逐黃河入海流
一夜長空落將星不知誰抱越人冰中原可惜衣冠地
自古以來多廢興
用籌堂韻
清樽莫惜再三開别後何曾得好懷為向綠衣花使道
杖藜不是等閒來
答滿法師
此身分付水雲間不見高人得句難待學江西立公案
便宜築箇小詩壇
和秦禪
淡泊生涯分自甘十年霜葉碎青衫忽從問道山前過
牧馬之兒是指南
橙數珠
水月禪師有橙數珠竹如意恨不見作者之句鑿空
道其髣髴
典刑釀出洞庭霜只取青圓不待黃凡俗盡從千佛轉
忘言老宿但拈香
從頭細轉梵王經一串秋香得洞庭為報重甦當自惜
菩提有樹共青青
竹如意
曾為彈琴指甲傷有時曝背竹書光不湏爬癢倩仙爪
忍待一朝春筍長
即時參得指頭禪說似家風玉版傳一日佛堂光自放
我師歇在古靈前
雪菴二梅圖
老樹風光百不堪畫圖髣髴見江南為君試草花間賦
未必心腸似雪菴
贈碧落和講主
蕭蕭古寺掩松間雨後無人草木閒掃地家風誰舉似
我師特特為開山
跋竇子温江山圖
淼淼澄江欲拍天參差烟樹老江邊舉頭不見長安日
一棹秋風載酒船
留别草堂諸友
青山莫厭往來頻野鶴孤雲自在身客路傍春風色好
明朝便是遠行人
裴公亭
青山如畫水如藍自笑平生性僻躭樽酒流連妨逸興
不能一到侍中庵
與奉仙觀道士元明道
野鶴飄飄性自高徘徊塵世豈難抛棲真舊隱無多地
何處仙山不可巢
富公草堂
青山重疊水縈回山水中間幾往來風物不殊人世改
中州何處是昆臺
謝楊成之
與客西從濟上回明朝扶杖到雲臺一樽相送休頻勸
留作山行軟脚杯
答籌堂見招
須信人生足别離相看能得幾多時浮雲一片無根蒂
去去來來自不知
日日相陪鶴髮翁烏紗白葛道家風火雲堆向山南去
暑氣蒸人似甑中
俯仰隨人亦自欺精神無復似當時年來世事俱嘗遍
只有閒中味不知
冠世聲名盖世功尋常杯酒坐生風區區問舍求田客
盡在元龍一笑中
日日言歸未得歸白頭纔是入山時依前却趁逍遥出
慙愧山靈我不知
誰謂長河不可通只消送客一帆風故人别後情偏重
猶恐相逢是夢中
史遂良壽日
任他白髮不相饒兩頰春紅醉裏潮今夜鳳凰臺上月
未知誰可共吹簫
和王季文襄陽變後
將軍横槊面潮紅一舉淮南掃地空堪笑楚人無伎倆
至今猶說馬牛風
張羽卿出家
絳帕蒙頭讀道書孫郎見後肻容無休將僥倖乖名教
天上臞仙即是儒
鼇背元夜
山市家家秉燭游風簷齊挂月燈毬不須更用閒妝點
人在鼇峰最上頭
許司諫醉吟圖
席地風光引興來不辭白髮被春催眼前有句貪拈掇
閒却棃花樹下杯
秋江斷鴈圖
不堪愁裏見秋光江北江南木葉黃誰信朔風猶跋扈
天涯吹斷弟兄行
遊石堂山
與史正之王廷秀姚子昂郭顯道李廣之同行
雨後青山畫不如算心人去有誰居紫雲空鎖神清洞
不見丹崖四字書(邢和璞算心處歐陽文忠公神清之洞)
句龍廟
溪行十里氣如蒸危檻憑虚不厭登咫尺仙山在塵世
杖藜來往幾人曾
烟山疊嶂圖
揮毫落紙生雲烟江北江南水墨天愛畫主人胸次别
卧游不用買山錢
千里江山圖
曾把雲山爛漫酬杖藜隨處賈胡留如今脚力那千里
水墨中間只卧游
答祁定之
歸袖迎風拂面埃青山望處白雲埋如何千載離家鶴
學得仙時不便來
戲贈
布袍襤褸化風埃是處青山骨可埋三笑家風幾時了
我師容易去還來
雪中寄
秋空一洗絶纖埃著脚街頭雪半埋試問希真門下客
衣蓑曾有葛三來
不寐
露下中庭鶴睡驚娟娟缺月照窗明夜深讀罷床頭易
紙帳梅花夢不成
西山問羊
淡泊不禁頻皛飯尋常無以致氊根西山濈濈多於石
肯與書生踏菜園
暮秋有感
亂鴉無數噪寒林林下風吹落葉深惟有黃花枝上露
向人猶似泣殘金
即事
將軍下馬氣如虹書生折腰曲如弓好山無限歸未得
白雲慚愧渡溪風
即席
秋色南山氣勢高坐間牛酒話麤豪自憐萍梗天涯客
俯仰隨人似桔橰
陸渾佛髻山
十步都無一步平往來人似畫圖行可憐一𣲖温泉水
不與荒山洗惡名
湯下寺壁
滚滚龍泉自吐吞誰能箇裏混光塵再三遶壁尋題句
饒舌山禽不避人
䟦背面彌勒
萬里千山特特來漫勞皮袋走塵埃横擔拄杖明州去
世上誰能喚得回
題斷碑
節物催殘卧夕陽豈無神物護文章一從薦福雷轟後
片石猶爭日月光
遊青蓮寺值巨川彥廣二上人出
寂寂荒庭落葉堆與誰重上遠公臺青山不解留人住
立盡秋風人未來
戲曺漢臣
一見高僧話亦高醉中往往愛禪逃爾曹自謂曹溪後
不怕曹溪笑爾曹
碧落院松
霜幹亭亭聳碧空幾年春雨養髯龍也能說得菩提法
何處人間有萬松
陶學士烹茶圖
斗室天寒對酪奴竹間雪鼎與風爐書生事業真堪笑
却謂粗人此景無
修武騫林觀
道經天上有玉京山騫林觀
清晨帶雨暫登臨往事看碑或可尋不是青牛洞中見
人間何處有騫林
射虎
逐鹿中原鹿已無功名那在一於菟分明射中南山虎
李廣原來不丈夫
答籌堂
寄詩有青燈佳話正當時之句見其戀戀之至也用
來韻答
休嫌堂上聚星池(懷宫有聚星堂)邂逅人生似有時雞黍恐忘
今後約預先報與巨卿知
參謀王君玉魏文侯冐雨出獵圖
旌旗冐雨入山林畢竟馳驅獲幾禽自是魏侯言不負
當時只合獻虞箴
抱樹石
火餘介子身猶在槁立鮑焦心愈堅欲向前邨問遺叟
石荒樹老不知年
和王成之梅韻
踏雪尋芳路帶沙南枝初放兩三花高樓寄語休吹笛
留取春風與大家
狂風
春光著物酒加濃白白紅紅眼界中又是一場蝴蝶夢
能禁幾度落花風
遊錦堂後園
與濟之君祥仲㝟子昂共
妝點園林次第新野花無數不知名即時喚起閒中興
慚愧陶家趣未成
袁景先東歸喪馬
汗血奔馳死節休東郊骨骼有誰收舉鞭遥指前山路
野草閒花滿地愁
長鞦短轡慣騎驢今日徒行為的顱得失從來等閒事
未知愁得塞翁無
玉李花
盤根春後幾枝分似比樹頭花更新落月試將顔色照
便如傳得謫仙神
半丈紅
豔冷香清是就中等閒不肻媚春風東君也恨無顔色
染出枝頭點點紅
溪竹
﨑嶇一徑逐溪斜泛泛溪流帶落花為問風前雙燕子
銜泥飛去入誰家
吳神
山頭多少往來人香火爭將瓦鼎焚簫鼓下山人漸遠
晚風吹起一溪雲
過古塞
繫馬垂楊日半斜荒村籬落兩三家可憐華屋生存處
瓦礫堆中幾樹花
山陽與諸友話舊
尋芳來入杏花村見客人人有典刑不用看碑問前事
坐間一話即圖經
郜氏院看花
婀娜花枝不耐寒就中姚魏欲開難賞心未愜空歸去
更待明朝爛漫看
長平懷古
趙括雖能讀父書長平一舉見規模縱横戰國俱陳迹
只有青山似畫圖
古松
為嫌紅紫汙家風故向春來學種松秪恐等閒兒女軰
輙將斤斧損髯龍
勸行
衣錦山前往復來莫教酒興盡時回前村見說無深巷
留向谿堂把一杯
留别
耳畔頻頻杜宇聲馬頭山色翠相迎一杯不盡留連意
送客風來便好行
送母受益之洛陽
有心待種洛陽田早趁西風送客船借問梅花堂上月
不知别後幾回圓
寄大師孫仲遠講道經
鶴骨仙人别後臞無由得近嘯臺居我師不了孫家事
絳帕蒙頭說道書
德老瑞竹二首
主人本望鳳來棲遂把孤根特地移不念平安猶未報
誰教節外又生枝
籜龍日日斧斤間可惜孤根托處難待得上番成竹後
一枝還作兩枝看
山前偶得
白頭來往話誰親琴酒重尋别路雲縱使山英不相棄
奈無面目見移文
為圖克坦雲甫作
萬里相將鶴髮親倉惶未拂綵衣塵眼中滴盡孤寒淚
誰是同門請粟人
男兒餬口在四方聚蚊成雷不可當孝哉穎叔豈無恥
恐君之羹猶未嘗
過碧落寺
流水溪邊一徑通參差殿閣倚晴空東林少箇開山祖
何處人間有遠公
古寺荒凉不記年庭松相對欲參天入門不見溪堂主
祗恐蒼髯是老禪
趙
欲憑從約抗強秦完璧那能係重輕兩虎共圖全國計
豈無一術救長平
紛紛列國事縱横誰似邯鄲得地形會罷澠池方氣勝
不思嫁禍有馮亭
觀射柳
羽箭星飛霹靂聲追風馬上一枝横平生百中將軍手
不意今朝見柳營
戒酒
誰肻收心醉六經只言酒是在天星若能讀得離騷後
學取先生半日醒
遊青蓮分韻得春字(幷序)
已亥暮春十有八日劉巨川濟之邢漢臣王特升用
亨郭甫仲山姚昇子昂史顯忠遂良同遊福嚴禪院
與巨川彥廣二山主道舊兵革之餘不勝感嘆仍以
春山多勝事為韻賦詩以紀其哀
四面山圍故故青茶烟榻畔坐忘身與師貪論安心法
門外飛花送却春
慈氏閣
金碧相輝跨杳冥憑高佇目記吾曾勸君試倚欄干望
愧我今無脚力登
出山
興盡東山命駕忙斷雲微雨兩商量出門卷地狂風起
送客何須爾許狂
水簾
倒傾蛟室瀉瓊瑰𣲖落空巖雪浪堆卷地封姨收不起
素娥垂下玉鈎來
柳二首
一年春色到溪頭展盡眉間幾點愁纔得東君暫時意
笑他張緒不風流
千絲萬縷弄風柔為愛春陰盡日留杖履重來有佳處
道人鑿石沼清流
臨清臺
與諸友憩於臺上須臾四面雲合垂垂欲雨
忽驚平地一聲雷爍爍驕陽氣欲回安得滂沱片時雨
臨清臺是望雲臺
登山興盡早宜歸况是東風送客時只有臨清臺下水
怪人來此不留詩
懷舊
杖藜重到古招提硤石雲深一徑迷不見同來舊時伴
怕看雙翠壁間題
新安
芳草原頭一望空村南村北落花風可憐當日堆錢屋
寂寂無人晚照中
過二聖王氏故居感戰死者
數仞牆圍石作基幾年風雨長苔衣英雄地廹難為計
血汙遊魂不得歸
擲筆臺
空山老却湼槃師擲筆臺前旦過稀雉子豈知身後事
至今猶傍法堂飛
子榮過家上冡
班超萬里歸無期張翰雖歸如不歸君看晝錦堂中相
十五年前一布衣
名遂功成不肻閒故鄉曾見幾人還百年扶杖華顛老
爭看錢家錦繡山
勉和籌堂來韻
往古來今秋復春嬴顛劉蹶總成塵蝸牛角上爭閒氣
笑倒南華夢蝶人
氣似陽和處處春但隨流俗混光塵須知舌在為身累
非是是非何等人
四海男兒得志時歸來一段話新竒野人不管興亡事
飲恨閒看老杜詩
漢祖龍興自有時未應六出計皆奇採芝人向山中老
不見功名一首詩
送潁陽史正之之鄧州
風俗相隣鴃舌蠻杖藜南去早宜還今年已近強而仕
捷徑休離少室山
贈陳仲和(幷序)
吾友仲和故遼尚和太師之後以廕補官累階三品
喪亂之際相會於山陽年六十有二神閒而意適手
持數珠日誦佛書不輟真髮僧也因誦飽諳世事慵
開口會盡人情只點頭之句以此意索詩因書以示
之
百年浮世落花風漆水榮華一夢空拈起數珠都忘却
大千世界入圓融
和秦彦榮韻
花信風傳閬苑香騰空鶴駕望仙郎當年誰為看爐鼎
曾得丹砂入藥囊
碧落途中遇雪
出郭山行十里餘據鞍擁鼻一臞儒飛花落在吟肩上
便是藍關遇雪圖
山陽值雨
掃地陰雲撥不開北風吹落豆稭灰相逢父老應相笑
直待山頭白後來
呈濟之
朝醉暮醉幾時休雞黍人家見客留聞道麴生行處有
西風明日趁扶頭
留别
故人不寄一枝梅親到前村雪裏來興未盡時還又去
為君更覓煖寒杯
御訂全金詩增補中州集卷四十八
