欽定四庫全書
御訂全金詩增補中州集卷二十九
劉鄧州祖謙(三首)
祖謙字光甫安邑人承安五年進士歴州縣有
政迹拜監察御史以鯁直稱其不能俯仰世好
蓋天性然也正大初為右司都事除武勝軍節
度副使召為翰林修撰家多藏書金石遺文略
備父東軒工畫山水故光甫以鑒裁自名至於
信筆作簡牘尤有可觀一時名士如雷御史淵
李内翰獻能王右司渥皆遊其門得人一詩可
傳必殷勤稱道唯恐不聞人以此稱之子敏仲
今在平陽
補歸潛志劉翰林祖謙字光甫解州人少擢第
為吏有聲由寧陵令丁父憂數年不調南渡召
為大理司直拜監察御史出為河南府判官再
召為翰林修撰遭亂北遷為兵士所殺公博學
通佛老百家書從趙閒閒李屏山諸公遊甚為
所重談論亹亹不窮援筆為文奇士也嘗請屏
山誌其父墓屏山以事廢命余代焉銘辭屏山
筆也迨屏山殁公以文祭有曰鳳不足以言瑞
龜不足以效靈吾視之其猶龍也諸公稱之與
余父子交嘗屬余作葡萄酒賦題其父所畫河
山形勢詩亦一知已也
雅集圖
翠雀翩翩野鶴孤玉京人物會仙圖後來且莫輕題品
席上揮毫有大蘇
崆峒山圖為横溪翁二首
好奇仍有客相攜絶頂披雲快一躋三十六峰青似染
五年拄笏羡横溪
獨占名山每羡渠京塵今日汙吟鬚西州十載經行處
惆悵雲烟是畫圖
高博州憲(八首)
憲字仲常遼東人祖衎字穆仲國初進士仕至
吏部尚書伯父守義大定十六年進士父守信
以蔭補官叔守禮宣徽使仲常黃華之甥幼學
於外家故詩筆字畫俱有舅氏之風天資穎悟
博學強記在太學中諸人莫敢與抗泰和三年
乙科登第自言於世味澹無所好惟生死文字
間而已使世有東坡雖相去萬里亦當往拜之
屏山故人外傳說仲常年未三十作詩已數千
首矣釋褐博州防禦判官遼陽破沒於兵間
元夕無燈
九陌無燈夜悄然小紅時見點春烟多情惟有梅梢月
拍酒樓頭照管絃
寄李天英
稻秸蒼蒼陂已枯西風剪剪弄楸梧蒹葭水落魚梁迥
蟋蟀聲高山驛孤社甕新成元亮酒并刀細落季膺鱸
作詩遠寄霜前鴈人在海東天一隅
題新山寺壁
列壑攢峰發興新落花飛絮舞餘春虚堂坐視三千界
冠者相從五六人澗草軟宜承屐齒溪泉清可濯纓塵
靜聽山鳥松風裏始悟人間樂未真
焚香六言四首
茉莉花心曉露薔薇萼底溫風洗念六根塵外忘情一
炷烟中
滿地落花春曉一簾微雨輕陰正要金蕉引睡不妨玉
軫知音
紙帳收烟密下松灰卷火常虚午寂春閒小睡人間自
有華胥
沈水濃熏甲煎宫梅細點波津奕奕非烟非霧依依如
幻如真
長城
秦人一鎩連雞翼六國蕭條九州一祖龍跋扈侈心開
牛豖生民付碪礩詩書簡冊一炬空欲與三五爭相雄
阿房未了蜀山上石梁擬駕滄溟東生人膏血俱枯竭
更築長城限裘褐臥龍隱隱半天下首出天山尾遼碣
豈知亡秦非邊隅宫中指鹿皆庸奴驪原宿草猶未變
咸陽三月為丘墟黃沙白草彌秋塞惟有坡陁故基在
短衣匹馬獨歸時千古興亡成一慨
附堯山堂外紀遼陽張仲澤汝霖春溪詩云黯
黯春愁底處消小桃無語半含嬌東風不管前
溪水暖綠溶溶拍畫橋高仲常憲元夕無燈詩
云九陌無燈夜悄然小紅時見點春烟多情唯
有梅梢月拍酒樓頭照管絃仲常黃華之甥黃
華又仲澤之甥其淵源有自云
王監使特起(七首)
特起字正之代州崞縣人智識精深好學善論
議音樂技藝無所不能長於辭賦出入經史摘
其英華以為句讀如天造神出至得意不减郭
黼在張代州門下與屏山為忘年友泰和三年
進士甲科調真定府錄事參軍有惠政民立碑
頌其遺愛改令沁源又遷司竹監使朝議欲以
館職召試會卒遊龍德宫聮句云棘猴未窮巧
槐蟻或失王賦雙峰競秀云龍頭矗雙角駞背
堆寒峰華山云三峰盤地軸一水落天紳造化
無遺巧丹青總失真間閒公屢哦此詩以為妙
補歸潛志王特起正之代州崞縣人少工詞賦
有聲年四十餘方擢第作詩極高嘗有龍德聮
句為時所稱晚年娶一側室留别一樂章喜遷
鶯至今人傳之餘詩惜不多見嘗為沁源令政
頗嚴後為司竹監官疾卒
沁源山中
野夫不識武城宰問之無言色微改但說今年秋雨多
黃茋滿谷無人采踏遍西城錦石盤暮投佛屋解征鞍
隔林依約見燈火山谷人家初夜寒
挽張代州詞(大節)
砥柱堂堂閱潰川諫書一紙力回天兩朝眷倚傳龜玉
五郡歡謠被管絃茇舍棠陰餘舊綠夜臺松月耿孤圓
行人漫灑碑前淚誰識顏公是地仙
漫作
有時幽鳥話心事無限秋蟲誇口才北闕上書吾老矣
東籬把菊思悠哉竹林留得巨源在蓮社招入淵明來
不然餘子敗人意懷抱耿耿胡為開
偶作
人情爭勝似爭碁死怕輸人一著遲黑白不分傍袖手
年來吾亦愛吾癡
絶句二首
山勢奔騰如逸馬水流委曲似驚蛇溪靈不欲露天巧
眼力未到雲先遮
鳥語留春春已廻落花隨意臥蒼苔清明寒食因循過
萱草薔薇次第開
下第
人間萬事等摴蒱敢謂何人不得盧勝負到頭俱偶爾
狂夫安用繞牀呼
李經(五首)
經字天英大定人作詩極刻苦如欲絶去翰墨
蹊逕間者李趙諸人頗稱道之嘗有詩云鴈奴
失寒更拍拍叫秋水天長夢已盡秋思紛難理
最為得意其餘或有不可曉者累舉不第卒
補歸潛志李經天英錦州人少有異才入太學
肄業屏山見其詩曰真今世太白也盛稱諸公
間由是名大震字畫亦絶人再舉不第拂衣歸
南渡後其鄉帥有表至朝廷士大夫識之曰此
天英筆也朝議以武功就命倅其州後不知所
終天英為詩刻苦喜出奇語不蹈襲前人妙處
人莫能及號無塵道人題太真圖云君前欲拜
還未拜花枝無力東風羞又夜雨云燈火萬家
夜蕭蕭簾下聲晚望云夕陽萬里眼人立秋黃
昏夜起云夜起不得月河漢空星辰又步雲謠
云一片崑崙心夕陽小烟樹又四言云老峰䠞
雲壁立挽秀林陰灑雨蒼蒼玉鬭虚明滿鏡夜
氣成晝此其詩體也
雜詩五首
長河老秋凍馬怯冰未牢河山吟鞭底日暮風更號
晨井凍不㸑誰療壯士饑天廐玉山禾不救我馬尵
塵埃汨沒伺候工離騷不振矜魚蟲風雲誰復話蓍蔡
縱有絶技哀屠龍挾牋搦管坐書空咿嚘堂上酣歌鐘
乃知造物戲兒童不妨遠目送歸鴻莫怪魏匏無所容
此去未許江船東五經不掃途轍窮門庭日月生皇風
太阿繡澀礪以石坐看雙匣鳴雌雄
巖椒鬱雲日夕生陰雨雪縞夜秋黃老林人烟墨突樵
徑雲深
造物開巖地巖帳揜劍壁苔花張古錦霜苦老秋碧日
夕雲竇陰風鼔泉湧石馬蹄忌磽确樵道生枳棘盤盤
出井底廻首悵如失長老不耐事底事挂塵迹披雲出
山椒白鳥表林隙
附書史會要李經少有異才字畫亦絶人
附趙秉文答李天英書天英足下自足下失意
東歸無日不思恍如三歲向得來音甚悉動靜
為慰所望所寄雜詩疾讀數過擊節屢歎足下
天才英逸不假䋲削豈復老夫所可擬議然似
受之天而不受之人屢欲貢悃誠山川間之坐
成浮沉况勤厚如此過望點化僕非其人筆拙
思荒自濡其涸况望餘波耶豈以犬馬齒在前
欲俯就先後進禮耶聊布一二所聞於師傅間
者幸恕不揆嘗謂古人之詩各得其一偏又多
其性似者若陶淵明謝靈運韋蘇州王維柳子
厚白樂天得其冲淡江淹鮑明遠李白李賀得
其峭峻孟東野賈閬仙又得其幽憂不平之氣
若老杜可謂兼之矣然杜陵知詩之為詩未知
不詩之為詩而韓愈又以古文之渾浩溢而為
詩然後古今之變盡矣太白詞勝於理樂天理
勝於詞東坡又以太白之豪樂天之理合而為
一是以高視古人然亦不能廢古人足下以唐
宋詩人得處雖能免俗殊乏風雅過矣所謂近
風雅豈規規然如晉宋詞人蹈襲用一律耶若
曰子厚近古退之變古此屏山守株之論非僕
所敢知也詩至於李杜以為未足是畫至於無
形聽至於無聲其為怪且迂也甚矣其於書也
亦然足下立言措意不蹈襲前人一語此最詩
人妙處然亦從古人中入譬如彈琴不師譜稱
物不師衡上匠不師䋲墨獨自師心雖終身無
成可也故為文當師六經左丘明莊周太史公
賈誼劉伺揚雄韓愈為詩當師三百篇離騷文
選古詩十九首下及李杜學書當師三代金石
鍾王歐虞顔柳盡得諸人所長然後卓然自成
一家非有意於專師古人也亦非有意於專擯
古人也自書契以來未有離古人而獨立者若
揚子雲不師古人然亦有擬相如四賦韓退之
惟陳言之務去若進學解則客難之變也南山
詩則子厚之餘也豈遽汗漫自師胸臆至不成
語然後為快哉然此詩人造語之工古人謂之
一藝可也至於詩文之意當以明王道輔教化
為主六經吾師也可以一藝名之哉賈誼董仲
舒司馬遷揚子雲韓愈歐陽修司馬溫公大儒
之文也僕未之能學焉梁肅裴休晁迥張无盡
名理之文也吾師之太白杜陵東坡詞人之文
也吾師其辭不師其意淵明樂天高士之詩也
吾師其意不師其詞然吾老矣眼昏力綿雖欲
學古人力不足也足下來書自言近日欲作大
字然滯於藏鋒不能飛動詩欲古體然僻於幽
隱不能豪放足下自知之僕尚何言然藏鋒書
之一端所貴徧學古人昔人謂之法書豈是率
意而為之也又須真積力久自楷法中來前人
所謂未有未能立而能走者飛動乃吾輩胸中
之妙非可學也若市人能積學而不能飛動吾
輩能飛動而不能積學皆一偏之弊耳東坡論
五十八草書似鶯哥嬌數日相見曰此書何如
曰乃秦吉了耳足下之書無乃近似之乎精神
所注間出奇逸稍怠之際如病痱腫得免秦吉
了足矣想當捧腹大笑也寄來詩如雜詩五首
老昏殊不可曉然此迄於大成不過長吉盧仝
合而為一未能以故為新以俗為雅非所望於
吾友也昔人有吹簫學鳳鳴者鳳鳴不可得聞
時有梟音耳君詩毋乃間有梟音乎向者屏山
嘗語足下云自李賀死二百年無此作矣理誠
有之僕亦云然李公愛才然愛足下之湥者宜
莫如老夫願足下以古人之心為心不願足下
受之天而不受之人如世輕薄子也與足下心
知故道此意幸少安無躁
梁太常持勝(一首)
持勝字經甫絳州人本名洵義避宣宗諱改父
襄字公贊大定初進士質直尚義有古人之風
仕至保大軍節度使有諫興陵田獵表傳於世
其賀章宗即大位表云曾天子祖天子世嫡相
承舜何人予何人自強不息又自河南府倅移
華州防禦使謝上表云昔司雒邑已陪嵩嶽之
呼今領華防願效封人之祝世亦稱之經甫泰
和六年進士制策優等宏辭亦中選為人儀觀
雄偉以文武志膽見稱貞祐初由太學博士為
咸平治中宗室承裕辟為僚佐承裕死太平謀
不軌以兵脇經甫使作文移經甫大罵不從即
日遇害時年三十六贈韓州刺史初赴官有詩
云山雲欲雨花先慘客路無人鳥亦悲人以為
䜟云
海棠
野杏山桃委路塵芳華都屬錦城春只緣造物偏留意
任使無香亦可人粉白漫誇粧樣巧胭脂難染睡痕新
沈香亭子勾欄畔消得君王比太真
愚軒居士趙元(三十三首)(補一首)
元字宜之定襄人經童出身舉進士不中以年
及調鞏西簿未幾失明自少日博通書傳作詩
有規矩泰和以後有詩名河東李屏山為賦愚
軒有落筆突兀無黃初之句愚軒宜之自號也
用是名益重南渡以後往來洛西山中閒閒公
雷御史王子文許至忠崔懷祖皆愛之所至必
虚左以待為人有材幹處事詳雅既病廢無所
營為萬慮一歸於詩故詩益工若其五言平淡
處他人未易造也宜之之父名淑字清臣由門
資叙與先隴城為莫逆交故好問交游間得宜
之之詩為多子顒有隱節今居鄉里
補歸潛志趙宜禄宜之忻州人幼舉童子第及
壯病目失明自號愚軒居士高才能詩其所讀
書皆自少時不忘居西山下以吟咏為樂名士
無不與游趙李諸公甚重之屏山常賦愚軒云
我雖有眼不如無安得恰似愚軒愚後病殁有
愚軒集送辛敬之云李白久矣騎長鯨後五百
歲之純生
鄰婦哭
鄰婦哭哭聲苦一家十口今存五我親問之亡者誰兒
郎被殺夫遭虜鄰婦哭哭聲哀兒郎未埋夫未迴燒殘
破屋不暇葺田疇失鋤多草萊鄰婦哭哭不停應當門
戶無餘丁追胥夜至星火急并州運米雲中行
渡洛口
一脉寒流兩岸冰斷橋無力強支撐忘機羡殺沙鷗鳥
不省人間有戰爭
書懷繼元弟裕之韻三首
蓍龜不須問我命只自知多生墮宿業世網纏綿之驊
騮受羈銜大笑跛鼈遲跛鼈亦復笑縮首甘自卑何必
參漆園物理本自齊檳榔可消榖志士常苦饑穆之萬
人雄猶不免此譏我懦更多病區區欲何為鐘鼎不可
倖藜藿分所宜安能如黃蜂為人填蜜脾清白儻少汙
(平聲)後人何所貽初學悔大謬篆刻工文辭年來厭酸鹹
淡愛陶潛詩愛詩固自佳其如未忘機回頭四十年言
動俱成非誰能逐世利日久常規規惟當種溪田與子
常相期窗扉有生意山間春到時長安冠蓋塵游哉不
如兹西疇將有事老農真吾師不見元魯山夢寐役所
思遺山乃其後僻處正坐詩時復一相過照眼珊瑚枝
奇書多攜來為子臥聽之
少從白衫游氣與山崢嶸一念墮文字腸腹期拄撑多
機天所災室暗燈不熒拈書枕頭睡鼻息春雷鳴泰山
與鴻毛何者為重輕蹄泓與渤澥誰能較虧盈如能平
其心一切當自平
嵩箕有奇姿出雲何悠然雲山足佳處留客今幾年有
子罷讀書求種山間田栗里愧淵明香山慙樂天二老
巳古人相望雲泥懸得酒邀月來對影空自憐攝衣欲
起舞稚子不須牽
喜霽
片段溪雲破縱横野水淙人閒泥塞路蠅動日烘窗映
壁苔痕滿侵階樹影雙還思釀新黍甕面挹秋江
詩送辛敬之東歸二首
風埃憔悴舊霜袍老去新詩價轉高橡栗漫山猶可煮
不須低首向兒曹
文章無力命有在一點浩然天地間風雪滿頭人不識
又攜詩稿出西山
修城去(甲戌歲忻城陷官復完治途中聞哀歎聲感而有作)
修城去勞復勞途中哀歎聲嗷嗷幾年備外敵築城恐
不高城高慮未固城外重三壕一鍬復一杵瀝盡民脂
膏脂膏盡猶不辭本期有難牢護之一朝敵至任椎擊
外無強援中不支傾城十萬戶屠滅無移時敵兵出境
已踰月風吹未乾城下血百死之餘能幾人鞭背馳行
補城缺修城去相對泣一身赴役家無食城根運土到
城頭補城殘缺終何益君不見得一李勣賢長城莫道
世間無李勣
田間秋日三首
好雨知時便放晴天和醞釀作西成秋收但得官軍飽
未怕輸租遠十程
禾穗纍纍豆角稠崧前村落太平秋熙熙多少豐年意
都在農家社甕頭
皤翁傴僂負薪行稚子跳梁剝棗聲不似二姑忙更苦
晚春椎髻脱釵荆
客况
廬山踏遍却歸崧世事悠悠付老慵樂近僧居非佞佛
苦無田種強為農菊花雨似人情冷棃葉霜如酒力濃
一十五秋河表客合教節物笑龍鍾
學稼
不堪炊煮一箱書十口東西若可餬食禄已慙中隱吏
墾山聊作下農夫藁遺場圃無多積籽入官倉困遠輸
近日愚軒睡眠少打門時復有追胥
立秋日
况味年來老比丘禪房三伏得遲留連宵雨作垂垂曉
十口家貧盼盼秋熟未先須伺禾黍有無何暇問衣裘
半生枉却親燈火一事不成空白頭
村居夏日
官府不著名散迹村落深白雲自朝暮青山無古今愛
此夏日永門巷多繁陰呼兒具繩牀不履亦不簪殷勤
好風來為我消煩襟一飽萬事了何用腰黃金羈勒困
名馬網羅多珍禽何如山鹿癡呦呦戀長林
次韻答裕之
薄暮敲門喜客佳水萍風絮共天涯行藏一話傾心肺
古律三詩淬齒牙朱研不妨閒度日青山終得共餐霞
扶持老病須君輩滿地豺狼萬里家
書懷
嬾退無心廪與庖願攜諸子劚山磽閒消白日醒吟醉
猛省浮生夢幻泡窈窕雲山三兔窟漂搖風樹一鳩巢
聮名便入村家社莫認公卿是故交
寄裕之二首
汨沒兵塵滿鬢霜買鄰心樂古清涼閒陪老秀春行脚
悶欠臞元夜對牀正欲脱身求兔窟誰能隨世轉羊腸
南陽未比嵩陽好滿眼交游即故鄉
老嬾愚軒百不能飽諳人意冷於冰清狂舊日躭詩客
灰朽而今有髮僧服裹紙衾三丈日話延雪屋一龕燈
新開小逕通蘭若斬盡清涼舊葛藤
丙子夏臥病汗後有作
枯腸得水若通靈渙汗週身一雨零行客筋骸困方歇
醉人心骨唤初醒病蟬移夢入新殼老鶴息神梳舊翎
乞得殘骸對兒女不愁無粟貯陶瓶
宿少林寺
雙輪走雞棲下嶺分間道行行得精舍翠崦作廻抱諸
峰知客來故故顔色好征衫滿塵土慙愧方丈老殷勤
一瓣香為我除熱惱世緣如落花籬裀跡俱埽箇中有
佳處行脚恨不早一庵祖師傍異日親結草
晚出
坐久臥還起畏此夏日長出門髮蓬鬆西日明半墻鳩
鳴舍東柳雌和墻南桑十日暑煩苦一雨方論量偶然
釋憂抱露坐移繩牀羣兒莫相催老子便晚涼
次韻裕之見寄二首
魚入深淵鶴在陰飛潛何幸遠庖砧乾坤萬里雲無迹
冰雪三冬栢有心故國勾留清夜夢歲華分付白頭吟
莘川擬作桃源隱共與青山閱古今
古屋颼颼四壁塵不堪幽獨足吟呻瓶儲看客常年慣
家具為農近日新世味飽嘗惟可睡詩情漫苦不醫貧
相從分我西山半欲乞臞元伴老身
題裕之家山圖
繫舟盤盤連石嶺牧馬澄澄倒山影山光水氣相混涵
中有元家舊廬井鴈門一開豺虎場駕言投迹嵩之陽
青山偃蹇不可將十年竟墮兵塵黃東巖風物知猶在
說與寄庵神已會一揮淡墨能似之清輝遠寄形骸外
元家故山吾與鄰夢見不如畫圖真舊曾行脚聊經眼
未得歸時亦可人
早發寶應龍門道中有感
山僧送客客行東廻首雲寮夢寐中人語咿呦村店火
帽簷欹側石門風伊川遠暎春冰綠少頂先攙曉日紅
為問年來幾還往只應烏鵲識衰翁
欽若遽有商於之行作長語為别兼簡仲澤弟一
笑
廬山窈然深可居洛水澄然清可漁嘉哉山水有如此
不能留客如蘧廬楚茅不入干王誅大帥分閫臨商於
謀參帷幄渴英俊蒐羅遠到山間癯隴西四欽出將種
人愛若也温而愉朅來誰飛薦鶚書枕前墮檄催馳驅
行參幕賓亦大可把酒當為帥君賀王家仲澤如仲宣
共看吐奇飛玉唾一軍號令雅歌中聲落荆蠻膽先破
愚軒退居如甑墮閒暇多君時見過明朝笑語隔關山
一月須拚面墻臥
丁亥三月二十五日雪
夬變乾將至陰凝陽不流雨飛猶帶雪風急似號秋草
木無春意關河慘客愁天心寧易測三歎索冬裘
大暑
旱雲飛火燎長空白日渾如墮甑中不到廣寒冰雪窟
扇頭能有幾多風
讀樂天無可奈何歌
鳬脛苦太短蚿足何其多物理斬不齊利劍空自磨老
跖富且壽元惡天不訶伯夷豈不仁餓死西山阿天意
寓冥邈人心徒揣摩不如且飲酒流年付蹉跎酒酣登
高原浩歌無奈何
哀古道
山深道壞水縱横怪得春來少客行不信天教人迹斷
水乾更遣蒺藜生
薛鼎臣罷登封
弄人鼓笛不相疑便著登場傀儡衣終日抱飢唯飲水
也和醉客一時歸(鼎臣才大夫宰登封有惠政今以例罷故有上句)
題嵩陽歸隱圖
風烟萬頃一椽茅丘壑端能傲市朝窈窕雲山三兔穴
飄颻風樹一鳩巢本來無取亦無與只合自漁還自樵
三十六峰俱可隱願從君後不須招
御訂全金詩增補中州集卷二十九
