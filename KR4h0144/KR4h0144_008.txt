欽定四庫全書
御訂全金詩增補中州集卷六
高内翰士談(三十首)
士談字子文一字季默宋韓武昭王瓊之後宣
和末任忻州戶曹仕國朝為翰林直學士皇統
初預宇文太學之禍有蒙城集行於世如云寒
花貪晚日瘦竹強秋霜又題禹廟云可憐風雨
腁胝苦後世山河屬外人時人悲之子公振字
特夫亦有詩名
棃花
中原節物正棃花配寒食黃昏一雨過滿地嗟狼籍塞
垣春巳深花事猶寂寂朝來三月半初見一枝白爛漫
雪有香瓏鬆玉仍刻芳心點深紫嫩葉裁輕碧懶慢不
出門雙缾貯春色殷勤遮老眼邂逅慰愁夕一樽對花
飲况有風流客酒闌思故鄉相顧空歎息
將赴平陽諸公祖席分韻作
灞橋波似箭南浦草如裙此夜燈前淚他年日暮雲醉
和醒一半悲與笑相分莫作陽關疊愁多不忍聞
予所居之南下臨短壑因鑿壁開窗規為書室坐
獲山林之趣榜曰野齋且作詩約諸友同賦
我本麋鹿姿強服冠與簪束縛二十年夢寐遊山林朅
來古晉國官舍南城隂鑿壁取軒豁開窗舒滯滛山光
射几席野色供登臨怡顔盼庭柯明目增遥岑草木遞
榮落雲烟自浮沈玩彼物色變感此歲月侵兀坐獨無
人窺簷囀幽禽誰知城市中闃若郊居深巷陋顔子樂
地偏陶令心一室亦何有狼籍書與琴晴暉朝徙倚皎
月夜相尋欲賦畔牢愁先為梁父吟詩成輙自和酒熟
時孤斟結茅會有期種竹當及今日來官更忙塵埃滿
衣襟暮歸唯憊卧筋力殊不任常思返丘壑豈願紆朱
金遥知北山處猿鶴餘清音
春愁曲
壓花曉露萬珠冷金井吚啞轉纖綆寶階寂寂苔紋深
東風搖碎湘簾影芙蓉帳暖春眠重窗外啼鶯唤新夢
推枕起來嬌翠顰一線沈烟困金鳳游絲飛絮俱悠颺
慵倚繡牀春書長郎馬不嘶芳草暗半篩急雨飛横塘
次韻東坡定州立春日詩
柳色看猶未梅花折已堪流年空客恨舊事與誰談落
日窺愁絶東風半醉酣雲深歸曉鴈水暖浴春蠶從事
終無愧空餐色有慙家山方杳杳官府謾覃覃隠几心
猶静焚香鼻觀參語新憐鵲喜聲鄙惡䲭貪旅迹何時
定歸心不厭南佳辰近燒燭盛事憶傳柑學業虛千卷
生涯寄一庵誰能弔雙影無月不成三
集東坡詩贈程大本
十圍便腹貯天眞謀道從來不計身公業有田常乏食
陶潛無酒亦從人異同更莫疑三語饑飽終同寓一塵
待我南遊載君去扁舟歸釣五湖春
曉起戲集東坡句二首
簟紋如水帳如烟一榻清風直萬錢困卧北窗呼不起
老夫風味也堪憐
清風終日自開簾吏散空庭雀噪簷午醉醒來無一事
地偏心遠似陶潛
秋興
鼓角邊城暮關河古塞秋淵明方止酒王粲亦登樓搖
蕩傷殘歲棲遲憶故丘乾坤尚傾仄吾敢歎淹留
村行
墟落依林莽茅廬出短墻兒童避車馬父老饋壺漿半
濕田新雨猶青棗未霜逢人問豐歉一一歎聲長
不眠
不眠披裋褐曳杖出門行月近中秋白風從半夜清亂
離驚昨夢漂泊念平生淚眼依南斗難忘去國情
秋晚書懷
肅肅霜秋晚荒荒塞日斜老松經歲葉寒菊過時花天
闊愁孤鳥江流憫斷槎有巢相喚急獨立羡歸鴉
早起
曉起先烏鵲愁多竟不眠風霜嚴塞草星月淡秋天落
葉親攜帚垂瓶自汲泉禁門朝萬馬魂斷憶當年
春日
遲日回輕暖東風掃積隂客愁眉上見春意柳邊尋健
犢躬耕計歸鴻去國心醉鄉如可隠會放酒杯深
庚戌元日
舊日屠蘇飲最先而今追想尚依然故人對酒且千里
春色驚心又一年習俗天涯同爆竹風光塞外只寒烟
殘年無復功名望志在蘇君二頃田
次伯堅韻
公道向來惟白髮浮生何處用黃金東風吹散三年恨
春色驚回萬里心急景只教人貌改滄溟不放酒杯深
異時儻及公榮酌準擬歸來卧柳隂
次韻飲巖夫家醉中作
月中招得飲中仙草露吹風灑静便地有溪山眞可樂
人如冰雪自無眠清新李白詩能勝勃窣張憑理最玄
功業本非吾輩事此身聊復鬭尊前
晚登遼海亭
登臨酒面灑清風竟日憑欄興未窮殘雪樓臺山向背
夕陽城郭水西東客情到處身如寄别恨他時夢可通
自歎不如華表鶴故鄉常在白雲中
風雨宿江上
風雨蕭蕭作暮寒半晴烟靄有無間殘紅一抹沈天日
濕翠千重隔岸山短髮不羞黃葉亂寸心常羡白鷗閒
濤聲午夜喧孤枕夢入瀟湘落木灣
棣棠
閒庭隨分占年芳裊裊青枝淡淡香流落孤臣那忍看
十分深似御袍黃
雪
蓛蓛天花落未休寒梅疎竹共風流江山一色三千里
酒力消時正倚樓
苦竹
密葉修莖雨後新肯因憔悴損天眞清如南國紉蘭客
瘦似西山採蕨人
睡起
平生心性樂疎慵多病追歡興亦空睡起不知春已老
一簾紅雨杏花風
楊花
來時官柳萬絲黃去日飛毬滿路傍我比楊花更飄蕩
楊花只是一春忙(此詩亦嘗載橘林集中然子文集是其子特夫手錄恐無悞收者故從之)
道中
鳴鳩逐婦婦欲去燕子引雛雛不來樹底樹頭千點雨
山南山北一聲雷
丙寅刑部中二首
世事邯鄲枕歸心渭上舟釁來無朕兆意外得俘囚忠
信天堪仗清明澤自流藜羹猶火食差勝絶糧愁
幽囚四十日坐穏穴藜牀縲紲元非罪艱難已備嘗全
家音頓阻孤枕夢難忘會有相逢日牽衣話更長
二月十一日見桃花
鳴鳩天色半隂晴竹屋松窗老寸心閉戶不知春早晚
桃花紅淺柳青深
志隠軒
家居瀟灑似江村花草侵階水映門元亮結廬山挂眼
孔融好客酒盈樽肯教軒冕移心志未厭林泉入夢魂
我亦平生倦游客一㕓無處問東屯
偶題
羡他田父老於農遠是莊西與舍東不似宦游情味惡
半生常在别離中
附書史會要士談善草書
馬御史定國(三十一首)
定國字子卿茌平人唐中令周裔孫少日志趣
不凡宣政末題詩酒家壁有蘇黃不作文章伯
童蔡翻為社稷臣之句用是得罪亦用是得名
阜昌初遊歴下亭以詩撼齊王豫豫召與語大
悦授監察御史仕至翰林學士石鼓自唐以來
無定論子卿以字畫考之云是宇文周時所造
作辨餘萬言出入傳記引據甚明學者以比蔡
正甫燕王墓辨初學詩未有入處夢其父與方
寸白筆從是文章大進自號薺堂先生有集傳
於世
宿田舍
狂風作帚埽春隂投宿田廬話古今樽爼只如平日事
干戈方識故人心淒涼一樹梅花發迤邐千門柳色深
天子蒙塵今不返酒酣相對泣沾襟
清平道中
棘林苦苣野花黃一馬駸駸渡漯陽别墅酒旗依古柳
點溪花片落新香伏波事業空歸漢都護田園不記唐
今日清明過寒食又將書劍客他鄉
登歴下亭有感
男子當為四海遊又攜書劍客東州烟横北渚芰荷晚
木落南山鴻鴈秋富國桑麻連魯甸用兵形勢接營丘
傷哉不見桓公業千古遶城空水流
長相思
歴歴春陽被羣木白沙淺水明如鵠結廬聊可障雨風
學道未能充耳目故人家居紫翠傍枳籬日落青山長
歲云晏矣不可見望盡楚天飛鳥行
客懷
結髮游荆楚勞心惜寸隂草長春逕窄花落曉烟深穀
旱惟祈雨年饑不問金三齊雖淡薄留此亦何心
招康元質
此生住著定如何不傍耕疇即釣蓑北阜平蕪隨鳥遠
東湖新漲與天多詩成重墨題飛葉睡起輕芒踏軟莎
猶有客愁銷不盡風軒茶竈待君過
雨晴離開化寺
澗谷流秋水樓臺入暮寒連城遭雨積一日得泥乾利
劍青鯊室名駒白鐵鞍回頭棲隠地風樹響珊珊
秋日書事
南山悠悠去天尺雀寒未晚争投棘野人籬落不勝荒
溪欲絶流堆亂石小園蔬藥知有無未免杖藜煩兩屐
霧蒙甘菊細莖紫風動牽牛晚花碧鄰舍翁歸竹几空
秋天日落松窗寂小杯翻酒足自娛閭巷浮沉眞可惜
讀莊子
吾讀漆園書秋水一篇足安用十萬言磊落載其腹北
風熟樝棃冷日照鴻鵠人生固多事端坐至秉燭
雪霽
高巖旭日吐深頳雪霽樓臺白玉京獨往南塘探春色
枇杷花下竹雞鳴
寒食
燕泥半落烏衣巷柳色全添綠綺窗且伴丁香過寒食
弄晴蝴蝶一雙雙
楊休烈村居
籬落牽牛放晚花西風吹葉滿人家閉門久雨青苔滑
時見鴛鴦下白沙
游何氏園
八尺龍蛇薜荔墻瘦松疎竹更蒼涼梅花映水無人見
隔岸飛來片片香
四月十日遇周永昌二首
竹裏涓涓雨未晴日高窗牖受虚明數家燕雀青雛出
是處園林綠顆成貧覺酒杯眞有味病思丘壑豈無情
東山舊隠許相過他日秋原看耦耕
幼時種木已巢鳶猶向花前作酒顛郭外青山招曉出
圃中明月照春眠世無蘇黃六七子天斷文章三十年
今日逢君如舊識醉持杯酌望青天
過李湘
數樹高槐散乳鴉時於缺處見黃花涼風不斷如流水
相對胡牀坐日斜
雪
紅樓翠瓦不禁寒欲剪梅花去路難淨埽竹亭聊飲酒
恰如明月照金盤
懷高圖南
劉叉一狂士尚得韓愈知君才百劉叉知者果其誰三
隨計吏貢躡履游京師文章善變化不以一律持碧海
涵萬類青天行四時去年高唐别河柳搖風枝今年清
明飲高花見辛夷兹來又幾日軍檄忽四馳尺書無處
寄相見果何期白日鬭龍蛇黃塵笳鼓悲春風獨無憂
吹花發江湄一杯送歸雁萬里寄相思
送王松年之汶上
去去東平道飛轅不可攀地隣邾子國天近穆陵關問
俗徵前事移家卜好山溪堂醉花月春興幾時還
香嚴病中
九州四海盡行路萬戶千門非我家金彈不徒驚燕雀
春雷終待起龍蛇
題崇子中庵
羡君高節似陶潛五畝園林老不添遯世人情雖淡薄
開門秋色自清嚴案頭黃卷香終日砌下蒼苔雨一簷
後夜中秋更應好隔窗雲木看飛蟾
郢州城西
秋江白水浪花麄墟落人歸鳥自呼新月高城三百雉
角聲吹徹小單于
送圖南
壺觴送客柳亭東回首三齊落照中老去厭陪新客醉
興來多與古人同戍樓藤角垂新綠山店檉花落細紅
他日詩名滿江海薺堂相見兩衰翁
秋日書事
井邊薏苡吐秋珠舍下瓜區雜芋區世道未夷聊小隠
不須辛苦著潛夫
村居五首
溪頭梅是去年花閒日初長逕竹斜向晚孤烟三十里
不知樵唱落誰家
蠶蛹成蛾桑柘稀海棠花發照窗扉離騷讀罷無人會
獨立溪南看夕暉
五月南風化蟪蛄野塘晚筍未成蒲檉花落盡紅英細
沙渚鴛鴦半引雛
柿葉經霜菊在溪天寒落日見雞棲西家有客篘新酒
紅葉蕭蕭蓋芋畦
歲暮行人竟不來空吟溪樹覓寒梅何時消盡關山雪
收拾春風入酒杯
宣政末所作二首
蘇黃不作文章伯童蔡翻為社稷臣三十年來無定論
到頭姦黨是何人
山杏山桃取次開紅紅白白上樓臺移將海底珊瑚樹
乞與人家也不栽
御訂全金詩增補中州集卷六
