欽定四庫全書
御訂全金詩增補中州集卷三十二
姑汾漫士王琢(六首)
琢字器之平陽人與毛牧達同時相友善天性
孝友為鄉里所稱酷嗜讀書往往手自鈔寫家
素貧乏而能以剛介自持未嘗有所丐貸時命
不偶年四十五以病卒士論惜之有姑汾漫士
集行於世所著中聖人賦今世少有能到者詩
好押強韻務以馳騁為工七月十五夜看月云
歴樹有驚鵲悄鄰無吠尨對雨云春雨薄如夢
曉雲閒似愁秋霖云窗寒知氣重人靜覺泥深
驟雨云雹點散冰彈電光飛火繩春陰云庭澹
棃花月樓寒燕子風久雨云練挂遮簷直麻懸
到地齊此類甚多
附元好問十七史蒙求序安平李瀚撰蒙求二
千餘言李華作序李良薦於朝蓋在當時已甚
重之迄今數百年之間孩幼入學人挾此册少
長則遂講授之宋王逢原復有十七史蒙求與
李瀚並傳及詩家以次韻相夸尚以蒙求韻語
也故姑汾王琢又有次韻蒙求出焉評者謂次
韻是近世人之弊以志之所之而求合他人律
度遷就傅會何所不有唯施之賦物詠史舉古
人徵事之例遷就傅會或當聽其然是則韻語
次韻為有據矣
元夜雪
寶燈樓閣澹連雲轉盼俄驚糝玉塵遊伎行歌俱失意
蔬畦麥壠自知春良宵不肯平平過造物應誇着着新
獨有中天端正月一樽梅影屬閒人
和張仲宗雪詩不用體物諸字
天心應卜歲出此當佳占舞巧穿幽隙堆寒壓短檐閒
門誰擁篲醉館自開簾比興非無物詩人正避嫌
同漕使趙中憲對雪
投隙穿窗苦見侵向無湘酎若為禁花多不入貧家眼
歲好方知造化心躍馬共思追兔跡抱戈誰與置羊斟
新詩與雪爭竒峭擁褐空齋得細吟(又一詩南華夢好初飛蝶閬苑春閒)
(又落花似勝前詩恨終篇不能完好耳)
癸酉歲大熱
似動不動雲蒸空欲雨未雨天無風時時日脚蹴雲破
一射萬土紅爐中纖絺挂體劇重鎧大屋僅可為樊籠
積冰為丘坐自潰輕箑況得微涼通山林亦聞有暍死
城市偪側宜無容吾生於熱亦屢度此熱盡可幷前鎔
雖然一氣播常令頓作駭異疑非公曾聞天南有祝融
出入毒霧騎雙龍自從鼎去昧神怪無乃煽處行心胸
手搖斗柄酌炎海力逐熛怒乘離宫喜為鬱蒸怒為火
流爍金石乾河洪熾昌自欲弄朱夏驕蹇未肯官炎農
霞烟灼灼燥昏曉鳥獸喘喘茫西東此而不制滿三伏
遂恐百物隨枯蓬太白之兵攢萬峰銀河之浪滔無窮
可洗虐焰夷姦凶我欲呼愬煩神功眈眈九虎天關重
辛未九月二十一日雪
幾日西郊霧連宵北牖風菊花猶汎酒雪片忽填空草
樹秋容失河關曉氣濛聽初疑落葉仰不辨高鴻爛漫
三冬意憑陵百圃功披裘赴雞黍埽徑惜籬叢豈料玄
英巧來爭白帝雄剪裁渾草草飛舞太怱怱秪作干時
令非關兆歲豐冬雷怪相似春雹冷應同安得蛟龍蟄
何由翳靄通日華夝赤壁天色湛青銅尚有登臨興寧
無賦詠工烟霞狂坐嘯一發醉顏紅
雨夕感寓
漠漠初燈後森森細點飄繁聲入遥夜冷簟恍秋宵起
欲吟相和吁無客可招何曾洗兵馬但覺漏薪蕘雷電
初無預炎蒸遂不驕瀉檐鏘未歇欹枕兀無聊澗已山
輸潦堤應水没橋長林倦今夕孤鳥撼驚條似我纏憂
戚因貧墮寂寥避人猶虺蜴擇宿等鷦鷯共世難曹禰
無才匹管蕭苦心還自笑末俗本多囂未老愁摧鬢長
饑帶賸腰牀寒少陵被飲陋子淵瓢射策初游漢潛山
敢傲堯鹽車竟垂耳風鷁忌干霄一室元空埽千鍾豈
易要芳蘭逼憔悴斥鷃失逍遥字對諸生識詩煩衆手
琱搜求勞腎胃戛擊謝咸韶舊弄新絃掩窮途拙目搖
爭為壯夫篆只使古風澆血指甘時巧包羞愴道消優
游能卒歲三四儘論朝故幔幽霖透長檠暗燼挑不辭
牆出菌儻見榖抽苖饜飫貪夫腹翻騰樂歲謠晴樓交
燕雀涼樹沸蟬蜩坐快虹蜺出憂無萍梗漂浩歌彌激
烈興在海門潮
吕中孚(九首)
中孚字信臣冀州南宫人孝友純至迄今為鄉
人所稱累舉不第以詩文自娱有清漳集行於
世其賦紅葉云張園多古木蕭寺半斜陽先君
子甚愛之
小景
青蕪平野四圍山山郭依依紫翠間村遠路長人去少
一竿斜日酒旗閒
春月
柳塘漠漠暗啼鴉一鏡晴飛玉有華好是夜闌人不寐
半庭寒影在棃花
水聲
長陂千頃碧淙淙浪卷秋風過石矼記得夜來愁聽處
一燈明滅照寒窗
雪
隨風拂拂玉花飄入夜寒窗更寂寥爐火已殘燈未燼
一簾疎竹白蕭蕭
送李嘉甫信都令耘甫之弟
溪水碧於草溪邊送客行寫詩傳别意把酒聽歌聲去
路青天遠歸心白羽輕樽前折楊柳一一是離情
寫懷
秦川西去遠不意過漳川歸夢三千里羇愁二十年謀
生空白髮行路若青天餘事休相問淹留只醉眠
棃花
等待清明得得芳團枝晴雪暖生香洗粧自有風流態
却笑紅深睡海棠
集句
騷人吟罷起鄉愁百感中來不自由一種人間太平日
滿衣塵土避公侯
柳
風外絲絲裊綠烟輕花初破不成綿却嫌官路逢寒食
惱亂離愁似去年
王元節(三首)
元節字子元弘州人祖山甫遼戶部侍郎父詡
海陵朝左司員外郎子元壻於南山翁傳其賦
學第進士雅尚氣節不能從俗俯仰故仕不達
既罷密州觀察判官即閒居鄉里以詩酒自娱
號遯齋老人年五十餘卒弟元德亦第進士有
能名於時終於南京路提刑使
青塚
環珮魂歸青塚月琵琶聲斷黑山秋漢家多少征西將
泉下相逢也合羞
與党世傑軍判丁亭會飲
望斷西州萬里家又將新火試新茶青油幕下成何事
兩見常山山杏花
古鎮道中
秀拔諸峰鎮海墩海天水氣兩昏昏鷗飛翠竹白沙地
人宿黃魚紫蟹村向背雲山行處路淺深潮浦漲來痕
同游幸有能詩客不倦躋攀到石門
李端甫(一首)
端甫字濟夫同州人第進士(中王内恕及人榜)仕為平
定州軍事判官工於詩有虎迹未乾溪水近樵
聲相答嶺雲深之句子實字師白死於壬辰之
亂
太白扇頭
巖冰澗雪謫仙才碧海騎鯨望不回今日霜紈見遺像
飄然疑自月中來
楊澤州庭秀(二首)(補一首)
庭秀字德懋華州人大定中進士學詩於蘭泉
張吉甫有渴心曉夢江湖闊醉眼春風草木低
之句泰和三年刺澤州致仕後閒居鄉里坐為
楊珪詿誤被法士論冤惜之
成皋道中
瘦馬成皋道阻長崢嶸冰雪老年光九關欲上虎豹怒
三逕未歸松菊荒嵩少雲烟聊駐馬漢唐宫殿兩亡羊
鄭南嶺下梅花發千里相思空斷腸
李簡之蓮池集句
一月衰顔幾笑開生前相遇且銜杯蓮塘十里花如錦
有底忙時不肯來
松嶺謁衛公祠
深居太行巔繞郭山如帶西南古松嶺傑出羣峰外巉
巉聳熊耳隱隱負鼇背小樓不垂簾倚欄日相對春風
遇休沐俗累謝機械寸心渴登臨老氣鼓衰憊陰崖冰
磴滑凌澗鳥道隘瘦籐盤絶頂清境豁眼界衛公廟貌
存英氣凜如在法輪靈迹古殿閣啓綵繪祖燈相繼續
劫火不可壞盤亭接天壇胸次何芥蔕蒼流會清沚緣
絡分枝𣲖翠巒臥浮雲幽壑產珍怪松風噎笙磬巖溜
響環珮此來真勝遊所適了無礙不作白頭吟且償行
脚債可喚千金兒漫寫垂堂戒
孫省元鎮(一首)
鎮字安常絳州人高才博學嘗中省試魁承安
二年五赴廷試賜第以陜令致仕年八十四卒
有注東坡樂府歴代登科記行於世弟寧州刺
史錡字安世潘原令鉉字安道同榜擢第鄉人
榮之號三桂孫氏安常孫詵思美軍府參佐安
世孫處謙志全安道孫蔚今俱在
許氏雙桂堂
許家二桂聮翩秀孫氏三枝次第春盛事若將相比竝
輸君堂上拜雙親
張著(二首)(補一首)
著字仲揚永安人泰和五年以詩名召見應制
稱旨特恩授監御府詩畫
九日
雨沐天容霽欲流好山誇翠出墻頭黃花憔悴東籬晚
一段陶家冷淡秋
雨後
西風無意卷纖雲埽盡千峰雨脚痕一片秋光清似水
家家空翠滿柴門
紫泉亭
西風禾黍亂蒼黃滿眼秋山冷翠長一片白雲攜雨去
人家籬落半斜陽
景覃(一首)
覃字伯仁華陰人年十八有賦聲大定初三赴
廉試後以病不就舉博極羣書有舉問者立誦
數百言不休又從而講說之為人誠實樂易不
修威儀隱居西陽里以種樹為業落托嗜酒醉
則浩歌日以為常作詩有功樂府亦可傳予同
年進士王元禮嘗從之學說伯仁老不廢書有
勸以養目力者曰吾輩非讀書則無所用心要
當死而後已耳晚年於易有所得年七十終於
家自號渭濱野叟有集傳關中
感事
蘭芳切禁當門種李苦何傷竝道生自古英雄足猜忌
莫教身外有浮名
段繼昌(五首)
繼昌字子新白水人自號適安居士喜作詩與
華陰景伯仁相友善家甚貧而世間事皆不以
挂口有以錢遺之者必盡送酒家名酒曰黃嬌
蓋關中人謂兒女為阿嬌子新以酒比之故云
一日天苦寒人有遺之酒者飲不盡而醉夜半
忽驚起以衣衾覆酒缸僵臥榻上人為言酒自
不冰先生將不為寒所病乎子新笑曰人病尚
可酒病不可療也其好飲如此臨終辭鄉里託
以他適明日臥於党氏園亭大石上視之已逝
矣伯仁弔之云適安居士舊知聞廓達靈根厭
世紛辭罷親朋便歸去一籌今日又輸君
棃花
一林輕素媚春光透骨濃熏百和香消得太真吹玉笛
小庭人散月如霜
一溪
一溪流水走青蛇春在江邊漁父家竹外寒梅看欲盡
清香移入小桃花
春早二首
魚兒水汎鴨頭綠野馬塵飛羊角風西崦山家籬落背
杏梢初見一分紅
斷冰銷盡荻芽尖凍壠蘇來白薺添幾片野雲飛不去
晚風吹作雨纖纖
讀紀信傳
鹿走中原兩虎爭滎陽圍解事堪驚當時拔劍論功者
矢口何人說紀生
附蒲城志金進士六人繼昌其一曾任御史
岳行甫(二首)
行甫字仁老鄜州洛川人在關中最有詩名泰
和初有以仁老時病詩達之道陵者道陵大加
賞異授以官不就士論高之舊所傳沾泥柳絮
燕銜去鎻月棃花鸎唤開本前人詩又苦無佳
致世俗識真者少悞謂仁老所作乃閧傳之曾
見仁老詩百餘篇佳句甚多續當就秦中好事
家搜訪之
謝人惠二小漆冠
規製新翻出杜郎最宜閨子夜燒香不爭寳髻峩宫樣
自與霓裳配道裝細攏翠鬟雲易滿淺銜牙櫛月難藏
水衡雙寄非無意要買楊枝惱孟光
立春日
銀線青絲翠椀堆爭牛擊鼓欲驚雷翻風鬭巧春頭勝
漉雪浮香臘尾杯迎暖梢梢金著柳逗寒葉葉粉飄梅
不成一事人空老半百光陰又七迴
迂齋周馳(二首)
馳字仲才濟南人經學出於醇德先生王廣道
賦學出於泰山李時亨至於党趙又其忘年友
也資性古雅而以襟量見稱大定中住太學屢
以策論魁天下私試亦頻中監元家素饒財鄉
人強以子弟從之學所得束脩皆散諸生之貧
者貞祐之兵濟南陷不肻降攜二孫赴井死鄉
人葬之宅後之夀樂堂遼東人吳子英嘗從仲
才學能記其所著亞父撞玉斗賦及他文數篇
箸詩(章廟御題限紅字韻)
矢束形何短籌分色盡紅騈頭斯效力失偶竟何功比
數盤盂側經營指掌中蒸豚挑項臠湯餅拌油葱正使
遭饞口何嘗廢直躬上前如許借猶足沃淵衷
㪪子(私盍反攱起也)
勿以微才棄安危任不輕誰憐一片小能使四才平几
案由吾正盤盂免爾傾何當遇夷坦沈默更無營(此詩王仲)
(澤所傳或以為仲澤作也以其與周仲才詩意相近姑附於此以俟更攷)
劉太常鐸(七首)
鐸字文仲冀州棗強人承安五年進士元光二
年入為太常博士正大初改兵部員外郎以武
昌軍節度副使致仕癸巳歲病殁於京師自號
柳溪先生有集傳於家武成王著作序言文仲
生未能言已識百餘字及授學穎悟過人為人
誠實少許可不徇流俗不慕榮利蓋實錄云子
敏中字庭幹亦學詩今居洛中
三陽述懷
蟻穴吾猶夢蝸廬此僅容一川青靄合半嶺白雲封地
僻宜藏拙官閒足養慵只慙無補報潦倒不歸農
即事(亦在三陽時作)
地與中州迥民餘上古淳峽長深束渭路險曲通秦烟
柳千家曉風花百里春一官如自擇閒處著閒身
澠池驛舍用范極之郎中韻
慣從鞍馬作生涯宿處依依認是家爐火相看衣袖暖
盤飡未辦驛厨譁淹留歲月頭如雪汨没風塵眼更花
永夜如何得消遣新詩吟罷自煎茶
春日
翠微深處幾人家風颺輕烟雨壓沙寒勒野桃開較晚
向陽纔有兩三花
所見
綸竿老子綠蓑衣細雨斜風一釣磯正是鄰家社醅熟
柳條穿得錦鱗歸
讀李訓鄭注傳二首
誰教閹宦作權臣肅代優游到敬文三子謀疎誰不道
洩機也合罪劉蕡
棋醫入侍本防猜偶失機權亦可哀陳竇至今佳傳在
莫從成敗論人材
御訂全金詩增補中州集卷三十二
