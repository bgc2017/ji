欽定四庫全書
御訂全金詩增補中州集卷三十
馮内翰璧(一十五首)
璧字叔獻别字天粹承安二年進士歴州縣召
入翰林再為曹郎宣宗朝屢以使指鞫大獄權
貴如歸德知府宿州總帥聲勢焰焰朝廷知其
跋扈而不能摧伏者叔獻以法臨之毛髮不貸
也幼有重名就所長論之館閣臺諫與賓客言
乃其選也徒以小心奉法不畏彊禦故屢以城
旦書屈之識者有用違其長之歎興定末以同
知集慶軍節度使事致仕居崧山龍潭者十餘
年諸生從之遊與四方問遺者不絶賦詩飲酒
放浪山水間人望以為神仙焉山中多蘭每中
春作華山僧野客人持數本詣公以香韻清絶
為勝少劣則有罰謂之鬭蘭所釀松醪東坡所
謂歎幽姿之獨高者惟叔獻能盡之客有以京
國名酒來與之校者味殊不能近正如深山草
衣木食人語覺傭兒販夫塵土氣為不可嚮也
是後松醪鬭蘭遂為山中故事叔獻少日在太
學賦聲籍甚其學長於春秋詩筆清峻似其為
人字畫楚楚有魏晉間風氣雅為閒閒公所激
賞制誥典麗當代少見其比尺牘又其專門之
學風流藴藉不減前世宋景文左丞董公紹祖
奉使江左得其詩餞行喜見顏間詩四韻每誦
一句輒為一舉觴李右司之純談笑此世為不
足玩見叔獻則必為之&KR0719;然王延州從之公於
鑒裁為海内稱首敬其名德至不敢以同年生
數之北渡還鄉里年七十九終於家(墓碑云所貴於君子)
(者三曰氣曰量曰品有所充之謂氣有所受之謂量氣興量備而才行不與存焉本乎才行氣)
(量而絶出乎才行氣量之上之謂品品之所在不崖岸而峻不表暴而著不名位而重不耆艾)
(而尊是故為天地之美器造物者固靳之不輕以予人閱百千萬人之衆歷數十百年之久乃)
(一二見之同乎其時非無孤雋偉傑之士從容於禮文之域角逐乎功名之地唯其俗不可以)
(為雅劣不可以為勝故自視缺然陳太丘事業無聞而名重天下房次律坐鎮雅俗而舉世以)
(王佐許之施之當時未必適用然千載而下有為之斂衽者非品何以得之元光正大以來天)
(下大夫士論公平生者蓋如此)子渭字清甫以門資敘仕為密
院機察清慎而文天下有馮孝子之目今居鎮
陽
同裕之再過會善有懷希顏
寺元魏離宫十日來凡兩前與髯卿偕齋奠少林往其
時已薄暮諸勝不暇訪今同魏諸孫再到風烟上寺僧
導升殿雄深肅瞻仰柱礎門限砧追琢成大壯不見磨
琢痕瑩滑明滉朗摩挲三歎息後世無此匠晚登西南
亭碧玉對千丈如王官天柱如太華仙掌留宿贊公房
秀色夢餘想夜靜耿不眠泉溜琴筑響惜髯今不來聮
詩共清賞
和希顏
虎守天門未易通庾塵無扇障西風主人何負盗憎主
公論不明私害公老伏固非千里驥冥飛似是五噫鴻
紛紛往事渠知幾都付崧巔一笑中
送國醫儀師顏企賢得請歸關中次朝賢韻
心平窮富恐欺天面有陰功蓋有年歸去青山仁者樂
祕來丹訣老而傳尚醫冗食渠百輩公論共推君十全
技道精微仍遠引就非輕舉亦幾仙
河山形勝圖
書劍丁年記昔遊中條之麓過蒲州地形西控三秦遠
河勢南吞二華秋晉魏兵爭一春夢漢唐壇祀幾荒丘
披圖弔古令人慨不必重登鸛雀樓
雒帥覓蘭作詩以寄
雲插高牙畫戟新春移寶檻燕堂深水南紅藥初退舍
嵩麓紫蘭今嗣音繭足赬肩坐香累高梁華棟豈渠心
使君有問花應語玉樹誠佳非故林
明皇擊梧桐圖
三郎耳譜趁花奴風調才情信有餘天寶錯來非一拍
霓裳中節亦區區
送人出使
陽春有脚蘇疲瘵水鏡無心照潔汙九道澄清天意切
人才一一似君無
習池醉歸圖
襄漢方屯十萬兵習池日往不曾醒紛紛悞晉皆渠輩
何獨王家一寧馨
東坡海南烹茶圖
講筵分賜密雲龍春夢分明覺亦空地惡九鑽黎洞火
天游兩液玉川風
陰晦中忽見華山
吏部能開衡嶽雲坡仙曾借海宫春蓮峯清曉忽自獻
二公何人予何人
草堂春暮横披
遷客倚樓家萬里五陵飛鞚酒千金草堂澹與春山對
幽鳥一聲春已深
元光間予在上龍潭每春秋二仲月往往與元雷
游歴嵩少諸藍禪師汴公方事參訪每相遇輒揮
毫賦詩以道閒適之樂今猶夢寐見之兒子渭近
以公故抵任城禪師附寄詩以叙疇昔未幾駐錫
東菴因造謁間出示裕之數詩醉筆縱横亦略道
嵩遊舊事感歎之餘漫賦長句二首
性理諸方已徧參歸來一錫駐東菴山中蓮社舊招隱
旅舍阿戎新對談詩筆如君僧有幾文章媿我老無堪
綾書大字拈香疏須趁微之酒半酣
少林脩竹欲天參竹外幽閒草結菴顧我雖存惟白髮
與君曾此共玄談干戈横絶境猶夢艸樹荒殘人豈堪
臘甕春醪髯莫預商歌悲壯不能酣
雨後看竝玉所控諸峯
竝玉如高人壁立九千仞一日不見之令人生鄙吝春
深木葉敷秀色益濡潤結茅寄僧藍晴碧時得趁老宿
詫孫峯隅侍到齠齔連延青一色枚數須諦認溟濛空
翠間我亦疑未信朝來雲氣昏埋没瑜匿瑾如蒼梧正
愁湘妃鬱思舜重陰俄解駮霮䨴夕暉襯娟娟忽層出
歴歴分遠近雲峯互吞吐千狀纔一瞬出竒如孫吳相
降如廉藺如衆星拱辰如侯伯入覲接武如朋簪承迎
如价儐負固如吳楚爭長如齊晉怪詭如夷蠻駢羅貢
琛贐窘蹙如擒獲係纍將就釁如應龍神靈蟄卧時奮
迅如天駟超軼坰牧稅羈靷如雄對改容失箸駭疾震
如猛士無譁攢槊俟嚴陣獨兩峯巍然魁傑儼崇峻光
輔嶽柱天鬱為中興鎮降生申與甫周室僨復振詩傳
配崧高百世磨不磷
同希顔怪松
崧高地氣靈花木競妍秀玉峯西南趾有松獨怪陋偃
蹇如蟠螭奮迅如攫獸葉勁鬚髯張皮古鱗甲皺菌蠢
藤癭怒支離笻節瘦月上虬影搖風動雨聲驟子落慰
枯禪枝樛礙飛鼬盤根萬乘器平蓋千歲壽樵斤幸免
尋厦匠矧肯構龍化會有時天旱期汝救
宋内翰九嘉(一十一首)(補一首)
九嘉字飛卿夏津人黃裳榜進士乙科歴藍田
高陵扶風三水四縣令皆有能聲入為右警廵
使應奉翰林文字正大中病失音廢居殁於癸
已之禍嘗有詩云浩歌風露下醉袖拂南山又
題壽安烟霞亭云粧成土壁紅千點界畫銀沙
綠一鈎其才藻可略見矣
補歸潛志宋翰林九嘉字飛卿夏津人少游太
學有詞賦聲從屏山游讀書為文有竒氣與雷
希顏李天英相埒也至寧初擢高第歴關中四
邑以能稱召補省掾為當軸者所忌求去已而
為延安帥府所辟充經歴召為南京右廵院使
風采甚著以不能事權要罷官俄入翰林為應
奉得風疾引去遭亂北還道病殁年未五十士
大夫惜之飛卿為人剛直豪邁不羣能政能文
甚為時望所屬不幸中以病廢哀哉初召至南
京時屛山亦在余每從之游亂後余居八仙館
與飛卿相邇日相見屬和其詩猶在余槖中文
辭簡古法宋祁新唐書惜乎為吏事所奪不多
著性不喜佛雖從屏山游常與辯爭在關中時
因楊煥然赴舉書與屏山薦之曰煥然佳士往
見吾兄慎無以佛老嫚之也屏山持之示交游
以為笑其後西行余以序送之備論其守道不
回今兹云亡豈復見此挺特之士乎
途中書事三首
幼穉扶輪婦挽轅連顛翁媪抱諸孫饑民羸卒如流水
掘盡原頭野薺根
老穉扶攜訪熟鄉驛塵滿路殣相望終朝拾穗不盈把
只有流民如麥芒
攘絲奪麥人爭略烘日吹風天有年湯餅元非小人腹
繭絲都作大夫賢
館中納涼書事
涼灑塵纓聵耳醒虚堂窈渺好風清雀知愛子來迴哺
鼠不畏人旁午行每用熟眠酬閴寂端知固有享高明
宦遊非不佳官府奔走塵勞漫一生
東州有感
東城衰艸没黃沙故壘周遭小范衙牧豎那知真老子
龜趺繫馬臥吹笳
搗金明砦作建除體
建牙誓諸將梟鳴軍盡驚除道非戰事銜枚幻竒兵滿
鎧霜日輝行陣寂無聲平旦飛出谷桑棗蔽金明定知
此陳迹中原遮寇城執鞭吾不及范公凜如生破碑字
仍在贔屭臥深荆危襟按其壘信哉天下英成敗翻覆
手狐兔今横行收復會有時夷吾當請纓開圖睨督亢
按劍逐長鯨閉塞亦已久一揮氛曀清
被檄從事
不巾不襪柳陰行朝醉南村暮北莊一旦捉將官裏去
直驅盲馬陣中央(即所乘盲馬而言)
留别孫俊民姚公茂
艸根殘日射離觴主席風生熱肺腸此去兜零紅照夜
輸君吹笛傍糟牀
酴醿菊
酴醿風味醺人醉著莫東籬愛酒翁一夜金英全換骨
冷香晴雪滿秋風
蓮社圖
野鶩家雞俗好乖虎溪泉石滿塵埃壯哉砥柱頽波裏
惟有淵明挽不來(飛卿不喜佛法自言平生有三恨一恨佛老之說不出於孔氏前二恨辭)
(學之士多好譯經潤文三恨大才而攻異端淵明挽不來之句蓋自況也)
夘酒
臘蟻初浮社甕篘宿酲正渴夘時投醉鄉兀兀陶陶裏
底事形骸底事愁
題李白泛月圖
江心月影盡一掬船頭月影盡一吸夜涼風露點宫袍
天地之間一李白
李右司獻能(二十首)
獻能字欽叔河中人年二十一以省元賜第廷
試第一人宏詞優等授應奉翰林文字在翰苑
凡十年出為鄜州觀察判官用薦者復應奉俄
遷脩撰以鎮南軍節度副使充河中經歴正大
八年河中陷獨得一船走陜州被召以道梗不
能赴就權陜府行省左右司郎中軍變遇禍欽
叔資稟明敏博聞強記輩流中少見其比為人
誠實樂易洞見肺腑世間狡獪變詐纖悉無不
知然羞之為不道也與人交不立崖岸杯酒相
然諾赴難解紛不自顧惜雖小書生以愛兄之
道來亦殷勤接納傾筐倒庋無復餘地時輩以
此歸之家故饒財盡於貞祐之亂京師冷官食
貧口衆無以自資太夫人素豪侈厚於自奉小
不如意則有金魚墮地之譴人視之殆不堪其
憂而欽叔處之自若也欽叔文章行業過人處
甚多而天下獨以其純孝為不可及云
補歸潛志李獻能欽叔河中人先世以武功顯
仕至金吾衛上將軍時號李金吾家欽叔昆弟
皆以文學有名從兄欽止獻卿先擢第繼以欽
叔又繼以從兄欽若獻誠從弟欽用獻甫故李
氏有四桂堂欽叔苦學博覽無不通尤長於四
六南渡擢南省魁後中宏詞遂入翰林為應奉
考滿再留出為鄜州觀察判官再入遷脩撰正
大末授河中帥府經歴官北兵來攻軍敗奔陜
又為陜府經歴官天興改元陜亂見殺年四十
三欽叔為人眇小而黑色頗有髯善談論每敷
說今古聲鏗亮可聽作詩有志於風雅又刻意
樂章在翰院應機敏捷號得體趙閒閒李屏山
嘗曰李欽叔天生今世翰院材故諸公薦之不
令出館嘗謂人云吾幼夢官至五品壽不至五
十後竟如其言異哉
贈王飛伯雜言一首
東風吹客衣敗絮逐風飛曉雪没寒薺無物充朝饑空
簞嘖嘖號饑鼠饕蝨蠕蠕緣破袴人生豈是犬與雞終
歲區區守門戶游說萬乘苦不早儀秦殆是穿窬盗六
國印千金車滿眼榮華鏡中老孔子聘列國孟軻游齊
梁能令千載後名與日月光男兒生世不虚生死恨身
後無聲名不然鳴玉遊紫京不然著書談六經九日可
射天可補鞭笞百蠻作降虜離騷一篇亦不惡雄筆盤
盤暎千古君不見彩鳳翔丹霄一鳴應九韶寸雲起泰
山霖雨滿人間丈夫窮達果在天安用兒女得志相歆
羨失志相悲憐仰天大笑出門去四海今誰魯仲連
夜宿虚皇閣下
倚天青壁截雲霞一水高懸界削瓜不惜竛竮攀石磴
要看絢爛坼雲華玉峯影裏虚皇閣鐵笛聲中祕監家
明日川塗入塵土却應平地幾襃斜
玉華谷同希顔裕之分韻得秋字
玉龍落峽噴飛流空翠霏霏晚不收軟脚山堂一壺酒
暮涼閒對兩峯秋
四皓圖
弋繒安足致冥鴻自是兼懷翊贊功漫說壺關有遺老
望思臺上己秋風
二老雪行圖二首
自笑膠膠擾擾身十年匹馬走紅塵何時雪滿平生屐
太華峯前約故人
抱琴衝雪又衝風二老風流阿堵中未似村翁眵抹眼
火爐頭上話年豐
别馮駕之
東風弄微寒吹雪作輕陰春歸未得歸愁攪客子心與
君俱異縣那復重分襟感時復恨别老懷苦難任憶昨
滎陽會燈火語夜深縱談間俳語浩歌雜狂吟相期梁
宋游感君肯相尋西園偶差池市樓成孤斟相逢洧水
湄暫爾成盍簪燕鴻還别去又復如商參我行落日邊
匹馬獨登臨君方無定在倦翼思茂林人堪幾回别老
境各駸駸洧水不西流雙魚定沈沈幸有西飛鴻無吝
金玉音
昆陽元夜南寺小集
春臯短短生蘭芽東風嫋嫋吹芳華暗黃著柳小梅素
月姊新年恰十五東皇太一來翩翩竹宫神光祀甘泉
茂陵弓劍没秋草鳳燈煌煌空自然當年曼衍魚龍舞
回頭昭陽化飛土昆陽客舍冷於冰破殿蕭條佛燈古
雪消梁苑想春紅車如流水馬游龍銀缾載酒隨春風
酒酣一釂百杯空韶華過眼弦上箭人生得酒從歡醼
北斗闌干夜參半耿耿疎星淡河漢
追憶潁亭汎舟寄陽翟諸友
十月冬氣寒清霜殞羣木輕舟汎潁水微風吹野服信
流不知還石艇横老玉苔花錦斕斑懸溜珠陸續頗離
㕓市雜倒瀉軒裳俗歲月今幾何春草萋以綠懷歸劇
飢渴仰羨雙飛鵠矯首九山雲迢迢傷遠目
郟城秋夜懷李仁卿
日入羣動息暝色陰濛濛故人隔潁水嫋嫋生秋風輕
風捲纖雲碧漢磨青銅坐久襟袖涼皎月升天東伊人
如此月霽色羅心胸可望不可親倏已駕飛鴻念此太
虚間心交神自通而況千里月相望寧不同孤光透薄
帷儼如接音容翻翻繞枝鵲唧唧侵階蛩上牀轉不寐
高樓待晨鐘相思夜何永月落秋牀空
題飛伯詩嚢飛伯以布為囊采當世名卿詩投其
中
穎露毛錐秪自賢智如樗腹但求全迂疎差似淵才富
羞澀猶無杜老錢收拾珠璣三萬斛貯儲風月一千篇
嘔心大勝奚奴錦要與風人被管絃
送王飛伯歸陽翟
故舊相望似曉星平生懷抱向君傾朱絲不入秦箏耳
彩鳳終儀韶濩聲三楚迢迢動離思九山落落助高情
一㕓擬就隆中臥要子同躬壠上耕
西園春日
的皪冰梢出短墻泓澄暖綠靜横塘娟娟高竹迎人翠
嫋嫋長紅隔水香病起心情疎酒醆朝來風色妬年芳
只應歸去雲窗晚夢到湘妃錦瑟傍
滎陽古城登覽寄裕之
突兀高臺上古城登臨人境兩崢嶸關河落日歲云暮
草木臨風氣未平虎擲龍拏王伯事天荒地老古今情
一杯欲洗興亾恨為喚窮途阮步兵
從獵口號四首
蓮燭金紗簇簇齊宫槐籠曉尚凄迷景陽鐘罷聽殘漏
萬馬銜霜不敢嘶
閶闔傳符啓九關一聲清蹕駐南山虎賁先導三千士
天馬初離十二閑
爛爛龍旂捧日輝從臣遥認赭黃衣天王清曉親弧矢
初合今冬第一圍
的皪金鎞墮曉星晴天霹靂應弦聲風毛雨血燕雲在
未要草間狐兔驚
上清宫梅同座主閒閒公賦
厭住盧家白玉堂琳宫瀟灑占年芳光生琪樹風霜古
影占銀潢月露涼物外根株本仙種世間紅紫避嚴粧
鼇頭詞伯今何遜一笑詩成字字香
丹陽觀竹宫中移賜
素士如林侍紫清紫清新許住蓬瀛娟娟粉節霜勻出
矗矗烟梢玉削成福地根莖蒙化育中天雨露藉恩榮
綠章封事朝來奏又聽風前彩鳳鳴
御訂全金詩增補中州集卷三十
