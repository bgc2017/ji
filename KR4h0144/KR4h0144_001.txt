欽定四庫全書
御訂全金詩增補中州集卷首上
帝藻(附郊廟樂章一百五十一首)
世宗(一首)(補)
補金史贊世宗躬節儉崇孝弟信賞罰重農桑
愼守令之選嚴廉察之責却任得敬分國之請
拒趙位寵郡縣之獻孳孳為治夜以繼日可謂
得為君之道矣當此之時羣臣守職上下相安
家給人足倉廪有餘刑部歲斷死罪或十七人
或二十人號小堯舜此其效驗也
本朝樂曲
猗歟我祖聖矣武元誕膺明命功光於天拯溺救焚深
根固蔕克開我後傳福萬世無何海陵淫昏多罪反易
天道荼毒海内自昔肇基至於繼體積累之業淪胥且
墜望戴所歸不謀同意宗廟至重人心難拒勉副樂推
肆予嗣緒二十四年兢業萬幾億兆庶姓懷保安綏國
家閒暇廓然無事乃眷上都興帝之第屬兹來游惻然
予思風物減耗殆非昔時於鄉於里皆非初始雖非初
始朕自樂此雖非昔時朕無異視瞻戀慨想祖宗舊宇
屬屬音容宛然如覩童嬉孺慕歴歴其處壯歲經行恍
然如故舊年從游依稀如昨歡誠契闊旦莫嗟若吁嗟
闊别兮云胡不樂
臣按此詩世宗御撰謂之本曲金史云大定二
十五年四月帝幸上京宴宗室於皇武殿飲酒
樂上諭之曰今日甚欲成醉此樂不易得也昔
漢高祖過故鄉與父老歡飲擊筑而歌令諸兒
和之彼起布衣尚且如是况我祖宗世有此土
今天下一統朕巡幸至此何不樂飲於是宗室
婦女起舞進酒畢羣臣父老起舞上曰吾來故
鄉數月矣今回期已近未嘗有一人歌本曲者
汝曹來前為汝歌乃命宗室子叙坐殿下者皆
上殿面聽上歌曲道祖宗創業艱難及所以繼
述之意上既自歌至慨想祖宗音容如覩之語
悲感不復能成聲歌畢泣下數行右丞相元忠
暨羣臣宗戚捧觴上壽皆稱萬歲於是諸老人
更歌本曲如私家相會暢然歡洽上復續調歌
曲留坐一更極歡而罷
附宇文懋昭大金國志大定六年正月己酉朔
大會羣臣於紫極殿始用百戲酒三行則樂作
鳴鉦擊鼔百戲出場有大旗獅豹蹺索上竿之
類
附大金國志四月三日金主與太子諸王在京
苑賞牡丹晉王允猷賦詩以陳和者十五人完
顔偉烏珠子探知其意直前頓首言曰國家君
臣將帥皆以勇力戰爭雄略故能滅遼滅宋混
一南北諸番畏懼自近年多用遼宋亡國遺臣
以富貴文字壞我土俗先臣昔在順昌為劉錡
所敗便歎用兵已不如天會時皆是年來貪安
漸為人侮今皇帝既一向不說着兵使說文字
人朝夕在側遺宋所傳之主是有志報復今蒙
古不受調役夏人亦復侵邊陛下舍戰鬭之士
謂其不足與語不知三邊有急把作詩人去當
得否主默然左右皆駭目相顧知内省事余萬
福向前扶之曰皇帝方歡飲郎君却作苦惱人
耶扶起去之自是文武分黨如冰炭矣
顯宗(二首)
補歸潛志宣孝太子世宗子章宗父也追諡顯
宗好文學作詩善畫人物馬尤工迄今人間多
有存者
賜石右相琚生日之壽(大定辛酉承華殿書)
黃閣今姚宋青宫舊綺園繡絺歸里社冠蓋盡都門善
訓懷師席深仁寄壽尊所期河潤溥餘福被元元
風箏
心與寥寥太古通手隨輕籟入天風山長水闊無尋處
聲在亂雲空碧中
中州集原註此詩山陽民家有上御書無篇題
不知何人作及見唐高駢賦風箏云夜靜絃聲
響碧空宫商信任往來風依稀似曲才堪聽又
被移將别調中乃知上所書蓋風箏詩而又次
駢韻者也姑存之以俟更考
附金史世紀補顯宗諱允恭本諱呼塔噶世宗
第二子章宗父世宗即位封楚王置官屬賜名
允廸專心學問與諸儒臣講議於承華殿燕閒
觀書乙夜忘倦
附圖繪寳鑑顯宗畫獐鹿人馬學李伯時墨竹
自成一家雖未臻神妙亦不涉流俗章宗每題
其籤
附張仲壽題金顯宗墨竹卷顯宗去東坡與可
未遠自得汴後漸染文物典章之道所以金之
初政濟濟可觀
附宋濂題金顯宗所畫墨竹右裕陵所畫墨竹
一小枝復自題其右云大定戊子十一月十三
日戲筆承華殿濓按裕陵諱允恭興陵嫡子皇
統六年始生生十六年興陵即位封為楚王實
大定元年也二年五月壬寅立為皇太子八年
正月庚戌授皇太子冊寳二十六年六月庚申
崩所謂戊子乃大定之八年而作此竹時年二
十有三正當受冊寳之歲其在青坊亦已越七
載矣又十八年而厭棄人世未嘗入繼大統而
籤題書曰顯宗皇帝者則其子道陵紹位追諡
十字帝號而廟曰顯宗實大定二十九年五月
甲午也顯宗自正儲貳之後專心問學涉獵經
史與諸儒講議承華苟無大故無一時不在稍
有餘閒輒游戲翰墨往往散落於人間者皆強
勁挺拔可玩或者遂謂其雅好墨竹他無所嗜
殊不知其英敏仁厚慨然有志古帝王之治徒
以降年不永不得與厥父疊照重熙世方以為
恨顧乃以翰墨餘事而稱其能不亦厚誣君子
也哉善乎劉文靖公之言曰天人與竹皆眞龍
其殆有以知顯宗矣龍泉章君溢出示此卷求
題因書而歸之
附明嚴永濬中州集序光孝在儲位二十餘年
事興陵能承意開導四方隂受其賜所謂餘福
被元元者嘗於賜宰相壽日詩見之
附湛然居士集顯宗在東宫時嘗讀東坡鐵拄
杖詩因召侍臣鄭子聃問杖之存亡子聃以在
睢陽為對因以數千緡購於張文定公孫其孫
藏於屋棟子𥅆竟不得一見云
章宗(一首)(補六首)
補歸潛志章宗天資聰悟詩詞多有可稱者其
宫中絶句及命翰林待制朱瀾侍夜飲詩眞帝
王作也嘗為鐵劵行數十韻筆力甚雄又有送
張建致仕歸弔王庭筠下世詩具載飛龍記中
雲龍川泰和殿五月牡丹
洛陽穀雨紅千葉嶺外朱明玉一枝地力發生雖有異
天公造物本無私
命翰林待制朱瀾侍夜飲詩
夜飲何所樂所樂無喧譁三杯淡&KR0812;醁一曲冷琵琶坐
久香成穗夜深燈欲花陶陶復陶陶醉鄉豈有涯
宫中絶句
五雲金碧拱朝霞樓閣崢嶸帝子家三十六宫簾盡捲
東風無處不楊花
軟金杯詞(擘橙為之)
風流紫府郎痛飲烏紗岸柔軟九㢠腸冷怯玻瓈碗纖
纖白玉葱分破黃金弹借得洞庭春飛上桃花面
遊龍山御製(龍山即石壁寺)
嵯峨雲影幾千重高出塵寰迥不同金色界中兜率境
碧蓮花裏梵王宫鶴驚秋露三更月虎嘯疎林萬壑風
試拂花牋為覓句詩成自適任非工
水竇巖漱玉亭
斷岸連蒼山寒巖多積雪中有萬古泉淙淙聲不絶
仰山(燕京西七十里有仰山峯巒拱秀中有平頂如蓮花心旁有五峯曰獨秀翠微紫蓋妙高)
(紫微下多禪刹章宗游幸有詩刻石)
金色界中兜率景碧蓮花裏梵王宫鶴驚清露三更月
虎嘯疎林萬壑風
附癸辛雜識金章宗之母乃徽宗某公主之女
也故章宗凡嗜好書劄悉效宣和字畫尤為逼
眞金國之典章文物惟明昌為盛
附春明夢餘錄慶壽寺舊有石刻金章宗飛渡
橋飛虹橋六大字
附書史會要章宗喜作字專師宋徽宗瘦金書
附大金國志承安四年二月詔建太學於京城
之南總為屋七十有五區西序置古今文籍秘
省新所賜書東序置三代鼎彝俎豆敦盤尊罍
及春秋釋奠合用祭器於是行禮於辟雍祀先
師孔子召郡國學生通一經以上者居之公卿以
下子孫並入學受業每季臨觀課其優劣學徒
甚盛諸生獻詩頌文賦者四百人國主博學工
詩曾於雲龍川泰和殿賞牡丹詠詩云云時五
月初也
附堯山堂外紀章宗喜書畫宣和間嘗以蘇合
油搜烟為墨章宗僅購得一兩價黃金一觔欲
倣為之不能
附太平清話金章宗蓬萊院内宴時所陳玉器
及諸玩好盈前視其篆識多南宋宣和物
附長安可游記下黃牛岡口取仰山道轉一岡
為南莊復歴峻坂土中有三斷石讀之乃知為
大興府西連山棲隠寺金大定初建有五峯八
亭章宗屢游之嘗題詩刻石今亡矣
附秋澗集慶壽精藍丈室之前松樾盈庭景色
蕭爽嘗引流水貫東西梁今水堙橋廢止存二
石屏上刻飛渡橋飛虹橋六字筆力遒勁勢極
飛動有王禮部無競風格寺中相傳金道陵筆也
海陵王(五首)(補)
補歸潛志金海陵庶人讀書有文才為藩王時
嘗書人扇云大柄若在手清風滿天下人知其
大志正隆南征至維揚望江左賦詩其志氣亦
不淺
過汝陰作
門掩黃昏染綠苔那回蹤跡半塵埃空庭日莫鳥爭笑
幽徑草深人未來數仞假山當戶牖一池春水遶樓臺
繁花不識興亡地猶倚闌干次第開
以事出使道驛有竹輒詠之(為岐王時作)
孤驛瀟瀟竹一叢不同凡卉媚東風我心正與君相似
只待雲梢拂碧空
書壁述懷
蛟龍潛匿隠滄波且與蝦蟆作混和等待一朝頭角就
撼搖霹靂震山河
見几間有巖桂植瓶中索筆賦
綠葉枝頭金縷裝秋深自有别般香一朝揚汝名天下
也學君王著赭黃
南征至維揚望江左(一作題西湖圖)
萬里車書盡會同江南豈有别疆封屯(一作提)兵百萬西
湖上立馬吳山第一峯
附繪事備考海陵煬王以才藝自矜好寫方竹
亦有竒致嘗遣使入宋藏畫工於衆中潛寫西
湖圖歸國而繪已象於吳山最高處因有立馬
吳山第一峯之句
附范成大攬轡錄金不鑄錢惟煬王亮嘗一鑄
正隆錢絶不多餘悉用舊錢
附大金國志天德四年冬燕京新宫成主率文
武百官自會寧府遷都於燕貞元元年正月元
夕張燈宴丞相以下於燕之新宫賦詩縱飲盡
歡而罷
附大金國志金主令諸處統軍擇其精於射者
得五千人皆用茸絲聯甲紫絲為上黃茸青茸
次之號硬軍亦曰細軍國主每自詫曰取江南
此五千人足矣
附中興禦侮錄海陵一日發揚州望江亭指顧
江山之勝謂其下曰朕不入浙誓不返國因改
其亭曰不歸臺賦詩云云蓋不歸之䜟於是先
見之矣
附程史金主未立封岐王為平章政事頗知書
好為詩詞語出輒崛彊矯矯有不為人下之意
境内多傳之其居位時好文辭猶不輟將圖南
牧遣施宜生來賀天申節隠畫工於中使圖臨
安之城邑及吳山西湖之勝以歸既進繪事大
喜瞷然有垂涎杭越之想亟命撤坐間軟屏更
設所獻而於吳山絶頂貎已之狀策馬而立題
其上云云遷汴之歲中秋舉杯待月不至賦鵲
橋仙云停杯不舉停歌不發等候銀蟾出海不
知何處片雲來做許大通天障礙髭髯撚斷星
眸睜裂惟恨劍鋒不快一揮截斷紫雲腰仔細
看嫦娥體態明年竟遂前謀使御前都統驃騎
衛大將軍葉伊克將射雕軍二萬三千圍子細
軍一萬先下兩淮臨發賜所製喜遷鶯以為寵
曰旌麾初舉正駃騠力健嘶風江渚射虎將軍
落鵰都尉繡帽錦袍翹楚怒磔戟髯爭奮捲地
一聲鼙鼓笑談頃指長江齊驟六師飛渡此去
無自墮金印如斗獨把功名取斷鎻機謀垂鞭
方略人事本無今古試展卧龍韜韞果見成功
旦莫問江左想雲霓望切玄黃迎路余又嘗問
開禧降者能誦憶尚多不能盡識觀其所存寓
一二於千百其桀驁之氣已溢於辭表他蓋可
知也軟屛詩正隆事迹以為翰林修撰蔡珪所
作詭曰御製反覆他作似出一機杼或者傳疑
益訛抑其餘皆出於視草亦無所致詰錄所見
者聊以寓志怪云(張棣正隆事蹟記所載略同)
附中興禦侮錄海陵所任信者皆宋之叛臣如
施宜生馮長寧張中孚中彥等列置臺省倚為
心腹而李成酈瓊孟斌孔彥舟之徒各主兵務
任為牙爪與之謀為南牧計者未嘗一日忘也
宜生尤為所倚信用以為相力陳南侵計且勸
都汴或陳不可狀海陵曰使吾為中原天子足
矣何為不可遂下詔遷都有咨爾萬方當懷一
統之語
附夷堅志建康歸正官王和尚濟南人能誦金
主亮小詞其詠雪昭君怨曰昨日樵村漁浦今
日瓊川玉渚山色捲簾看老峯巒錦帳美人貪
睡不覺天花剪水驚問是楊花是蘆花
附金小史初金主亮遣施宜生往來為賀正使
隠畫工於中密寫臨安之湖山以歸亮今圖為
軟壁而圖已像策馬於吳山絶頂是時已自有
南窺之意及亮與幸臣梁漢臣遊宫中聞人唱
柳耆卿望海潮曲皆錢塘景物亮問之曰適唱
何調答曰望海潮梁漢臣曰此神仙詞也時孔
彥舟進木犀一株亮喜梁漢臣曰此花乃江南
植以為薪於是亮問朝中誰曾往江南梁漢臣
曰有兵部尚書胡隣曾到遂召之首問錢塘隣
曰臣使江南揚州瓊花潤州金山平江姑蘇錢
塘西湖尤為天下美觀其地更有多多美景但
臣迹不得到只此數景天下已罕况於他乎亮
聞之大喜遂决意南征
附啽囈集孫何帥錢塘柳永作望海潮詞贈之
流播金國金主亮聞三秋桂子十里荷花遂起
投鞭渡江之心時人詩云誰把杭州曲子謳荷
香十里桂三秋那知卉木無情物牽動長江萬
里愁
附金詩紀事案宋羅大經鶴林玉露萬里車書
一首為謝處厚作
公族
密國公璹(四十一首)(補二首)
密公字子瑜興陵之孫越王之長子百年以來
宗室中第一流人也少日學詩於朱巨觀學書
於任君謨遂有出藍之譽文筆亦委曲能道所
欲言朝臣自閒閒公楊禮部雷御史而下皆推
重之資雅重薄於世味好賢樂善寒士有不能
及者明昌以來諸王公子皆不與外交故公得
窮日力於書讀通鑑至三十餘過是非成敗道
之如目前時諸王公子皆不得與外交後稍出
游文士軰亦時至其門家所藏法書名畫幾與
中秘等客至貧不能具酒肴設蔬飯與之共食
焚香煮茗盡出藏書商略之談大定明昌以來
故事或終日不聽客去風流藴藉有承平時王
孫故態使人樂之而不厭也所居有樗軒又有
如菴自號樗軒老人其詩號如菴小藁
補歸潛志璹字仲寳世宗之孫越王允常子也
幼有俊才能詩工書自號樗軒居士宣宗南渡
公以開府儀同三司奉朝請家居止以講誦吟
詠為樂時時與士大夫唱酬正大間余入南京
因訪僧仁上人會公至相見欣然其舉止談笑
眞一老儒殊無驕貴之態後因造其第一室蕭
然琴書滿案諸子環侍無俗談可謂賢公子矣
廼出其所藏書畫數十軸皆世間罕見者後余
適陳送以二詩甚佳又為余先子集作後序一
時文士如雷希顔元裕之李長源王飛伯皆遊
其門飛伯嘗有詩云宣平坊裏榆林巷便是臨
淄公子家寂寞畫堂豪貴少時容詞客聽琵琶
蓋實錄也五子幼曰守禧字慶之年少亦有俊
才作詩與字畫亦可喜狀貎白晳風神秀徹如
仙人公特鍾愛嘗謂余指其書畫曰將以付斯
人崔立之變皇族皆聚於禁中將北遷慶之病
卒年未三十公平生詩文甚多晚自刊其詩三
百首樂府一百首號如菴小藁趙閒閒序之行
於世其佳句甚有唐人遠意不可謂無志者也
秋郊雨中
羸驂破蓋雨淋浪一抹烟林覆野塘不著沙禽閒點綴
只横秋浦更淒涼
宴息二首
宴息春光晚閒眠晝景虛冥心居大道達理契眞如樂
對忘形友欣逢未見書世間幽隠者何必盡樵漁
日日閒忩下簞瓢樂不殊花魁穠且豔湖玉秀而臞憶友
尋詩卷思山展畫圖丹青傳六逸能著老夫無
梁臺
汴水悠悠蔡水來秋風古道野花開行人驚起田間雉
飛上梁王鼔吹臺
自適
晴晝搖涼光長空澹虚碧燕鴻亦何為老翅南又北衰
柳墮殘葉庭戸覺岑寂幽人誦佛書清香縈几席西方
病維摩東臯醉王績俱到忘言地佳處略相敵小齋蝸
角許夜臥膝仍屈能以道眼觀寬大猶四極有書貯實
腹無事梗虛臆謝絶聲利徒尚友古遺直
城西
鴈帶邊聲遠牛横廢壠長人居似河朔岡勢接滎陽禾
短新村墅沙平古戰場悠然望西北暮色起悲涼
送王生西遊(飛伯)
紫陘仙人今淵雲騎風御氣七尺身丈夫恥與噲等伍
故作野鶴昂雞羣往年書劍游梁日咳唾中間滿珠璧
温子徒勞手八叉蘇老猶迷目五色慨然拂袖遊嵩陽
西南陌上書傳香仲宣堂堂舍我去舉杯却愁愁更長
去程相近黃袍節三十六峰如玉列龍門楓葉墮紅綃
洛浦蘆花舞晴雪勲名細事猶秋毫政可痛飲讀離騷
天津月照紫綺裘緱嶺風吹青玉簫我無羽翼隨君起
浩歌相送秋光裏憑高西望青茫茫落日無情下寒水
王生以秋騷見示復以此謝之
三年京國與君遊每恨知君尚未周始露雄文陵楚些
又登長陌佩吳鈎燈殘茅店雞催曉霜落金風鴈唤秋
後夜文星出西洛仲宣知在水南樓
自題寫真
枯木寒灰久亦神因緣來現胙公身只緣酷愛東坡老
人道前身趙德麟(樗軒嘗封胙國公故云)
黃華畫古柏
黃華老人畫古柏鐵簡將軍挽大弨意足不求顔色似
荔支風味配江瑶(鐵簡萬戸以神射名天下)
書龍德宫八景亭
刻桷朱楹墮紺紗裙腰草色趁階斜誰知剝落亭中石
會聽宣和玉樹花
思歸
四時唯覺漏聲長幾度吟殘蠟燼缸驚夢故人風動竹
催春羯鼔雨敲忩新詩淡似鵝黃酒歸思濃如鴨綠江
遙想翠雲亭下水滿陂青草鷺鶿雙
如菴樂事
人間最美安心睡睡起從容盥漱終七卷蓮經爇沈水
一杯湯餅潑油蔥因循默坐規禪老取次拈詩教小童
炕暖忩明有書冊不知何者是窮通
題晉卿王暉寳繪
顧陸張吳寶繪堂風花雪月保寧坊錦囊玉軸三千幅
翠袖金釵十二行數筆丹青參李范一時遷謫為蘇黃
太原珍玩名天下舊跡猶憑古印章
得友人書
聞有書來喜欲狂紫芝眉宇久難忘别離惟歎我頭白
詩句屢成君馬黃公幹羇棲猶洛下孔明高臥尚南陽
冷官領取閒中趣遠勝區區夢蟻忙
内族子銳歸來堂
一旦能知夢裏真平生看破主中賓歸來堂上忘形友
名利場邊税駕人東郭風烟宜蕙帳南山猿鶴識綸巾
清尊雅趣閒棋味盞盞冲和局局新
題潘閬夜歸圖
不是詩人灞水壖又非野老曲江邊風姿便認王摩詰
藴藉還疑李謫仙驢背倒騎蓮嶽下牛腰穏跨竹林前
掀髯對月餘高興明日佳篇幾處傳
漫賦
貧知囊底一錢無老覺人間萬事虛富貴儻來終作麽
勲名便了又何如季鷹未飽松江鱠魯望將成笠澤書
自是杜門無客過不關多病故人疎
寓跡
寓跡山中記昔年西溪卜築欲終焉飄零何在五株柳
離亂難歸二頃田漫叟未能忘野寺道人猶解識林泉
吾鄉已宅無何有一笑醯雞盡甕天
秋晚出郭閒遊
塵中俗事每漫漫暫出城闉藉眼寬沙麓去邊羣牧小
野雲平處一鵰盤殘荷露水秋光晚衰柳搖風古渡寒
此幅大年横景畫魯岡圖上似曾看
老境
老境唯禪况幽居似寶坊酒杯盛硯水經卷貯詩囊懶
甚書彌少閒多夢自長不知何處雨徑作夜來涼
北郊晚步
陂水荷凋晚茅簷燕去涼遠林明落景平麓淡秋光羣
牧歸村巷孤禽立野航自諳閒散樂園圃意尤長
閒詠
歲晚陶元亮平生馬少游凋殘半枯木浩蕩一虚舟鶴
望塵迷眼雞棲屋打頭瓶儲尚蕭索焉敢計莵裘
池蓮
輕輕姿質淡娟娟點綴圓池亦可憐數點飛來荷葉雨
暮香分得小江天
梁園
一十八里汴堤柳三十六橋梁苑花縱使風光都似舊
北人見了也思家
釋迦出山息軒畫
龐眉袖手出巖阿及至拈花事已訛千古雪山山下路
杖藜無處避藤蘿
過胥相墓
亭亭華表映朱門始見征西宰相尊下馬讀碑人不識
夷山高處望中原
秋日小雨
白鷺裴回花鴨遊城南城北幾汀洲綠荷風底飛來雨
做弄今年甲子秋
東郊瘦馬
比歲無秋畎畝空病驂難遣齧枯叢倉儲自益駑駘肉
獨爾空嘶苜蓿風
枕上聽雨
臥聽羯鼔打涼州元是芭蕉細雨秋庭際玉簪開幾許
小窗特地暮香幽
溪景
飛飛鷗鳥自徜徉也解新秋受用涼日暮碧溪微雨過
滿風都是藕花香
題紙衣道者圖
紫袍披上金横帶藜杖拖來紙掩襟富貴山林争幾許
萬緣唯要總無心
春半喜晴
隂寒二月雪含雲兩日開晴淑景新借問海棠紅幾許
杏花楊柳不曾春
漁父詞二首
楊柳風前白板扉荷花雨裏綠蓑衣紅稻美錦鱗肥漁
笛閒拈月下吹
釣得魚來臥看書船頭稳置酒葫蘆烟際柳雨中蒲乞
與人間作畫圖
馬伏波
可歎迂疎一老翁豈堪牀下拜梁松明珠薏苡猶難辨
萬里争教論杜龍
留侯
辟穀輕身慕赤松不知誰舉傅春宫君方避溺猶居水
忍使餘波及四翁
對鏡二首
鏡中色相類吾深吾面終難鏡裏尋明月印空空受月
是他空月本無心
明明非淺亦非深何事癡人泥影尋照見大千真法體
不關形相不關心
夏晚登樓
登樓晚暑復相攻快意清風忽此逢雲似碧山天似水
霽波平浸兩三峯
華亭
世尊遺法本忘言教外别傳意已圓隻履攜將葱嶺去
不妨來上月明船
聞閒閒再起為翰林
蓮燭光中久廢吟一朝超擢睿恩深四朝耆舊大宗伯
三紀聲名老翰林人道蛟龍得雲雨我知麋鹿強冠襟
寶巖空谷西窗夢不信秋來不上心
絶句
孟津休道濁於涇若遇承平也敢清河朔幾時桑柘底
只談王道不談兵
附元好問如菴詩文序密國公璹字子瑜越王
長子而興陵之諸孫也明昌初已受封公以例
授金紫光祿大夫衞紹王時除開府儀同三司
宣宗南渡後封胙國公哀宗正大初進封密自
明昌初鎬厲等二王得罪後諸王皆置傅與司
馬府尉文學名為王府官屬而實監守之府門
啓閉有時王子若孫及外人不得輒出入出入
皆有籍訶問嚴甚金紫若國公雖大官無所事
事止於奉朝請而已密公班朝著者如是四十
年初燕都遷而南危急存亡之際凡車輅宫縣
寳玉秘器所以資丕天之奉著舟車輦運國力
不贍至汴者千之一耳而諸王公貴主至有脱
身而去者公家法書名畫連箱累篋寶惜固護
與身存亡故他貨一錢不得著身方遷革倉卒
朝廷止以乏軍興為憂百官俸給減削幾盡歲
日所入大官不能贍百指而密公尤宗室之貧
無以為資者其落薄失次為可見矣元光以後
王薨門禁緩文士稍遂欵謁然亦不過三數人
而止矣公資禀簡重而至誠接物不知名爵為
何物少日師三川朱巨觀學詩龍巖任君謨學
書眞積之久遂擅出藍之譽於書無所不讀而
以資治通鑑為專門馳騁上下千有三百餘年
之事其善惡是非得失成敗道之如目前穿貫
他書考證同異雖老於史學者不加詳也名勝
過門明窗棐几展玩圖籍商略品第顧陸朱吳
筆虛筆實之論極幽𦕈及論二王筆墨推明草
書學究之說窮高妙而一言半辭皆可紀錄典
衣置酒或終日不聽客去爐薰茗椀或橙蜜一
杯有承平時王家故態使人愛之而不能忘也
字畫得於蘇黃之間參禪於善西堂名曰祖敬
自題寫真有枯木寒灰亦自神應緣來獻胙公
身只緣苦愛東坡老人道前身趙德麟之句舊
制國公祭山陵則佩虎符乘傳號曰嚴祭若上
清儲祥宫若太乙宫五嶽觀設醮上方相藍大
道場則國公代行香公多預焉又有詩自戲云
借來羸馬鈍於墻馬上官人病且&KR0146;無用老臣
還有用一年三五度燒香蓋實錄云公詩五卷
號如菴小藁者汴梁鬻書家有之樂府云夢到
鳳凰臺上山圍故國周遭又云咫尺又還秋也
不成長似雲閒識者聞而悲之予竊謂古今愛
作詩者特晉人之自放於酒耳吟詠情性留連
光景自當為緩憂之一物在公則又以之遯世
無悶獨立而不懼者也使公得時行所學以文
武之材當專面正朝之任長轡遠馭何必減古
人顧與槁項黃馘之士争一日之長於筆硯間
哉朝家疎近族而倚疏屬其弊乃至於此可為
浩嘆也天興壬辰曹王出質公求見於隆德殿
上問叔父欲何言公奏聞伯特雖議和伯特不
苦諳練恐不能辦大事者臣請副之或代其行
上慰之曰南渡後國家比承平時有何奉飬然
叔父亦未嘗沾丏無事則置之冷地無所顧藉
緩急則置於不測叔父盡忠固可天下其謂我
何叔父休矣於是君臣相顧泣下未幾公感疾
以其夏五月十有二日薨春秋六十一後二十
有六年此集再刻於大名門下士河東人元某
為之引
附畫史會要密國公喜作墨竹自成規格亦甚
可觀
完顔匡(一首)(補)
補金史完顔匡本名薩克蘇世祖九世孫事豳王
允成為其府教讀大定十九年章宗年十餘歲
顯宗命詹事烏凌阿愿擇德行淳謹才學該通
者使教章宗兄弟閱月愿啓顯宗曰豳王府教
讀完顔薩克蘇徐王府教讀布薩烏格二人可使
教皇孫兄弟顯宗曰典教幼子須用淳謹者已
而召見於承華殿西便殿顯宗問其年對曰臣
生之歲海陵自上京遷中都歲在壬申顯宗曰
二十八歲爾詹事乃云三十歲何也匡曰臣年
止如此詹事謂臣出入宫禁故增其歲言之耳
顯宗顧謂近臣曰篤實人也命擇日使皇孫行
師弟子禮七月丁亥宣宗章宗皆就學顯宗曰
每日先教漢字至申時漢字課畢教女直小字
習國朝語因賜酒及綵幣頃之世宗詔匡烏格
俱充太子侍讀寢殿實達爾圖們玖珠問匡曰伯
夷叔齊何如人匡曰孔子稱夷齊求仁得仁玖
珠曰汝軰學古惟前言是信夷齊輕去其親不
食周粟餓死首陽山仁者固如是乎匡曰不然
古之賢者行其義也行其道也伯夷思成其父
之志以去其國叔齊不苟從父之志亦去其國
武王伐紂夷齊叩馬而諫紂死殷為周夷齊不
食周粟遂餓而死正君臣之分為天下後世慮
至遠也非仁人而能若是乎是時世宗如春水
顯宗從二人者馬上相語遂後顯宗遲九住至
問曰何以後也九住以對顯宗嘆曰不以女直
文字譯經史何以知此主上立女直科舉教以
經史乃能得其淵奥如此哉稱善者良久謂玖
珠曰論語知之為知之不知為不知是知也汝
不知不達務辯口以難人由是觀之人之學不
學豈不相遠哉顯宗嘗謂中侍局都監富察札
拉曰入殿實達爾完顔恩楚侍讀完顔薩克蘇與我
同族汝知之乎對曰不知也顯宗曰薩克蘇始祖
九世孫恩楚博和哩之世也始祖兄弟皆非常
人汝何由知此顯宗命匡作睿宗功德歌教章
宗歌之二十三年三月萬春節顯宗命章宗歌
此詞侑觴世宗愕然曰汝軰何因知此顯宗奏
曰臣伏讀睿宗皇帝功德欲使兒子知創業之
艱難命侍讀薩克蘇作歌教之世宗大喜顧謂諸
王侍臣曰朕念睿宗皇帝功德恐子孫無由知
皇太子能追念作歌以教其子嘉哉盛事朕之
樂豈有量哉卿等亦當誦習以不忘祖宗之功
命章宗歌數四酒行極歡乙夜乃罷
睿宗功德歌
我祖睿宗厚有隂德國祚有傳儲嗣當立滿朝疑懼獨
先啓策徂征三秦震驚來赴富平百萬望風奔仆靈恩
光被時雨春暘神化周浹春生冬藏
附金史列傳二十五年匡中禮部策論進士是
歲世宗在上京顯宗監國二月甲辰御試匡下
第顯宗惜之謂侍正石敦寺家奴唐古哈達曰
侍讀二十一年府試不中我本不欲侍讀再試
恐傷其志今乃下第使人意不樂是歲初取止
四十五人顯宗命添五人布薩烏格中在四十
五人後除書畫直長匡與烏格俱為侍讀匡被
眷遇特異顯宗謂匡曰汝無以烏格登第怏怏
但善教金源郡王何官不可至哉二十八年匡
試詩賦漏寫詩題下注字不取特賜及第
完顔奉國(一首)(補)
補蒲城志金華州防禦使完顔奉國練軍太華
山隂有書蒲城壁詩云云
書蒲城壁
閱兵肄武耀驊騮仰視蓮峯瞷碧流縱是邊陲狼燼滅
暫喧鉦鼔角聲幽如貔似虎威風銳積玉堆藍爽氣浮
未老君恩須重報終焉更卜隠巖陬
李宸妃(附)
補金臺集妝臺李妃所築今在昭明觀後妃嘗
與章宗露坐上得句妃應聲云云
粧臺聯句
二人土上坐一月日邊明
附金史后妃傳章宗元妃李氏師兒大定末以
監戶女子入宫是時宫教張建教宫中師兒與
諸宫女從之學故事宫教以青紗隔障蔽内外
不得面見有問自障内映紗指字以請宫教自
障外口說教之諸女子中惟師兒易為領解建
不知其誰但識其音聲清亮章宗問建女子誰
可教者建對曰就中音聲清亮者為最章宗以
建言求得之宦者梁道譽師兒才美勸章宗納
之章宗好文詞妃性慧黠能作字知文義尤善
伺候顔色迎合意旨遂大愛幸明昌四年封昭
容明年進封淑妃已進封元妃
三金源
珠赫䆳(三首)(補)
補歸潛志珠赫䆳士元先名玹字温伯金源納
琳明安也雖貴家刻苦為學如寒士善與士大
夫游初受學於辛敬之習左氏春秋後與侯季
書交築室商水大野中惡衣糲食以吟詠為事
詩益工時余在淮揚屢相從講學迨北兵入河
南被命提兵戍亳州已而亳亂見殺年未四十
也少年詩云山連嵩少雲烟晚地接崤函草樹
秋甚有唐人風致
寄劉祁京師
西湖風景昔同遊醉上蘭舟泛碧流楊柳風生潮水闊
芙蓉烟盡野塘幽花邊落日明金勒雲裏清歌繞畫樓
今夜相思滿城月梁臺楚水兩悠悠
睢陽道中
又渡溵江二月時淮陽東下思依依丘園寂寞生春草
城闕荒涼對落暉去國十年初避亂投荒萬里正思歸
臨岐却羨春來鴈亂逐東風向北飛
書懷
關東客子去遲遲飄泊炎荒兩鬢絲三楚樓臺淹此日
五陵裘馬想當時春風草長淮陽路落日雲埋漢帝祠
回首故鄉何處是北山天際綠參差
烏凌阿爽(二首)(補)
補歸潛志烏凌阿爽字肅孺金源世襲穆昆也
風神蕭灑美少年性聰穎作竒語喜從名士游
居淮陽日詣余家夜歸其室鈔寫諷誦終夕雖
世族家甚貧為後母所制踰冠未娶惡衣糲食
恬如遇交游杯酒豪縱可喜余謂使其志不輟
年稍長則當魁其軰流壬辰蹈水死詩才清麗
俊拔似李賀惜乎不見其大成也
鄴鏡
上有丹錫花秋河碎星斗磨研清且厲玉瑟鳴風帚
古尺
背露清光虹一道赤鬛金鱗何夭矯翻思昨夜雷霆怒
只恐乘雲上天去
附歸潛志伊喇都尉瑪努勒字温甫契丹世襲明
安也讀史書慷慨有氣誼喜交士大夫視金源
同列諸人奴隸也嘗為宣撫使便宜鄧豫間以
事杖殺經歴官坐廢後為虎賁都尉提兵赴關
中後由商南全軍而廻病死自號拙軒趙閒閒
為賦之諸公皆有詩正大初先子令葉余往省
會温甫屬余為拙軒銘先子亦有詩
附歸潛志伊喇樞密聶赫字廷玉契丹世襲明
安也弟兄俱好文幕府延致名士初帥彭城雷
希顔在幕楊叔能元裕之皆游其門一時士望
甚重為將鎮靜守邊不擾軍民便之天興東狩
知國將亡率鄧州軍民詣宋人納欵宋以兵馬
轄處之賜第居襄陽未幾病死
附歸潛志南渡後諸金源世襲明安穆昆往往
好文學與士大夫游如完顔錫里兄弟伊喇廷
玉温甫總領瓜爾佳德固珠赫士烏凌阿肅如軰
作詩多有可稱德固勇悍在軍中有聲嘗送舍
弟以詩亦可喜天興初提兵戍譙軍亂見殺
温特赫某(一首)(補)
補温特赫某失其名官陜西州路按察使按金
史有温特赫達字子達明昌五年進士嘗任陜
西元帥府經歴及行樞密院經歴官又有温特
赫富察特真祐間同知鳳翔尹改京兆尹二人
俱仕宦陜西而未嘗言任按察使未知孰是
華清宫
泉聲夜作漏聲長月底驚回夢到鄉知我馬嵬曾過着
枕邊嗚咽問興亡
御訂全金詩增補中州集卷首上
