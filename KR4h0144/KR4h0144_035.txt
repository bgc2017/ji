欽定四庫全書
御訂全金詩增補中州集卷三十三
李扶風節(二首)
節字正臣涇州人吕造榜進士以詩名關中資
性滑稽談笑有味而臨事以幹局稱歴威戎扶
風令初名守節哀宗即位去守字哀宗知其名
謂侍臣言吾不欲人避上一字李守節何故避
之良久曰臣子敬君避之亦可正臣有詩云棓
頭打出和糴米丁口簽來自願軍讀之則時政
可知矣
漁父
舉世從誰話獨醒短蓑輕篛寄餘生半篙春水世塵遠
一笛晚風山雨晴稚乳滿船生事簡魚鰕到市利源輕
旁人莫怪機心少曾與滄洲白鳥盟
有感
亂離何事最堪傷孝子陵前段氏莊鑄鐵作門貽鬼笑
堆金齊斗買天亡春風草滿藏書壁落日狐鳴打麥場
惆悵賢郎一丘土過車腹痛獨難忘
劉勲(一十三首)(補一首)
勲字少宣本出洛陽元魏遷洛陽二十萬家實
雲中故其父祖而上為雲中人至少宣客居濟
南樂其風土遂占籍焉少日住太學與兄譙庭
老俱有聲場屋間南渡後專於詩學往往為人
所傳其先世本衣冠家風流藴藉都無科舉氣
見於文字者亦然嘗有詩云萬里風沙憐病客
幾年刁斗厭寒更人憐直道違時好自喜閒身
與世輕擊筑漫流燕客淚佩蘭誰識楚臣心濟
南云午風襟袖知秋早甲夜闌干得月多又云
船行着色屏風裏人在迴文錦字中百和薰香
風過處萬盤珠落雨來時此類甚多少宣長於
尺牘落筆皆有可觀其樂府如暮鵶庭院春陰
淡之句尤可喜也
補歸潛志劉勲少宣雲中人初名訥字辯老與
其兄漢老俱工詩幼隨官居濟南二十餘載後
南渡居陳數與余先子唱酬為人俊爽滑稽每
樽爼間一談一笑可喜科舉連蹇竟不第年五
十餘陷陣死平生詩甚多大㮣尖新長於對屬
其上先人云南山有後傳能賦北闕無人繼敢
言送余赴試云文章四海名父子孝友一門佳
弟兄又贈王清卿云長拖酒債杜工部新有詩
聲侯校書贈馬元章云曾着麻鞋見天子敢將
道服襯朝衣又畫馬末云神物世間尋不見五
陵春色草萋萋仲兄譙字庭老亦好古作詩不
凡
讀張仲揚詩因題其上
布衣一日見明君俄有詩名四海聞楓落吳江真好句
不須多示鄭參軍
偶作
將軍馬躍五撾鼓客子車行三唱雞白髮書生無伎倆
滿窗紅日醉如泥
杜善甫乞炭
筆口酸嘶解說窮寒爐隨手變春紅因君大笑涪翁拙
費盡竒香得馬通
呈吕陳州唐卿
警盗何煩鼓夜撾麗譙清晝卷高牙春回和氣一千里
雪與豐年十萬家逋賦稍寬新得帖軍書不至早休衙
新年載酒須行樂次第東風遶郡花
秋涼
桃笙乘勢獻微涼紈扇無功送暑光老病不嫌風露冷
莫教添作鬢邊霜
愛詩李道人嵩陽歸隱圖
脱却儒冠已自閒更令家事勿相關百錢便挂青藜杖
不看先生紙上山
元夜陰晦
逐逐雕鞍趁畫輪年芳樂事一番新芙蓉城暖東風夜
楊柳樓深笑語春兩鬢愁添新白雪十年夢到軟紅塵
空庭不見梅花月寂寞春陰最惱人
傷曹吉甫之死
官職雖低首不低爭教有志竟空齎向人指畫將何語
臥壁糊塗不解題小女遶牀猶戲劇老兵伏地亦悲啼
春風繫馬庭前樹只想東齋醉似泥
同趙宜之賦棃花月
雪樹生香淡月邊相媒相合鬭清妍空庭冷落鞦韆影
虚度良宵亦可憐
不寐
酪奴作祟攪秋眠追咎前非四十年一夜蟲聲相計會
倂催白髮到愁邊
戲鄭秀才
張老豆新頻見餉鄭家米鑿不須賒客來粥熟吾能辦
要與齊奴鬭咄嗟
春日
粉蝶耽香夢正迷黃蜂和蜜計何癡小軒無事誰如我
臥看楊花點硯池
答仲和
此身安處苦難尋常羨歸鴉易滿林望遠真成廣武歎
得書空作洛生吟逢人放適村村酒感物悲哀歲歲心
想得濟南花正好抱城春水一篙深
絶句
車轂春雷震屋山馬蹄亂雹響柴關何時得箇茅庵子
不在車塵馬足間
李澥(四首)
澥字公渡相人少從王内翰子端學詩能行書
工畫山水就所長論之詩為長性寬緩笑談有
味居京師十五年日游貴人之門所至以上客
延之善處世不為人所忌嫉雅有前輩典刑累
舉不第年六十餘卒於通許陳留之間
補歸潛志李澥公渡相州人王黃華門生也自
號六峰居士工詩及字畫皆得法連蹇科場竟
不第至六十餘病終時人言公渡賦不如詩詩
不如字字不如畫興定末與余同試開封中選
公渡甚喜有詩呈余先子後云姓名偶脫孫山
外文字幸為坡老知誰念三生李方叔欲將殘
喘寄鑪錘先子和答云瓶有儲糧髩有絲蹉跎
歲晚坐書癡輞川畫隱王摩詰錦里詩窮杜拾
遺應舉尚陪新進士主文多是舊相知春闈看
决魚龍陣未必尖錐勝鈍錘士林相傳以為笑
談
漫書
胸懷平日窗八達伎倆只今龜六藏唯有閒情如老菊
寒花自信晚來香
二老雪行圖
雪明萬仞鄴西山杖屨平生幾往還滿眼京塵空對畫
何時真似兩翁閒
祕書張監墨梅圖(張南人)
眼中只有梅千樹不挂世間蜂蝶花十載江南春夢斷
至今清影在君家
燈下梅影
丁年夜坐眼如魚老矣而今不讀書墻角短檠還有用
瓦瓶相對一枝疎
秦略(一十三首)
略字簡夫陵川人父事軻有詩名工作大字簡
夫少舉進士不中即以詩為業詩尚雕刻而不
欲見斧鑿痕故頗有自得之趣悼亡一首高出
時輩殆荆公所謂看似尋常最竒崛成如容易
却艱難者耶年六十七卒臨終留詩云軀殼羇
棲宅兒孫邂逅恩雲山最佳處隨意著詩魂簡
夫自號西溪老人有集行於世子彥容為黃冠
師今在平陽
拳秀峰
平滑石之俗其俗資磨礱磊醜石之秀其秀在醜中正
如古丈夫貎寢氣質雄又如聖人心孔竅虚明通大都
一拳許含蓄華與嵩大巧本如拙足見造化功好處元
更多摹寫不易工君其善調護抵擊防兒童
雪行
匹馬東來冰雪天蒼山手冷墮吟鞭烟中髣髴聞雞犬
不覺人家到眼前
鳥影過寒塘
著眼分明莫作疑從來形影本同歸不應水底青天上
更有飛禽仰面飛
悼亡
自古生離足感傷爭教死别便相忘荒陂何處墳三尺
老眼他鄉淚數行多事春風吹夢散無情寒月照更長
還家恰是新寒食忍見堂空紙挂墻
元日
新歷從頭數殘冬與我違不知垂老至但覺拜人稀汲
水泥融井看書暖入幃多情墻外柳新綠已依依
贈趙宜之
年時見君行路難喜於長安新得官日來見君鄰婦哭
驚似藍田尋得玉愛官愛玉樂有涯愛君之詩無盡期
古人骨冷不復作主張騷雅非君誰
白髮
臨水時自照照我鬚與眉鬚眉何所似恰似純白絲從
兹一白後寧有再黑時譬如花落地不復還故枝殷勤
語鬚眉聽我自解詩幼小癡讀書既壯多憂思自苦有
冰蘗自潤無膏脂勞生到今日汝白將何辭
同希顏裕之賦樂真竹拂子
覓箇龜毛抵死難直教擊碎釣魚竿世人不用生分别
信手拈來總一般
少室山卓劍峰
神威洗盡世間讐電歇雷閒怒氣收一柄太阿留少室
却擎空掌華山頭
此身
此身日日一簞貧貧裏留殘自在身獨把笻枝行又立
東風花柳不嗔人
榖靡靡上黨公府作
榖靡靡青割將來強半粃急忙舂米送官倉只恐秋風
馬塵起官倉遠在蕎麥山南梯直上青雲間梯危一上
八九里之字百折縈迴環憑誰說向監倉使斛面莫教
高一指請君沿路看擔夫汗顆多於所擔米
麝香
山麝逃風遠谷藏一山行過四山香臍堂自養千鈞弩
枉怨虞人鼻孔長
趙洛道中
柔青初散隴頭桑村落人家布榖忙一段蕪菁渾著角
葉間猶有幾花黃
張琚(二首)
琚字子玉河中人父鉉字鼎臣大定中第進士
仕至同知定國節度使事子玉刻意於詩五言
其所長也如初至華夏云老雨梧桐夜孤燈蟋
蟀秋客同州云秋風留客館夜雨藉僧氊詩人
喜稱道之至有張五字之目集號韋齋
移河中
耕戰連年廢吾知有此行條山猶在眼渭水若為情飽
肉豺狼喜傾巢燕雀驚西樓今夜月愁絶是空城
秋夜
人與年華老愁兼節物雙高風梧墮砌久雨竹侵窗客
簟悲秋臥僧鐘數夜撞更堪衰鬢影蕭颯照寒釭
馬編修天來(一首)
天來字雲章人止謂之元章介休人黃裳榜經
義進士博學多技能畫入神品百年以來無出
其右者屏山常言天下辯士有三王仲澤馬元
章純甫其一也元章住太學十九年貧苦之極
人所不能堪然其談笑自若也大安初調潁州
司候靈壁簿召為國史院編修官正大九年病
殁於京師年六十一劉紹宣有贈詩云波瀾口
頰談玄駛土木形骸與世違疇昔麻鞋見天子
只今道服勝朝衣蓋實錄也元章多作詩欲别
出盧仝馬異之外又多用俳體作譏刺語如云
木偶衣冠休嚇我瓦伶口頰欲謾誰嚙骨取肥
屠肆狗哺糟得醉酒家猪如此之類不得不謂
之乏中和之氣至其賦丹霞下寺竹云人天解
種不秋草欲界獨為無色花雪云夜來窗外渾
疑月今日墻頭不見山末云先生睡起騎驢看
太素一游非世間龍門云白含雲竇雪青補石
門天則知詩者亦當以功掩過耳
補歸潛志馬天來元章太原人擢第與雷希顏
宋飛卿同年為人詭怪好異又喜為驚世駭俗
之行人莫測焉南渡為史院編修官不事修飾
麻絛草履沈浮閭里殊無朝士風雜學通太玄
數又善繪畫及塑像雖居官輒為人塑畫入神
頗善李屏山當屏山殁為寫真且題以贊皆怪
語末曰若到黃泉見魯仲連藺相如道余傳示
其狂誕如此後以病終
山中
青林寂寂鳥關關畫出風烟落照間脱却草鞋臨水坐
野雲分我一邊閒
附畫史會要馬天來能畫作小竹石瀟灑可喜
又雲漢雲卿天來弟皆善畫
張内翰本(一十首)
本字敏之觀津人貞祐二年進士工於大篆及
八分四十歲後學詩詩殊有古意正大九年以
翰林學士從曹王出質客居燕京長春宫將十
年後游濟南病卒
得王子正書
晨鵲何處來飛鳴向前除故人在天涯遺我尺素書為
言長相思夢寐同所居所居亦靡他上論揖讓初覺來
獨愴然淡月留太虚蹇予臨末路世味皆泊如一學未
敢輟尚念客氣鉏切磋與琢磨正恐朋友疎自從吾子
東門乏長者車發揮天人奥大辯孰起予丹陽何高明
吾子昔所廬南軒拂翠筠北潭照紅蕖蝗害非不虐子
食豈無餘灤江固自佳何堪曳長裾春風旦夕至歸哉
莫踟蹰
寄弟
離離丘壠田鬱鬱霜露思相隔二十年旦暮一何悲中
途涉萬里天幸復來歸宴安此懷居愧彼神與祇叔兮
孝且友見義能不疑上念先塋孤亦憫乃兄癡護喪營
大葬勤苦我所知昨朝尺書來殷勤咸及茲燈下展轉
讀涕淚沾裳衣父祔失臨穴子焉庸我為我非羽毛寄
飽食冥然飛田居有素懷行當事畬菑與子奉遺祀沒
身以為期
梁都運斗南新居落成
購材燕市中作室何翹翹老手為拮据百日不敢驕室
成僅容膝勃谿益無聊云胡寫予懷惟是風雨宵先生
名大夫黼衣華四朝楓堂接桂室燕處俱逍遥新築誠
𤨏兮貧飲稱一瓢居之不自陋無乃壯志消孰知君子
心一念恒萬朝滔滔寧我盈凜凜不我凋處樂及處約
所以長囂囂里社來落成賤子亦見招盤餐無兼味至
樂等聞韶我獨何人斯永惟德音昭日居及月諸維此
心搖搖
中秋雨夕呈君美
怪得秋雲不肯晴天公為惜此杯傾無邊清景關人意
多事西風送雨聲桂樹婆娑辜勝賞桐枝點滴厭殘更
殷勤朝鏡休重攬白髮星星又幾莖
九日月中對菊同禧伯郎中賦六首
花上清光花下陰素娥惜此萬黃金一杯寒露三更後
誰信幽人更苦心
九日餘香伴月明一觴亦足暢幽情青樓夜半琵琶語
不說人間有此清
子山牢落去江南賦主悲哀尚一堪只恐秋天聞亦苦
併催紅雨下霜巖(庾信哀江南賦唯以悲哀為主)
病魂招得未渾全瞑倚秋屏豈是禪一夢忽成霜蝶去
草深三逕若為眠
牢落斯文念賈生精神琱琢坐寒更一書草就渾衣臥
恨殺東方不肯明
龍山戲馬賞秋光多少新詩入錦囊磨滅英雄豈勝數
千年依舊一花香
附甘水仙源錄訥菴張先生諱本字敏之觀津
人幼年與真常李真人為同舍生初真常之入
道也先生以嗣續歸之既知牢不可奪乃各言
所志而訣貞祐二年先生中詞賦高第平生工
於大篆及八分作詩殊有古意正大九年以翰
林學士使北見留遂隱於黃冠居燕京長春宫
申編修萬全(二首)
萬全字百勝高平人兄無夷字百福崇慶二年
進士百勝少有聲太學中貞祐二年乙科調福
昌簿不赴隱居盧氏山中以讀書為業作詩有
靜功然不多見也正大中召為史館編修從行
省慶山南征道中有詩云回首秋風謝敝廬﨑
嶇又復逐戎車人生行止元無定一葦江湖縱
所如不數日溺水死人以為䜟云
補歸潛志申編修萬全字百勝高平人與其兄
無夷百福俱擢第百勝為人沈重不妄交好經
學勤勤君子儒也嘗為鄭縣令愛民慎獄不為
赫譽邑民便之後召入史館俄攝監察御史應
奉翰林居京師朝歸閉門講誦不出覩時事不
愜意每欲以母老歸未果也正大末為南伐行
臺辟掌書檄至淮上大雨宵行溺水死士論惜
之趙閒閒為文以祭哀甚初百勝在太學與雷
丈希顏及余先君同舍相善先君嘗稱其為人
後入朝先君已下世余因得從為文亦典雅有
體
病中遣懷
浪走天涯歲月侵病中猶作越人吟野麋本自便豐草
倦鳥寧當忘故林畫像功名元有命乞墦富貴果何心
幾時真脱塵囂累巖穴尋居不厭深
和陳舜俞詩
閙裏那容更出頭石田茅屋唤歸休杜門便與詩書老
過隙從教歲月流盤木見容良自媿錯刀相贈若為酬
酌君安得如川酒醉眼蚍蜉萬戶侯
崔遵(三首)
遵字懷祖北燕人父建昌字曼卿大定二十五
年進士仕至同知武安軍節度使事懷祖事繼
母孝與人交有終始遲重少語未嘗及人短長
少日在太學有賦聲南渡後不就舉選居崧山
二十年課僮僕治生生理亦粗給前輩如趙吏
部子文張左丞信甫馮亳州叔獻咸懷祖丈人
行皆興之詩酒相往來懷祖喜賓客有藴藉從
容文雅使人久與之處而不厭也嘗有宿少林
詩云青山已有十年舊小雪又為三日留其他
往往稱是
送裕之官鄧下兼簡仲澤
青燈别酒夜沈沈力負相思自不任閒裏更誰留我醉
興來無復伴君吟一枝仙桂知難擬千頃黃陂未厭深
為向荆州王粲道安排佳境約相尋
和裕之二首
行李西來便得君相從回首七經春君方備悉原思病
我亦私憐仲父貧底事却成今日别枯腸難著此愁新
鳶肩火色真將驗馬虎何勞更問辛
不幸還能作幸民十年同醉潁川春酒船載我雖堪老
仕路有時或為貧少室山人三日惡夷門紙價一番新
益知哀樂中年事未唱驪歌鼻已辛
王主簿革(一首)
革字德新一名著臨潢人以蔭補官碌碌筦庫
餘三十年正大中以六赴廷試賜出身調宜君
簿為人有藴藉善談笑密公與之唱酬相得甚
歡初在太原作詩有赤心遭白眼笑面得嗔拳
之句公甚愛之有詩寄之云柳塘雲觀千鍾酒
笑面嗔拳五字詩蓋志此也及第後呈同年云
孤身去國五千里一第遲人四十年大為閒閒
所稱德新交游滿天下獨許欽叔與予為莫逆
云年七十八終於雲中
寄答劉京叔
十年相望惜暌違驚見蘭章墮客扉鄭子已聞畊有谷
榮公誰念老無衣水浮落日流無盡山礙行雲斷不飛
千古神州亦吾土幾時同采北山薇
衛承慶(一首)
承慶字昌叔襄城人父文仲承安中進士以孝
友淳直稱於鄉里官至文登令年七十餘卒臨
終沐浴易衣冠與家人訣怡然安坐誦東坡赤
壁樂府又歌人間如夢以下二句歌闋而逝昌
叔資沖澹有父風及識路宣叔王逸賓文伯起
故其詩似之
感興
十日不出門出門春已好竝山花更多十里紅未了朝
看花尚妍暮看花又老蔫紅墮危枝餘香寄芳草人生
秪如此百年疾過鳥安得脱塵寰游戲萬物表
御訂全金詩增補中州集卷三十三
