欽定四庫全書
御訂全金詩增補中州集卷三十五
史學(八首)
學字學優延安人兄才字才長住太學有聲學
優正大中省試第一人釋褐舞陽簿辟盧氏令
卒官妻李氏國初河南尹成之孫女小詩殊有
思致學優嘗客京師有所眷久而不歸李作詩
寄之云百年風樹底垂淚到君前學優得詩即
日命駕
補歸潛志史學學優延安人昆弟三人兄才長
亦知名學優之學長於史傳地理工詩絶句殊
妙年五十擢南省魁後中廷試得主武陽簿頗
有政聲再倅盧氏令病卒興定末與余同試於
廷始識之中夜棘圍談至旦後先子令葉學優
復來游先子殁學優寄挽詩未幾亦下世有詩
數百首
陪陳彥文謁筠泉榮上人
強隨禪客到西禪竹柏團青蔭石泉一首小詩吟不就
閒情元在落花邊
宫詞
寶帶香褠水府仙黃旂彩扇九龍船薰風十里瑤華島
一𣲖歌聲唱采蓮
默翁溪山横幅(默翁龐都運才卿自號)
五雲雛鳳下遼天來作金鸞翰墨仙詩酒償殘鶯館債
簡書薰破鹿門禪自憐歲月塵中老盡攬溪山筆底傳
短草疎林秋一幅典刑人物記當年
李道人崧陽歸隱圖
石壁城頭夜斬關軟紅塵底曉催班道人一笑那知許
門外清溪屋上山
晚梅
孤根春半恰春回剛逐夭桃艷杏開蝶子蜂兒應有語
東風元不為渠來
七夕
箱牛迴馭錦機閒天上悲歡亦夢間月下並肩人不見
蕭蕭風葉滿驪山
醉後
觀魚暫覺心差樂化蝶元來夢亦忙得似醉中都放下
春風自與百花香
過太室
三輔祥開表聖期三呼天壽與天齊殿栖碧瓦仍唐制
洞鎻蒼苔失漢題玉柱已聞安廟祏劍鋒重為剪撐黎
升中剰有辭臣賦滿望鸞旂鳳蓋西(玉柱卓劍二峰名)
附續夷堅志河中李欽叔初生其父之才作湯
餅局有相者為史學優言君後當擢第但當出
此兒子門下為太晚耳學優雅以才名自負不
以相者之言為然其後欽叔二十三省元賜第
中廷試策宏詞科除應奉翰林文字兩預主貢
學優竟出其門云
侯冊(五首)
冊字君澤以門資仕與杜仲梁張仲經劉京叔
游用是得名嘗作樂府云玉階春草傷心碧錦
瑟華年過眼空又云千金買斷青樓月爛醉桃
花扇影風人多愛之壬辰歲病京師圍中作詞
云回首鳳凰城下路人不見月茫茫明日君澤
死其後京城亦丘墟矣
補歸潛志侯冊季書先字君澤中山人不喜學
鬭鷄走狗雄鄉里南渡後慨然有為學心與一
時名士游盡絶少年事喜作詩刻苦自喜自漢
魏六朝唐宋人諸集無不研究初為李子遷所
知薦於余先子亦喜之王飛伯負其材素少許
可一見季書詩即加敬為人任俠尚氣然修謹
無過失與余交最深久居南頓家甚貧遇朋友
傾所有共樂天興改元陳亂失妻獨走大梁詣
余會疾作數月死諸朋友為買棺葬西城余為
誌其墓刻石平生詩甚多同王飛伯唱和南頓
同余唱和梁園又喜效西崑體甚有得其弔一
貴人云歌飜薤露芻靈遠門掩秋風甲第深又
云峰前雨送閨中夢樓上雲凝扇底歌又明月
花樓閒玉鳳秋風桂漏戛銅龍又九疑湘瑟悲
龍竹子夜秦簫引鳳樓又幽鳥弄音花覆地斷
虹沉影水明河又詠雨云勢侵書帙緗芸潤聲
入簾旌蠟炬清又和飛伯云世事催人南去早
夢魂失路北歸遲置之唐人集中誰復疑其非
也
寒食(時年十八)
交游零落葉辭柯歲月崢嶸馬注坡燕子不來寒食過
滿城風雨落紅多
醉中
爛醉歸來驢失脚破靴指天冠倒卓起來白眼望青天
狂氣崢嶸無處著陶潛止酒意有在餔糟啜醨良未害
君看謝奕對桓温得失老兵何足怪螟蛉蜾嬴待二豪
飲中寧有山家濤平明徑訪陳驚座相對春風把蟹螯
學古體
桐風吹月烏啼井蟾波濕露沈雲影素絲牽玉轉泉華
美人睡覺燕支冷銀鈎挂簾北窗曉翠鬟臨鏡雙鸞小
黃衫少年望不來寂寂庭階滿春草
昨朝
昨朝已作春歸辭今日還成送客詩客子春光俱不見
落花寂寂閉門時
楚宫
離宫樓閣與天通暮雨朝雲入夢中回首舊時歌舞地
女蘿山鬼泣秋風
王元粹(三十三首)
元粹字子正初名元亮後止名粹平州人系出
遼世衣冠家年十八九作詩便有高趣性習專
固世事不以累其業故時輩無能當之者正大
末用門資叙為南陽酒官遭亂流寓襄陽襄陽
破隻身北歸寄食燕中遂為黃冠師有十月風
霜侵病骨數家針線補殘衣之句親舊有憐其
孤苦欲為之更娶者子正業已高舉主太極道
院竟不能自返年四十餘癸夘九月病卒詩人
淄川楊叔能挽之云匹婦主中饋雖貧生理存
五言造平淡隻影卧黃昏漫下陳蕃榻虚沾文
舉罇北平家世絶銜恨入荒原從弟鬱亦攻詩
方之其兄蓋商周矣
春日(時年十八)
春日何慘慘春雲何陰陰桃李都未花況乃餘寒侵久
在城市居而無人見尋讀易了一編靜見天地心貧士
寡徒侣古來非獨今
臨高
客子臨高秋思生碧山無際暮雲横但看八月草木落
未見中原塵坌清流景暗徂人易老故園何在夢頻驚
罇中有物同誰盡正要相看醉膽傾
葉縣贈李長源
相見各異縣歲暮風霜清三日同眠食深見故人情藉
問何所歴大梁與秦京悠悠川途永冉冉歲月傾子當
東北馳予亦西南征人事相羇束何時當合并聊斟昆
陽酒為澆胸次平出處固難必勉哉崇令名
送李文起令鄜城
好去鄜城宰當途有薦章長才試縣邑嘉政寄循良遠
路連秋草征衫帶夕陽濟時公等在吾欲汎滄浪
九日
憑高一望客心傷風景蕭條是楚鄉飛鴈欲歸何處去
幽花還似昔年芳詩因感物聊成詠酒為隨人強舉觴
十載蹉跎身事晚每逢佳節轉淒涼
壽李長源
匹馬短衣看此行看君誰信是書生聽詩未覺秦川遠
倚劍長懷晉水清一飯見哀韓信恥千金為壽魯連輕
壯年休灑新亭淚且為江山灌巨觥
旅次
旅次渾無定生涯亦漫勞病求方士藥寒憶故人袍避
俗惟黃卷忘憂但濁醪柴門多落葉昨夜朔風高
西山避亂三首
蒼山多回互四望令人迷過午日已暖殘雪融為泥路
滑不可進弱葛愁攀躋老幼委溝壑不如犬與雞嗷嗷
同行子手中各有攜汲澗為飲食架木為巖栖夜半三四
驚翁媪禁兒啼念我長病母亂離隔東西
野宿不得曉飛霜沾敝袍空山凝寒色天邊星月高憶
昨離鄂城數家同遁逃穿林恐相失前後聞呼號避亂
但欲遠焉知登頓勞俯臨萬仞壑性命輕鴻毛
青青道邊麥知是誰家田山田固已薄榛石復相連旁
有破茅屋日入不見烟藉問舊居者聞亂已西遷平生
苦淪薄對此增慨然甲兵暗宇宙誰能安一㕓愁憂無
從訴仰面視蒼天伐木南澗底雙鹿過我前
還鄂城舊居(四月六日作)
南風兵塵遠病客返舊居入門顧四壁書籍亦無餘數
口共嗷嗷日事將何如屋破未暇葺草滿須當鋤昔去
季冬末今來孟夏初深媿資用絶時時煩里閭
經廢宅
誰家住宅北山隈亂後逋人尚未回惆悵門前是官道
臨風一樹杏花開
登鄂城寺樓
亂後行藏豈自由此身雖在病兼憂一杯徒積黃泉恨
四壁難為白日謀數極乾坤見中否跡隨丘壑恐長休
可憐海内干戈滿獨對江山倚寺樓
八月二十三日夜走西山
婦病不能進兒啼不肯行蒼茫荒野外北風鼓鼙聲老
幼夜中逃失路入榛荆月出天欲曙山頭峰火明鄧卒
一戰潰敵勢遂縱横昨朝使帖下主將亦還營嗷嗷二
十載何時見昇平我生值世亂世亂難為生
哭李長源
十月西來始哭君山中何處有孤墳以才見殺人皆惜
忤物能全我未聞李白歌詩堪應詔陳琳草檄偶從軍
窮途無地酬知己會待昇平輯舊文
襄陽七絶句
江雨初晴江漲發涼風吹水波浪開日暮津頭聞打鼓
越商巴賈卸船來
街頭魚米近頗貴縮項長腰最可珍江東蓴鱸亦何好
能令張翰稱達人
近值喪亂棄中原南來亦復著南冠吾家舊井峴山畔
野老漫作北人看
襄陽城府自古雄千甍萬瓦當晴空短衣少年何處客
相邀一醉楚樓中
城東大堤堤上頭何處女郎同出遊紫蓋留連不歸去
唱歌日暮傍汀洲
江上小兒誇善没一日入水知幾回汝曹未有機心在
緣底鷗鳥不飛來
歎息耆舊不復見欲問土風誰為陳羊公遺碑武侯廟
江邊酒家說向人
武侯廟
武侯祠廟南山曲苔滿荒碑不堪讀客子登臨又一時
秋色蒼蒼入喬木天下不可無竒材千年精爽安在哉
孤吟徘徊不忍去寒日欲下悲風來
萬里
萬里江山動楚吟異鄉風物長年心孤身轉覺乾坤窄
往事空驚歲月深木落高城初過鴈霜飛幽館夜聞砧
蹉跎未遂東遊計醉後悲歌淚滿襟
醉後
雲自無依鶴自孤此生誰信有窮途干戈二十年來客
留得殘骸傍酒壚
丹陽
仙人樓居避蒸濕東樓縹緲羣仙集風吹高柏影在衣
忽驚滿座蛟龍入日晚留連共一觴歸來如夢海生桑
片雲送雨山頭黑傍水低飛燕子忙
東樓雨中七詩
水邊人去燕爭泥風動綠荷香滿溪高樹遶樓遮望眼
獨看山色過墻西
倚樓人看水東流橋上行人却望樓零落故宫無覓處
蕭蕭禾黍滿城秋
多年蒼柏拂簷枝燕子飛來語向誰枕簟不妨留客住
滿樓風雨下簾時
雨入溪樓不見山雨晴依舊數峰閒韋郎詩句王維畫
好在幽人指顧間
庭中野蔓走青蛇窗外萱葵亂彩霞雲漏斜陽雷漸遠
東邊飛雨到瓊華
好風吹袖覺涼生雨後東溪水面平無數荷蓮看正好
却嫌波底亂蛙鳴
溝水清冷樹影圓下樓閒步上樓眠夜來夢裏驚風雨
元是松聲到枕邊
附甘水仙源錄恕齋先生姓王氏名粹字子正
北平之巨族也才高而學贍少有詩名每一詠
出膾炙人口然與世疎闊不事舉業正大間薄
游鄧下漂泊江漢間甲午還至燕遇真常大宗
師即北面事之執弟子禮居長春宫之萃玄堂
年四十餘以癸夘九月無疾而逝不浹旬而見
夢於誠明張君其云為欵曲不異平昔少焉作
詩而别云當時每恨花開早及看花開花已老
花落花開能幾何回頭又見春光好詰旦誠明
書見夢之詩白於真常真常嘆曰子正仙矣聞
者異之先生為人性恬澹無機構廉潔貞介與
人交悉待之以誠聞有道行者雖窮居陋巷必
親之嗜讀書作文尤長於詩其古詩雖淡有陶
韋之風焉
邢内翰具瞻(一首)
具瞻字巖夫遼西人天會二年進士與吳蔡為
文章友仕至翰林待制
出塞
樓外青山半夕陽寒鴉翻墨點林霜平沙細草三千里
一笛西風人斷腸
王太常繪(一首)
繪字質夫濟南人天會二年進士武陟道中詩
云梧葉重勝迎日露蕎秧薄要護霜雲人頗稱
之仕至太常卿有注太白詩行於世
江天秋晚圖
萬頃波間踏浪兒瀟湘秋晚趁歸時四山紅葉風聲健
散入儂家欸乃詞
杜佺(一首)
佺字真卿武功人宋末有詩名於關中兒時嘗
作藥名詩有杜仲吾家好弟兄自然同姓又同
名之句及以五言百韻上乾州通判馬涓涓大
加賞異阜昌中登科蒞官亦有聲馬嵬太真墓
過客多題其詩甚多道陵詔錄其詩得五百餘
首付詞臣第之真卿詩在高等舊有錦溪集亂
後不復見矣子師楊亦能詩尤工書翰奉天楊
煥然云然
馬嵬道中
垂柳陰陰水拍堤春晴茅屋燕爭泥海棠正好東風惡
狼籍殘紅送馬蹄
邊轉運元勲(二首)
元勲字輔臣豐州人後遷雲中祖貫道遼日狀
元輔臣天會十年進士終於河間路轉運使其
弟元鼎元恕
望瀛臺春望
晴雲如困柳如癡丹杏開殘碧草齊一𣲖望瀛臺下水
煖風遲日浴鳬鷖
高樓人散酒罇空漫擬新文送五窮獨倚南窗夜岑寂
一鈎涼月下疎桐
李寧州之翰(四首)
之翰字周卿濟南人宣和末擢第人有勸參童
貫可以徑至官職者周卿謝絶之國兵破洺州
縳見元帥誘之使降語及君臣之際辭情慷慨
自分一死帥憐之遂被錄用後守寧州陷田侍
郎珏黨籍除名徙上京遇赦復官終於東平倅
有漆園集行於世子靈石尉謙孫德元今在鄉
里
書呈仲孚
造物固難量誰能計寒餓失馬乃為福夢牛翻作禍長
溪霜練靜修嶺蒼龍卧魂夢吾已安不勞歌楚些
題密雲州學壁
﨑嶇到此興何堪況復風謠意未諳旅舍蕭條空自遣
胸懷磊落向誰談留連暮雨侵疎牖宛轉飛雲埽翠嵐
因憶林泉歸去好一燈幽夢遶春潭
中京遇因長老
天涯流落偶生還古刹相逢語夜闌歎我歸途千里遠
喜君禪榻一身安松聲不斷風吟細月影無邊露氣寒
分手山堂更寥索冷雲衰草伴征鞍
歲暮
休怪年來白髮新天涯三載困埃塵偶離沙磧窮陰地
收得桑榆老病身對雪莫吟秦嶺句潑醅且醉漢江春
此生自斷無餘事何必區區問大鈞
三興居士(一首)
三興居士阜昌中人
題平陰僧寺
三吳家近水晶宮行坐紅香綠影中今日異鄉僧寺裏
一盆荷葉戰西風
楊興宗(一首)
興宗高陵人宋既渡江故興宗有龍南集予同
舍郎楊君羡嘗見之
出劍門
嘔啞鳴艣下長川萬疊青峰只眼前山鷓啄殘紅杏粉
杜鵑啼破綠楊烟夢迴蜀棧雲千片醉枕巴江月一船
物色誰分杜陵老風騷牢落劍南天
趙亮功(一首)
亮功華州人嘗監富平酒
甘露寺
鄭南峰下寺泉石間疎篁飛雨度山閣閒雲生野塘簷
前松子落厨際柏烟香别後聞鐘磬山陰空夕陽
賈泳(一首)
泳字漢甫洛陽人
題安生僧寺
天會己酉余嘗與王化原李端中同過是寺屬兵厄
甫罹堂宇頽敝繪素剝落秋草野蔓羅生階上盤桓
終日間閴其無聞時風塵未靜竊謂此地當日就丘
墟及今與端中復來則寺有僧簡師矣向之所見頽
者已完葺剝者復嚴潔鐘閣巍焉石塔巋焉庭樹鬱
焉皆向之所未有者也因一讀舊題已經五稔自念
五年之間所向齟齬十步九蹶卒陷機穽豈非禍患
之來有積漸歟抑得失行止非人所能為歟嗚呼事
去如夢人生如寄窮達相推雖賢智有不能免焉者
顧余何足道哉所不知者他日過此寺之興廢余之
得喪悲歡又何如也續題一詩貽失路者共為一歎
云癸丑七月八日題
重來已是五年游憂患相仍欲白頭翻羨亭亭兩竒樹
不知風雨過春秋
御訂全金詩增補中州集卷三十五
