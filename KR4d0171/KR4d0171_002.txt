韋齋集卷之二
新安朱松喬年
古詩
書僧房
陸續流泉自成句來擁紅爐聽山雨道人更有深深
處詰曲如珠蟻絲度几研無塵寒欲霧雕盤篆破孤
螢吐味如嚼蠟那禁咀茶甘未回君莫去
題蘆鴈屏
征鴻坐何事天遣南北飛蕭然如旅人無情自相依
孤葦吹欲折秋風不勝威冥冥一孤騫空費弋者機
寒聲落烟渚相應不我違嗟我識此情手納空歎欷
安知丹青師落筆廼庶幾畫形孰不工畫意識者稀
他時因吾句購此千金揮
題臨賦軒
蒼山圍岑寂下有一水奔閉戸卧風雨束蒿翳籬藩
寥哉祗樹人心遠忘世喧此身自蘧廬長物餘此軒
鳥語幽夢斷香横經帙翻未成借路行自要窺潺湲
遠師淵明意不愧靈徹魂月度了無迹風行偶成㾗
心境兩清妙尺喙何由吞賦詩安所取碧雲未足論
何當拂朱絲窈眇絃吾言
答保安江師送米
不見道人久天涯歲云除朝來食指動忽接送米書
念師折脚鐺五合未省餘雖無覆餗禍尚有乞食逋
云何憐孤客日受飢火驅未曾貸監河矧肯索胡奴
誰言斗升意矯矯超萬夫嗟予事筆耕輕棄南畝鋤
慁煩方外客此計良已疎何時事粗了歸葺五畝居
生涯寄緯竹豈即非良圖不爲泉壤蚓願學江湖魚
陳德瑞饋新茶
空山冥冥雲霧窗春風好夢欹殘缸朝來果得故人
信微凸而么犀銙雙貴人爭買百瓔珞此心兒女久
已降坐觀市井起攘𬒮念之使我心紛龐領君此意
九鼎重雖有筆力安能扛何時來施三昧手慰我渴
夢思長江
㳄韻希旦喜雨
驕陽挾酷暑何啻虎而翼高田土可籭况廼耕與殖
風伯真可訟雲合吹復拆那知下土民糟粕配橡實
古佛棲巖隈旱沴豈吾責應緣賢令尹閔雨丐法力
積隂暝山谷流潤凄几格朝來賀客散置酒浣愁疾
古詩成雲外險句動潜蟄旋看蓑笠出競喜溝澮溢
讙言令與佛念我一何悉嗟我困蒿藜最覺民可恤
何當問牛喘免使訴魚失九關虎豹守懷此欲安適
誰哉此心同吾飽將何日
古風二首寄汪明道
紫蘭初茁芽深壑終自秀骯髒蕭艾中不采則誰咎
兒曹逐紛華壯士保窮陋應知此調同萬世無先後
又
俗士白人眼從誰明此心不欲故人見訶我車徹深
蕭然江上廬客卧詩書林得句不相寄誰賞氣駸駸
建安道中
吾生意行初不謀泛泛何啻波中鷗携家來作閩海
夢三年客食天南陬我先人廬在何許大江之左道
阻脩奉新家有手足愛隻身歸掃先梧楸旋當來此
營斗粟南北顛倒無時休此心轉與世事左自作磨
螘將誰尤安知不滿逹者笑窮逹一戲如觀優咄哉
吾語亦已墮且與造物同浮遊
書事呈元聲如愚起華三兄
隱吏朱墨暇飽眠北窗風時呼方外客逃暑尊酒中
寂寞杜拾遺四壁口不供坐取盤飱疑哀哉豈天窮
何如平生友磁鐡間不容每懷千里駕今作五斗逢
吏行散鳬鶩楸局收鸞龍共話十年舊事往如飛蓬
浮榮真一戲何者爲窮通應須河漢語淨洗芬蔕胷
僕夫適在門客醉尊亦空更爲後日約及此芙蕖紅
寄題起莘家義軒
貞觀盛德後餘慶未渠央舊聞閩海家欲縱燕山芳
教子嗣先訓開軒翼中堂地偏市朝遠几淨書簡香
先生陳太丘飰麋百憂忘弟子真羯胡不聞觸屏僵
一變豪俠窟遂成鄒魯鄉下車里門外他年看諸郎
坐上紆素髮詵詵立冠裳我詩自可絃請以侑壷觴
梅花
山深春未動沙淺水欲冰玉梅於此時靚粧略無朋
露蘂欲的皪月枝挂鬅鬙儼如江漢女可愛不可陵
他年江南路曉粧犯嚴凝尋香烟雨中横斜插茆簦
却數今幾日癡如秋後蠅北嶺枝欲空誰與扶一登
聊分窺水影依我照字燈坐使惜花夢臨風脚騰騰
昔如夢中蝶今學桑下僧了知菩提長念起吾何曾
十一月十九日與仲猷大年綽中美中飲於
南臺
空山欲雪雲冥冥玉梅半開吾眼靑此身垂欲走塵
土聊復舉酒看崢嶸折腰向人不知耻故園可鋤在
千里金昆石友一開眉珍重道人相料理楚江東岸
先人廬竹君安否久無書歸歟何時應白首我食吾
言如此酒
春社齋禁連雨不止賦呈夢得
歲豐農猶飢歲惡何可說哀哉半菽氓罪歲同一舌
年時旱塵漲臘盡不見雪靑皇忽雨我萬頃麥苗活
令尹民父母溝壑思手挈祈年祓齋居有酒不忍設
那知桃李徑狼藉香泥滑芳意一如此坐恐及鶗鴂
郊原佇開晴出勞南畝饁秋成已在眼一醉宇宙豁
更呼湔裙人勸此側帽客和公斜川詩磨石鑱歲月
㳄韻夢得見示長篇
雉馴不因媒鳩暖自呼婦詩成桃李隂知是霹靂手
簿書我亦厭丘壑渠自有却憐支離䟽飽食得薪槱
俗夫嘗世味甘苦半噦嘔知公超然處心跡兩無垢
愁隂老芳物蟲鳥故相誘浪蕊費收拾柔條可結揉
豈無我軰人一醉開笑口那知市門底客倦枕兩肘
眼高可人稀命蹇亨運偶平生願執鞭見謂予小友
細觀愷悌心宜在帝左右却來塵埃中寂寞對五柳
鷇音蔵鵠羽正待荆雞剖學政容窺譜問字當載酒
虚名翻誤夢恐坐箕與斗言詩終不稱永愧賦瓊玖
久雨短句呈夢得
身閑書有味吏傲俗不親小窗據物表掃盡心眼塵
令尹垂珠玉敲門喚行春作意向芳物吾車曾未巾
愁隂入病骨鳩婦聲亦嗔冥冥三日雨桃李迹已陳
空餘深枝間一一青子新穠芳殿春晚猶堪慰佳辰
酴醾曉妝靚芍藥醉臉勻日萼簮嫋嫋風巵倒𥻘𥻘
言當呼短舞抵掌回雙顰年來得相從稍覺安沈淪
豈不掛俗事察公極清真眼中醉鄉路風味良獨醇
流光不容玩尺璧何足珍漓俗益可厭願言勤問津
牡丹酴醾各一首呈周宰
珍藂壓朝露無人羞欲欹春風醉香骨綽約不自持誰
憐曲肱人一笑遣穠姿不言意可了君醉當勿疑
妝淡洗逾靚肌香薰不成皎然月露姿一笑午景晴聊
移夢蝶牀相對戸不扄誰令風雨暴睡起春縱橫
次韻夢得淺紅芍藥長句
十日愁隂病不出卧看春歸無計惜詩翁遣送淮海
春衰眼熨開雲霧拆胭脂注臉勻未遍肉紅借酒生
真色了知造物着意深傾倒春工不餘力年來不顧
溱洧女載酒非公復安適且將妙句寫餘妍欲立佳
名付精識一春頗困歌酒汙回首紛華三太息願言
乞與洗心方歸對爐香誦周易
宿禪寂院
夢中一葉搖江湖困睡不覺身藍輿眼明佛屋麗丹
碧瓦鴟鴺鳳凌空虚疲民日者困苛索半作頳尾相
濡魚鵜鶘數罟兩不置肯念竭澤明年無道人誰與
辦此事斤琢千指開渠頗疑如幻三昧力上方手攬
歸吾廬了知舌本法輪轉咄嗟檀施爭奔輸不辤割
愛一念善誰謂歲惡窮民愚書生䄂手對溝壑力不
能援心煩紆事無大小成者少談說治亂何區區調
卑絃急誠齟齬鑿圓枘方尤闊疎古今罪歲同一口
撫掌一笑皆愚儒
詩約范直夫遊萬葉寺觀瀑泉
萬侯隱下吏夙尚本丘園身投攫金市藂書以自藩
炯然如孤月不受黃流渾要知句律工競病何足論
我生群未俗涇渭非一源同心無楚越傾蓋如弟昆
人生各有役不暇捧一尊風蒲掛南浦念欲東南奔
對牀定何夕青燈照晤言懸知知詩處千尺銀河翻
次韻夢得見示之什
居楚求齊音美惡不同土喧豗俗物華群復有佳處
時從玉璧人商略窮萬古詩如粟牛戲誤得摩頂許
望道渺逾遠久生真暫寓忍持尺璧隂空作秋蟲語
微言儻傾倒河漢濯肺腑向來說詩口自此行可杜
送甌寧魏生赴武舉(有功戰没於邯生後與金虜戰)
建安少年請纓客橫槊賦詩兩無敵辤家去作入彀
英氣拂天狼夜無迹廟堂尺箠鞭羌胡智名勇功付
壯夫引弓没羽世自有敢聞上策當何如
陳仲仁止止堂
以我有限景逐彼無涯知失足踐畏途投身試危機
舟車日奔覆定無丘與夷萬古踐此轍嗟我與誰歸
仲仁古靜者懷璧照褐衣名途嘗一戲回首羞前非
心如得坎水不受狂風吹功名憂不免當復定所之
請觀本無作今復止者誰築堂市門側著書園不窺
蓬藋深一丈圖書周四圍時有好事人載酒問所疑
攫金奮敏手倚市誇妍姿回光時自照何者非吾師
送志宏西上
九州眼一槩餘子真瑣瑣嶽立培塿中喜此高岋峨
如公我軰人取友亦到我揮毫賦垂天風雨卷蓬顆
相期八表遊未覺夙心左解龜醉江閣酒面山月墮
起瞻帝鄉雲感歎不成坐何須飛霞佩自辦凌風舸
瀛洲渺溟渤萬里一掀簸緘詩寄天涯秉燭對新火
那知市門仙斗禄事么麽空餘腸九廻上䟽何日果
有懷舍弟逢年時歸婺源以詩督之
木落天未霜君歸定何時相思如驚鵲中宵未安枝
夢中見阿連鏘然詠新詩寤驚衰葉翻謂是步屧移
攬衣下中庭風露浩淼瀰遥知客衣薄歸來一何遲
平生短檠燈相對忽解頥萬古一舒卷佳處良在兹
是中及物心上與稷契期援古以自例自笑無乃癡
夜义叱九闕側足不敢窺坐令一寸心日抱二柄疑
遲君商略此蛩得兒軰嗤况乃綠髮親倚門鬢欲絲
狶膏非鳳喙車轄無可脂再拜夀百分斑衣舞參差
秋芳未云歇采采黃金蕤萬鍾不足樂古人豈吾欺
九月十七日夜度蔡道嶺宿弥勒院
月出度松嶺露香非羽衣肅肅夜氣清蒼蒼烟徑微
川光浴秋容蘿影挂夕輝冰輪碾空闊飛轍無因依
擬掬星渚波恐觸天孫機偓佺何時見沆瀣聊獨揮
未應青霞志即與素願違稍休塵外軫憩此巖下扉
清吟寫萬籟妙想絶百非不須河漢言盡解紛華圍
飛仙亦戲劇玄學乃庶幾鰲山切丹極歲晚行將歸
遊鄭圃
城郭不去眼而得林壑娛低回撫壯心欲吐無與俱
鏗然一枝笻細磴爭樵漁挽衣徑與飲不省誰爲吾
女貧苦難妍
女貧苦難妍士貧苦難高了知論此者不識一世豪
此身百斛鼎流俗欲手操寧當捨其中局促計所遭
頗疑有若人骯髒棲蓬蒿考槃一丘壑光景不可韜
斯人不我忘空復踰垣逃軒裳亦云華唾去如腥臊
哀哉夸毗子擾擾冠猿猱恬無濟世心閔默死滔滔
朅來事斗禄俛仰身桔橰一官戲人間幾何非餮饕
誰言眷此幘擲去輕秋毫區區欲驕士一哭嗟兒曹
谿南梅花
巉巉石逕鳴枯笻意行詰曲無西東心知幽壑梅已
動一枝寄我曾未蒙暗香横路忽驚顧冰蕊的皪蠻
烟中有如佳人久去眼邂逅相得情何窮𬞞畦壓霜
翠羽亂已覺雪片棲手茸嗟吾辜此來已晩攀條嚼
蕊聊從容玉仙遊戲下塵世絶豔一洗朱鉛空不知
閬苑在何許叱回風馭無怱怱溪寒沙淨迷俯仰坐
待山月來朦朧豈無尊酒相煖熱錦裘起舞如驚鴻
仇池老仙羽化久妙曲三疊餘仙風歸時醉倒不知
(成一作)和明日來此誰能同
再和求首座
道人昔曳羌廬笻五老負雪湓江東犯寒貪覓玉梅
句雖有衲被何曾蒙歸來苦雨熟梅子卷械深卧蠻
烟中詩傳絶境忽入手置我鄕國情何窮十年不踏
江上路漠漠海氣昏貂茸異鄕歲晚慰流落一笑頼
此冰雪容嶠南絶倡誰敢和騎鯨人去塵寰空崑墟
下視堪笑閔雕琢肝腎愁怱怱那知幽子雲雨上風
斤玉斧修朣朧讀詩今我一回首杳若目送孤飛鴻
何時晤語折鐺側坐聽萬籟號天風拈花特地兩顔
解他時與子真參同
奉酬令德寄示長句
閑官屋舍如幽棲寒苦餘業償塩虀忽聞鵲聲作破
竹尺書入手誰所齎交游勝絶似公少矯矯鸞孔依
蒿藜靑冥側足在咫尺誰使狡獪捐其梯秋風溪上
共樽酒擺落羈束忘畛畦紅裳起舞意未足缺月銜
嶺星河低只今跌宕走塵土淸夢往復無山谿新詩
驚怪爛盈幅筆力拗怒蟠虹霓遥知槃礴小窗底得
喪己著一理齊此生同困造物戲未覺與世誰雲泥
雖無絶唱追白雪頼有妙契如靈犀一笑從公豈無
日挽䄂相屬空玻璃不須俗物敗真賞但覓佳處同
攀躋
答林康民見和梅花詩
寒崦人家碧谿尾一樹江梅卧清泚仙姿不受凡眼
汙風歛天香瘴烟裏向來休沐偶無事誰從我遊二
三子彎碕曲逕一携手凍雀驚飛亂英委班荆勸客
小延佇酌酒賦詩相料理多情入骨憐風味依倚横
斜嚼冰蕊至今淸夢掛殘月強作短歌傳素齒韻高
常恨句難稱頼有君詩淸且美天涯歲晚感鄉物歸
歟何時路千里枕樓一笛雪漫空回首江臯淚如洗
上丁餘膰置酒招綽中德粲德𢡟逢年
我生無幾求畢願老葭菼誰令事斗禄飯糲羹不糝
書生亦可憐微物有先感朝来食指動膰肉豐咀啖
恭惟魯司寇道大長坎壈空餘祠千載不救陳蔡慘
永言百世師願學吾豈敢當飢不忘歌既飽復何憾
安能如王孫長物貯頥頷急呼講肆人一醉捨鉛槧
相携桃李徑歷亂蹴紅毶言強三尺喙氣溢一身膽
平生超然處獨嗜逾昌歜詩成持似君莫遣兒輩覽
用綽中韻送正臣正臣欲歸隱而無資故廣
其意以告識者云爾
華裾錦領烏紗幘氣盖當年五陵俠胷中磈磊不可
平拂衣歸來抱長鋏軒然寄傲楸枰間長恨坐隱非
雲山相逢笑我眷微粟我歸未可君何難世人錢作
牛吼音誰能立談夀千金空令擁鼻誦招隱知君心
在仙峯隂故山自欲無歸期作詩但擬淵明詞却愁
他日林下信千里寄我唯當歸
秋懷六首
一
庭柯一葉失風挾凉氣歸湛湛陂水靑芙蕖脫紅衣
非無岑寂士句法妙玄暉獨懷履霜戒德人貴知微
二
真儒六經學文字聊解紛長孺棄諸侯漢庭相公孫
兒口乳未乾妄作黑白分誰能領斯會事往風中雲
三
導江自岷山源淺觴可濫下集大小川千丈水府暗
策策井桐源冋冋窗月淡後生抱竒志黃墨勤點勘
四
市朝富危機匹夫死憑何何如狎鷗子烟雨同一波
行蔵各有趣不在相詆訶我師陋巷人千古冠四科
五
穿堵超玉繩影倒夜窗寂火雲一洗空月露淸欲滴
幽人負痾卧起坐三歎息歸同對牀弟晤語永佳夕
六
揜窗耿不寐道人亦無悰故山新稻香粥魚響枯桐
夢中信了了推枕聞西風少遲穉金壯歸轡與子同
逢年與德粲同之温陵謁大智禪師醫作四
小詩送之
丈室揜槐夏與君同卧痾平生莫逆人裹飯誰見過
跰&KR1271;起鑑井萬古寂不波觀心要知是造物如吾何
又
六年別故山松竹故無恙此身巳天涯飄走復何向
清源老醫師砭僂出投杖勿辤一往勤挹彼上池漲
又
石梁跨蠔山永與方壷久憑君持一杯往酹濟川手
遥知相携處溟渤浸箕斗作詩問大鈞猶有斯人否
又
山河我四大物我同一體誰為苦疾癢搔按不容擬
多生抱此念耿耿未云巳那知知魚樂更有濠梁子
與陳彦時會華嚴道人偶書
屋頭烟雲屯屋下波濤喧團欒坐巳久起扣丹霞門
客至苦舌強目擊翻無言元龍湖海士懷哉夙契敦
清坐鼎足峙妙語流潺湲君遊華嚴海貝葉手自翻
此心扵身世鳥度空無㾗笑我流浪中久披業識吞
讀書談古今綺語生禍根望道渺未見况廼躐其藩
職卑困掣肘見溺不得援未知造物心頗復哀黎元
近窺顔稷意未敢遽揜關躬耕亦細事會要五畝園
釋羈牛在牧駕鼔馬伏轅居然見優劣不比魚熊蹯
持問跏趺人一笑霜眉掀相携妙峯頂暝色窺遠村
解衣略軰行班坐搴芳蓀欲歸意未巳幽徑相與捫
蒼崖出玉醴不受瘴毒温願言同酌此我語庶不諼
書栟櫚院壁
側身西来度千山列仙仙去空孱顔斗升自役應笑
我何苦語曲嬉塵寰歸耕無田仕難合疑此二柄首
鼠間摩挲崖石三歎息我心安得如汝頑
次志宏韻督成夀置酒
歸耕食吾言回首愧江水方争楊子席誰置穆生醴
鄧侯傾盖舊小寢蓺桃李走書納㗖我涎迸齧唇齒
朝来獨何事怒色劇染指雖微射鴻遊顧有捩手鬼
平生談天口得酒便鋒起年来病不觴但要謳貼耳
真成畫蛇足足就酒空矣樊川吐怨句想見紫雲美
何時咄嗟辦一醉吾亦擬噂沓聽群兒口實争笑鄙
内弟程十四復亨歸省用綽中作二章送之
舅家今三世筆耕未逢秋後生抱竒志肯為虀塩留
先廬江遶城歸路柳暗洲勉哉倘有立離闊何足憂
又
讀書學經綸及壯吾已晚譬如抱宿舂求適萬里遠
留君商略比歸袖不可挽流光莫控搏力學副深&KR0548;
韋齋集卷之二
