韋齋集卷之十
新安朱松喬年
序記題䟦
錄曾祖父作詩後序
唐人陶雅為歙州初克婺川天祐中吾祖以雅之命
主婺川輸賦捴卒三千人戌之邑屋頼以安因家焉
是為婺川吳郡朱氏之始祖(邑有朱氏沛國郡)盖初来於歙
之黃墩今歙民有朱氏秋祭或用魚鱉者皆族也家
婺源者貲産甚富有三子事南唐𥙷丞旨常侍之號
其後多有散居他郡者家父歛溪府君即其曾孫也
(即歛溪府君諱甫字全美者曾祖之父也)繼其居第二百年不徙(今普濟寺前)
府君有從兄(陵貫之)少孤力學有時名咸平中以鄉薦
試南宫不利還家隱於卜肆不求聞達天聖中老死
無嗣府君為治後事(今未知其墓)歛溪府君少俶儻事繼
毋甚謹嘗從兄學詩知其大要大中祥符甲寅歲宫
贊杜公為婺源使居吏籍二十年明於法律而鄉里
無怨言景祐甲戌辤吏事歸治生業雖煩劇中賦詩
自如也嘗自集其詩得三百餘篇(諸族中往往有之但不甚全耳)自
為一序效王元之為潘閬詩序體其詩立意教化而
不苟作識者以為自成一家享年七十有六三男二
女(松行曾祖蘆村府君其季子也)惜其無以自發於世因序其後以
貽子孫有起家者為光揚之嘉祐五年庚午仲春旣
望男(從手從辰)序(此蘆村府君所作序也丁酉政和八月十二日重錄)
送程復亨序
廣平程某復亨謂予外兄從予遊於閩者二年予語
以安逸憂患知之詳矣將歸省其毋及其祖毋其可
以無言司徒文子問於子思曰親喪三年未葬則何
服子思曰三年而未葬則服不除也故告之一曰葬
吾舅而後加吉服夫子失魯司寇將之荆先之以子
夏申之以冉有曰喪不欲其速貧古之君子以失位
於諸侯曰喪喪不欲其速貧若是其急也故告之二
曰葺爾居以寧爾親蓬生麻中不扶自直植之榛莾
則與之靡然故告之三曰非爾父之類者勿親也江
出岷山自荆之楚汪洋千里而至于海者大川三百
小川三千以為之助也故告之四曰廣學問以資見
聞傳曰宴安鴆毒不可懷也君子非獨惡懷安之敗
名惡其敗姓也故告之五曰勿懷安禮曰男子生則
以桑弧蓬矢射天地四方示志也夫不貲之軀豈其
浮沈鄉里而名不稱故告之六曰無忘四方之志夫
齊之善味者淄澠之合能辨之淄澠之合均是水也
子歸矣他日執經而来問予能入於常流而不雙其
味乎尚能為君辨之宣和辛丑八月某日韋齋朱某
序
送日者蘇君序
小雅之詩天之生我我辰安在說者謂所值歲時月
日星辰六物之吉凶然則推步人生時之所值以占
其貴賤夀夭自周以来有之矣後世卜筮訾相地理
之學多著於世而六物之語時或見於簡冊自賈誼
王充皆有禄命之語詳其旨殆與說詩者之意合吕
才雖著論痛詆其誣可以捄一時湛溺之弊而天人
之精微才不及也然以其學焯然名世者盖鮮至唐
殿中侍御史李虚中始以造詣精奥之思盡發其祕
其說見於韓退之之墓誌曰以人之始生年月日所
直日辰支干斟酌其人夀天貴賤百不失一二今之
譁世邀利之徒皆祖述其書而未聞有窺其關節機
牙者盖其為技兼五行星曆家之學旣以日時推其
分至氣節之淺深以步日月五星之所次又以其五
行之生死王相淸濁愛惡參稽錯徵銖稱寸較以處
其所賦之賢否厚薄是以其言汪洋虚無而不可執
持間有不合則曰是時豈植表下漏之所定乎此所
以視諸家之技尤難見其工也近世士大夫束書不
學而汲汲趣合於世唯恐不及故此技多售而其言
亦往往而合吾常悼其然而不能救太息而已福唐
蘇生以技来見因以所識十餘人之歲時評之盖十
得八九吾意挾他術也而窮其說則皆有理與吾所
聞於古者不甚相遠也豈偶然邪不然韓退之所稱
何以過然吾方將營百畝之田躬耕於深山長谷之
中共為子職以求其志視一世富貴何啻浮雲之過
目而生廼謂我且進為於世吾旣歎其有學而多中
念斯言之將不驗也故識以遺之生名黻病目視不
踰尺以故不能馳騁其技於四方云靖康丁未四月
望日新安朱某序
富沙驛記
紹興十年今右朝請大夫郭侯璋来守建安不為苛
皦之政郡以無事則曰建為州南控兩越北走江淛
士大夫取道于我者日至而無所於館則問舍於逆
旅昔晉平公為諸侯盟主銅鞮之宫數里而隷人之
垣以&KR1151;諸侯君子譏之今吾於居處遊觀不敢有增
而館舍無所其若四方之賓何如是營表故行牙廢
址子城西南而屬役於其屬葉顒趙伯㫼以九月甲
子經始訖役於十一年三月丁巳土木之工以日計
者凡六千二百而民莫之知也庭戸嚴顯堂室靚深
昏明寒燠皆適人意又東南列四舍於門外食息之
所頒不問館人畢有無闕則雖車馬奔湊而猥至者
皆免與市人役夫肩随踵躐於囂塵塗潦之間附驛
之南列屋三十楹積其僦以憊木朽墍剥墉缺而甓
毀丹&KR0238;&KR0627;堊之憤闇圯落者以時繕之余方食崇道
之禄来客於建郭侯曰願有紀也三代之有司治其
廬舍委積以待賓客者備矣盖秉禮立制而受之官
師細大具舉而豐省有度此所以爲先王之法非後
世所能及也去古浸遠士之甘嗜進趣者&KR1151;詘之不
知而困弊所恃以稱賓客之為故又不及是則或視
事之荒堙廢墜于前者不肯一舉手媮得避慊之便
以誘後人均之二者其處心之私一然則為今之吏
能舉事以便人非役志以干譽而求益也而民不以
為病則旣難矣於先王之法又庶幾不失其遺意雖
欲不書其可乎新安朱某記
建安縣敕書樓記
建炎初詔州縣官寺趣無乏事他不急之役悉禁毋
得以勤民建安縣𪠘自火于戊申之盗仍寓於民居
湫隘單露於令所以賦政百里者甚不足以稱中又
更盗賊廢亂至煩王師群盗始次第伏誅是以凡五
六年猶不克以詔書從事而復於其舊紹興四年今
左朝請大夫長樂石君廉来為令汙菜浸闢閭里昭
蘇始營表縣治故址度材致用百役皆興未幾而堂
廡庫獄與凡令所以聽訟宴客者不侈於舊而皆備
獨門未及作而石君受代以去後三年今令左承事
郎括蒼葉君蒔至曰閈閎卑痺而風氣虧䟽前令所
不暇非以吾諉也吾又趣過目前而曰待後之人窳
不共事不已甚乎且異時遵用建隆詔書即門為重
屋取凡制敕&KR0869;而蔵之其上今無所於蔵而寘之他
所甚非有司尊嚴象魏謹守章程之意乃作新門而
因建所謂敕書樓者十年正月某甲子始作訖於三
月之某甲子以二數之盖三千而嬴嚴正高明父老
来觀莫不豫然動色而相謂縣有大役乃無一吏持
符&KR1127;讙吾里中者盖令隱吾民脫命九死之餘日入
於困窶而將無以生也恕思而勤撫之斯役也猶不
吾及况於奉巳厭私之為乎於是相率来請文以為
記夫置吏以為民也吏遍於天下而柔良介特之民
不獲其所者尚多則材者少也吏材矣私志未泯而
惻怛之誠不至則頥指嚬笑之間有能乘之以齮齕
吾赤子者而况於官有大役乎君子之觀政也得其
素孚於民者而於舉事焉驗之則庶幾矣然則兹樓
之役其亦足以觀夫
尊勝院佛殿記
始予客政和往来建安必舍於城東所謂尊勝禪院
者厦屋百楹淸䆳纓濁常灑然忘其漂泊之勞去之
十年而再至則盗火之餘草出垣端庭穢屋庫而不
可入其徒出没於蓬藋荆棘之間皆慘慘無人色是
時主者非其人土物之出入不可知恬瘠其衆而自
封也巳而執事者案見其罪斥去而以今淨悟大師
祖源易之源數主聞寺輙棄去廬於南山之巔澹然
盖將老焉歲在庚申予罷官行朝寓居建溪之上而
源来見曰吾將首為殿以居佛度費錢三百萬當勸
吾州之人有志於善者使之樂捐所餘以助我是役
也成君必為我記之予曰記易事耳建土瘠而人生
理薄又數經盗自朝廷常閔閔焉赤子視之非常賦
也不忍有所歛將安所取三百萬以佐子乎雖然子
必勉之子能勸子之人施錢以為殿而我不能施文
以為記乎源曰建人自變亂以来行伍田廬之姦媮
快一時福不盈眥族夷鬼飢不見蹤跡吾儕方在水
火鋒鏑之間不自意全今乃復得甘食美衣虞樂仁
聖之澤非宿植善本則何以至此皆將率德蹈義以
道迎善祥鄙爭吝嗇之俗視昔者則旣瘳矣庶幾可
以廣吾師勸道群生之意而幸有所立此吾所自詭
而不刻也明年旣成土木之工若干偉麗工巧不損
其舊盖州之善士某人為之倡而佛菩薩像之費則
助教吳公與獨任之嗟乎人之可與為善雖蕩析困
苦萬折而不變此天賦之秉彛未有知其所由始者
也仁人君子不絶於當世其勢可以鼔舞一世而納
之於善宜不足為難然所謂移風易俗使天下回心
而向道者或曠世而未之見此又何說歟子旣樂道
建人之易與為善因附之以所疑以風曉在位者又
嘉源之不愆其志也為之記其年月豈獨以少壯所
遊而不忍忘也哉
淸軒記
余少時未更憂患視天下之物謷然不以屑意而尤
少所合建陽劉文伯獨繾綣從余遊唯恐後已而余
以貧随牒四方僕遫衆人之後厄窮卑辱無所不嘗
亦聞文伯以鄉舉試禮部時時書来相勞苦意不少
衰余旣稔於世故寓居建水之上盖將老焉見文伯
試於鄉有司埸屋條對之文條鬯精密無中年衰憊
之氣旣又無所合以歸書来曰比卽居之東闢屋若
干楹花藥在列蓻竹以為隂榜曰淸軒間於疾疢取
書史誦於其間客至㵸茗論文悠然不知日之夕也
子為我記之余方汨當世之垢汙恨無饘粥之田可
以歸耕庶幾跌蕩萬物之表文伯之歲事雖靳靳僅
足顧方汲汲求决得失於匹夫之手而不能無介然
於胸次此殆於余所謂厄窮卑辱者未之嘗𡭗文伯
有田廬以為歸異時倦游而反方徜徉此軒誦壁間
之記曰有是哉可以油然而一笑也新安朱某記
䟦山谷食時五觀
右魯直食時五觀語予受而行之猶有愧於藜藿而
况於玉食乎今錄以示諸弟而贊之以三語曰知恥
可以養德知分可以養福知節可以養氣孔子曰我
欲仁斯仁至矣豈欺我哉宣和壬寅五月二十八日
建州龍居院上方書
戒殺子文
政和七年秋予方寓學雲溪之上聞溪上王氏婦死
一日夜而復蘇亟往問之具言所見云死之日方入
室有二吏候於戸間趣之行沙莾中不知日之早晚
也忽至一城通衢列肆如大都市凡其祖先與其親
戚之死者皆驚怪相問勞吏引至官府西廊吏舍舍
中簿書盈屋一吏按簿問婦汝非歙州婺源縣俞氏
女乎曰然具問其祖父名與鄉里皆非也舍中吏愕
然相顧曰是郡縣姓氏之同者呵二吏復往須臾一
婦身血淋漓四五嬰兒攀緣牽挽而至兒狀甚忿切
吏審以州縣姓名祖諱皆是指語王氏婦曰此婦凡
殺五子冥司以其子訴冤甚不待筭盡呼之吏誤呼
汝歸語汝鄉里親戚慎毋殺嬰兒人間容以幸免此
不汝赦也二吏復送婦及河推墮水中乃蘇尋問於
所見追婦家死以其日矣余聞之曰冥漠之事不可
得而知也吾鄉之人多止育兩子過是不問男女生
輙投水盆中殺之父母容有不忍者兄弟懼其分巳
貲輙亦從旁取殺之冥追之悞果然乎則不可知不
然其亦託以竦寤斯人也耶嗟夫人倫之愛孰如父
母之於子者始生之嬰未及咿嚶而恐寘於死父母
兄弟幾何不相率而相殘先王之時未成人而死者
以殤禮葬之未成為人而無辜以死猶云可傷况夫
出腹而殺之無辜而可傷豈不甚哉自予来閩中聞
閩人不喜多子以殺爲常未嘗不惻然也無故殺子
孫官有法甚明顧牽於習俗之昏則雖有法而不能
勝夫法有所不能勝則亦何事於吾言然吾聞吳道
子畫酆都之變都人不敢屠宰者累月夫人固不可
以法勝而可以理動者庖宰且可罷况其天性之愛
乎是未可以厚誣斯人而懸斷其必不可告也故取
王氏婦所見次第之雖然予文之不工豈能使人讀
之聳然如見道子之畫哉其亦區區之意有所不能
巳也他日將有語其子孫者曰活汝者新安人朱喬
年也或由此也夫
韋齋集卷之十
