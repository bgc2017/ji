伐檀齋集卷十二
明張元凱撰
七言絶句
西苑宫詞二十四首(有序)
(夫古之帝王登封降禪類帝禋宗詩書之所稱述者未墜於地恭惟世廟中葉端居西齋宫者)
(垂三十年良由睿智天縱妙應萬幾時適乂安休徵恊瑞日夕望祀蓬萊受釐宣室莫非祈禱)
(長生願言久治蓋不出九重之内能福億兆蒼生豈秦皇漢武梯山航海騁慾以罷民哉草莽)
(遠臣頻遊都邑聞之客座煥焉可紀乃撰西苑宫詞若干首雖未嘗與聞閟宫之玄妙庶幾不)
(誣閭閻之頌說而已)
肅將上帝祀明堂寶鼎昭回日月光九獻不須歌舊曲
詞臣昨已撰芝房
秋殿清齋正受釐迎和門外立諸姬大官不進麒麟脯
御饌唯供五色芝
陳詞瘞玉奏鈞天西苑宫牆近籍田水旱恐煩祠后土
未央深處好祈年
宫女如花滿道場時聞雜佩響琳琅玉龍蟠釧擎仙表
金鳳鈎鞋踏斗罡
鳳閣傳呼魚鑰開中官齎捧御題來直廬夜照青藜火
銀筆如椽徹曉裁
方嶽分符百道飛四時禋類萬靈歸休徵勒石盈青壁
瑞應成圖進紫微
一株沉水萬金裝篆刻蛟龍縷鳳凰工巧敢言歆上帝
精誠唯許格君王
夕烽千里照甘泉一紙降魔勅已傳急遣六丁乘羽駕
火輪金甲淨幽燕
靈藥金壺百和珍仙家玉液字長春朱衣擎出高玄殿
先賜分宜白髮臣
寶籙金籖燦几筵子雲正是草玄年石渠天禄如林士
同校宣和道藏編
千雲裘擁五雷冠祈雪霄開太乙壇符鶴未回金闕静
燭龍猶照玉宸寒
金壺漏水響丁丁直宿宫娥坐月明潜聽象牀龍睡穏
玉階低演步虛聲
通天臺上接三台景命重臨清醮開拜舞不同郊社禮
科儀一一聖人裁
香臺紫氣藹晴空靈貺神休集聖躬垂拱萬年如一日
禮臣何必議青宫
内宫新製玉清符獨賜親臣道允孚何事官家頻顧問
宰公冠上戴曾無
眞人方術鬼神愁出入金鑾駕玉虯濟北少翁曾賜爵
膠東欒大已封侯
金符寶笈護雲英鸞鶴銜將入上清拜受玉霄龍鳳簡
元陽象一字分明
聖朝臣庶洽垂裳慟哭非時秖自傷竟日天威無霽色
容城年少有封章
仙眞異迹豈無因海嶽靈區合有人夜殿焚香親製草
詰朝分遣内臺臣
蓬萊方丈可梯航勾漏丹砂近寄將昨鑄銀山高幾許
試持玉尺殿中量
瑞氣祥雲薄海濱遠藩齊獻百千春進來白鹿高於馬
馴擾金階不畏人
頌美揚休錦繡香柘黃新帕蓋青箱内中書法人間别
壽字能兼數字長
君王常在集靈臺正殿葳蕤鎖翠苔縱是明良不相見
虞廷庶事轉康哉
方士如雲泛海槎采眞元不為丹砂萬金煉就壺中藥
愁殺仙人萼綠華
五憶詩(有序)
(戊寅秋日余苦下體沉痾偃仰一室莫與晤言明月青山數焉通夢頗憶闔閭城外素所游適)
(之地屈指有五乃各賦一詩以貽山靈毋哂經時之不至相期非久之重來爾)
千人石明月
明月青山短簿家笙歌幾處醉流霞瑶光浸石翻疑水
玉露漙空盡作花
文殊寺石壁
朱刹孤危寄上方青冥鷲嶺獨徊翔雲霞散落千層綺
日月昭回萬仞光
石湖草堂
芸窗棐几綠雲流數畝琅玕一徑幽愛住浣花唯杜甫
常來看竹有王猷
虎山橋秋水
石梁秋水漲平蕪髣髴瀟湘入畫圖震澤連天浮玉鏡
洞庭分岫浴青鳬
玄墓山雙桂
玄亭廻合衆山蒼芰服初裁葛屨凉雙樹賸能飄桂馥
九秋秖恐敗蘭芳
和客邊亭四時怨
春
走馬沙場春暮時柳條纔綠向南枝彎弧莫試新開葉
留與征人贈别離
夏
關城榆柳亂鳴蟬晚浴蕃兒飲馬泉不去平蕪驚鴈乳
天涯音信鴈能傳
秋
寢甲邊場淚暗流忽看明月又逢秋昔時雙照深閨影
今夜孤懸絶塞愁
冬
隴水冰堅萬騎屯隂山雪積玉為門禦寒悉是閨中力
浪說軍前挾纊恩
和客閨中四時曲
春
草長花落徧關山久客翻愁歸路艱遂使子規空叫月
三春不見有人還
夏
為愛芙蕖水上開漫將羅襪染芳埃竝頭欲折何曾折
纔入木蘭風雨來
秋
瑶琴寶瑟寂無聲只有寒螿柱下鳴海月一輪通夕照
姮娥應悉此中情
冬
庭樹紛紛霰作花北風吹卷入窗斜天山積雪無歸路
不是征人不憶家
曹太史席上二詠
歌
紅牙翠袖按清商瞥見塵飛玳瑁梁宛轉盡能諧律吕
主人無忝蔡中郎
舞
矜嬌顧影盼雙蛾尚怯當場掩袖羅不赴襄王夢行雨
却隨學士舞回波
弇山園漫成二首
甲第名園綠水洲茂林脩竹羽觴流當年袚褉須臾事
今日蘭亭坐卧游
曲檻文漪綺席香高臺雲樹晚蒼蒼分明江左東山墅
不見歌塵起杏梁
携兒子允文登虎丘寺有感昔遊
暇日停舟綠水隈芳菲不盡夕陽臺舊遊零落何須問
一寺青山父子來
解嘲堂飯治兵使者幕客康從理
雞黍無能尚借人臨卭貴客豈知貧穰田事事須更僕
媚竈區區太主臣
山中二首
清溪瀑溜碧潺湲猿鶴幽棲夕照間采采紫芝高嶺上
携筐兼得白雲還
空山樵路石嶙峋麛鹿悠然狎隠淪松下流泉清似玉
一瓢同漱潁陽人
越中閫帥席上
蓮花為幕玉為觴鸚鵡留題倚鷫鸘三載蒯緱蕭索盡
從君拂拭吐寒光
送客赴嶺南幕
浪說功名馬伏波少年心事在橫戈兹遊得假樓船節
魋結先看解尉佗
春日花下飲
春風青鬢未成絲放逐江湖只酒巵二十年來真落魄
不曾醒眼看花枝
寄長安舊遊
金吾將士羽林郎舊日交遊盡老蒼為報吳鈎貧未賣
猶堪提挈到沙場
同胡侍御崑山傅處士宅看菊
坐見南山對草堂短籬秋色一樽香從知野外柴桑菊
不畏臺中御史霜
三月望與謝都尉玄妙觀賞月
春城樓觀列仙家五夜杯餐五色霞庾亮從来為明月
玄都不是看桃花
寓楞伽寺二首
楞伽山寺欝樓臺湖水臨窗天鏡開巖下疎松池上竹
清音日夕靜中來
寂寂山阿借考槃寒雲飛盡暮鐘殘五湖秋水千林月
一片禪心此並觀
淮南秋日感懷
淮海清霜徧楚宫妍華零落感傷同不知客髩今朝白
但見江楓昨夜紅
宿寒山寺即事
江連雲樹路廻斜鐘起寒山亂暮鴉傍水花枝渾解語
東風吹入梵王家
病起訪曹子念
惆悵朱顔鏡裏更尚餘肝膽照人明相逢不盡悲歌意
萬里滄溟紫霓生
宿弇山園水閣
層楹虛閣宿流雲飛盡觥籌夜色分河漢轉低池水白
海天霜角醉中聞
漫興
館娃宫畔采芳菲相謔曾將芍藥遺白雪漫言人寡和
醉操銀管與文姬
庭桂
室如懸磬酒如泉獨酌悠然桂樹邊重惜金莖不承露
也教離立草堂前
芙蓉湖送客
八月芙蓉湖水清征帆一片挂離情暮雲黯慘難為别
重唱驪駒待月明
江上寄遠人
萬里相思寄楚雲三春桃李徧江濆只因花裏逢君别
每見花枝便憶君
題隠士壁
棲息衡門有道風落花流徑水溶溶空山自愛聽啼鳥
人世何勞問卧龍
夕陽野望
漁梁夕照破寒烟一望蘼蕪徧野田飛盡暮禽江水闊
青山欲斷白雲連
送僧遊天台
乘杯已泛赤城霞飛錫何煩碧海槎經過劉郎舊時渡
莫臨流水看桃花
寺居示弘上人
浩劫終期滅累塵去来爾汝亦何因空潭秋水深千尺
照見人間未了身
在明不赴王官之遷却寄
勲業如山亦易銷况君官不過郎曹縱然賦有凌雲氣
懶向梁園弄綵毫
朗生以春社不赴約寄嘲
羣兒盡駕犢車輕傀儡場中簫鼓迎紅杏春旗黃柳仗
家家社裏醉先生
山行
碧嶺崔嵬鳥道懸夕陽明滅白雲邊斧斤不入山林靜
鳴鶴一聲聞九天
寺夜
解網超然獨出家能持一戒破諸邪空門八月高秋晚
皎皎青旻片月華
弇山園夜雪
綺閣玲瓏夜有輝却看玉樹轉霏微主賓醉後操銀管
併作瑶華散漫飛
上方寺晚眺
孤亭登眺夕陽間木落秋空雙鳥還湖上白雲飛不盡
却聯紅樹亂青山
得友人書頗及勸駕之語漫答
春暉滿地照懸鶉羞說彈冠仗故人雪後僅存東郭履
不堪重踏洛陽塵
松陵舟次呈治兵憲使馮公
花撲樓船錦纜香兵符春暖不飛霜山公一夕同樽爼
能使千秋重葛彊
送李長洲以艱歸濟上
六月寒侵楚水涯冰紈為幕雪為車但凋濟上王生栢
無損河陽潘令花
託潘子會致詢沈君典
傾蓋交情别後眞憑將桐水寄殷勤懷中一片滄溟月
欲報宣城郡裏人
送客
江干四牡正騑騑猶對離樽戀夕暉一領青袍凋落盡
送君行矣賦無衣
偶贈
佳人燕趙獨傾城善舞陽阿掌上輕為雨為雲不知處
襄王夢裏自分明
袁生五十詩
爰生浪飲日亡何漫遣文章應制科六十公孫猶牧豕
較來還少十年多
寄嘲朗生
生計年年問館娃虎頭痴絶不思家賣文纔得錢千百
不買青山只買花
送謝生以南粤戰功謁選北上二首
三載親從上將牙水軍十萬下珠崖漢庭若薄征南賞
海外何人斬吕嘉
戈船下瀨盡邀勲年少登壇獨出羣不是終軍功易建
却因楊僕捷先聞
山居書懷
薛蘿垂戶閉雲烟永謝區中未了緣待得三秋明月夜
青松影裏弄寒泉
堯峰寺同山甫丈看月
高山月出動湖波寶樹珠光夜若何自是清暉戀岑寂
那知人世有笙歌
湖上遲客
石湖溪水碧於苔烟雨扁舟去復回恰有桃花一千樹
春風能遲阮郎來
訪葉茂長
白雲常護草玄亭誰識江南有客星問字未回邀笛至
芙蓉湖上不曾醒
丹陽道中作
高阜荒荒古木稠南徐江水送行舟河山已帶中原色
風雨今為北道愁
高郵湖即事
白馬湖邊白浪生吳儂船在浪中行已知到處風波急
何事栖栖問水程
北河地名楊柳青於此送客
兩岸蟬聲客夢醒片帆初落暮雲停故人無奈年年别
江北江南楊柳青
喜幼元以光禄遷京兆參軍
再看新綬綰銅章年少常趨鵷鷺行花拂綠窗仙署曉
畫眉未了又含香
贈安茂卿
纔入燕京便有聲少年慷慨說荆卿黃金只就青樓醉
不識西園可市名
貽馬用昭
蒼頭款段自長途不事輕肥騎從都獻納舊臣如薦士
孝廉公子世間無
潞河舟中寄朱在明
潞水潺湲愴旅魂故人不共月中樽如何咫尺春明路
恰似吳門憶薊門
約幼元訪彭廣文寓
月落初聞長樂鐘車如流水馬如龍寂寥誰識揚雄宅
載酒同君一過從
送茂卿還無錫二首
玉露金莖未易攀西風斜日送君還潞河楊柳今搖落
愁殺江南庾子山
秋風落葉滿城頭才子思家倦遠游明月放歌何處好
芙蓉湖上一扁舟
飲幼元寓齋二首
不聽延秋門上烏相逢且自對呼盧只今混迹金門客
元是高陽舊酒徒
一樽清夜共閒論幾見長安月色新勢位不常財是累
古來貧賤好驕人
長安送客
上林花滿未曾看客舍霜飛把鋏彈賦就不逢楊得意
且騎款段出長安
廣陵逢陳郎
竹枝歌罷說離情草綠揚州水上城憶汝怕逢顔色似
杏花開處不曾行
題桃花畫扇
碧桃樹底醉流霞記得當年翠袖遮今日漂零歌扇在
令人腸斷故園花
阻風
西風吹浪不能平又阻歸舟一日程正是關河愁絶處
柳條無數作秋聲
伐檀齋集卷十二
