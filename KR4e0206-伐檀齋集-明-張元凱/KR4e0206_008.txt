伐檀齋集卷八
明張元凱撰
七言律詩
長安春望二首
芝房桂殿暮氤氲霄漢歸來鵷鷺羣月出脩眉懸碧樹
露擎高掌拂朱雲宫鶯入柳飛難見廐馬迷花嘶不聞
盡說宸遊多睿藻遠臣唯有誦橫汾
幽燕今是漢西京宫闕參差入太清紫禁銅龍閒夕照
綠楊緹騎散春明繁花總異人間色衆樂能傳天上聲
盛世有謠同擊壤可知無筑和荆卿
西山二首
離宫曾是擬甘泉洞壑逶迤複道連雲暖翠微春駐輦
月明清梵夜迎仙桑乾斜帶秦陂樹碣石遥分華嶽蓮
匹馬鳳城歸路遠樂遊原上望晴烟
巖廊山閣總凌空一望蓬萊積翠中此地布金居帝釋
他時憑玉從臣工尋源引瀑通靈沼剪彩飛花散紫宫
自幸鶡冠栖郡國卷阿千載識詞雄
西苑二首
春晴壺嶠紫城隅掖路雲深柳萬株綺閣跨池因漢鑿
花宫疊石總秦驅峰為翠鳳翔華蓋樹作蒼龍護蕊珠
豈是君王遊豫處豳風無逸殿中圖
曲房宣室自逶迤聖主中宵正受釐湛露曉凝千片玉
甘泉春長九莖芝鳥栖御宿啼偏早花近朝陽落故遲
自識萬機宵旰切望仙臺下草離離
韋氏園林
韋曲曾聞動彩毫名園依舊傍林臯燕驚花落飛難定
魚觸萍開躍自高楚客停觴看屬玉燕姬牽袂摘含桃
亦知洵美非吾土腸斷吳閶醉濁醪
元夕燈讌
公子留賓錦作筵却憐歡賞動韶年瓊枝照夜無雙豔
璧月臨春第一圓幕裏仙姝憐紫玉座中詞客重青蓮
醉歸不問金吾禁魚鑰天明恰已傳
潞河二首
黃金定鼎古燕臺紫氣昭回接上台弱柳繁花三輔合
麗雲遲日九重開殊方照夜明珠入重譯經年雪雉來
輦下何須橫槊賦侍臣不少建安才
潞河花木總榮芬錦䌫牙檣映水濆皇澤此中涵似海
帝城自外望如雲金堤夜發監河使紫塞春歸鎮朔軍
獨愧遠臣猶逆旅悲歌擊楫不堪聞
塞上二首
新捷天驕並策勳未央先遣羽書聞降時瀚海初生月
戰後隂山盡障雲過雁遠逢蘇屬國射鵰難避李將軍
漢宫近有蒲萄築再見桃林散馬羣
霍家初拜冠軍侯雀弁胡纓繡臂韝苜蓿總肥調宛馬
鸊鵜新淬出吳鈎月明青海無傳箭霜冷黃榆乍賜裘
姓字不將麟閣貯丈夫空作玉關遊
閨怨二首
遥山極浦莽蒼烟萬里何由寄錦箋化石未成心尚在
為雲不返夢猶牽鴛鴦豈宿飛狐塞菡蓞難開飲馬泉
縱是封侯消息近春殘花老各潸然
膏沐無光粉黛殘况聞車騎過邯鄲關門百二重重恨
鴈足冰霜字字寒隴水角聲風外聽天山弓影月中看
深閨不識金微塞玉笛空吹行路難
申太史席上漫呈
集賢邸第元如水夾道槐隂已築沙携出爐香分殿霧
折來花朵帶宫霞西清奏瑟南薰散東閣開樽北斗斜
最是情深桑梓客酒酣猶自問宣麻
黎戶部携具寺寓
每依初地借初筵剝棗烹葵代擊鮮一片碧城雙樹外
數椽朱閣百花前西山爽氣秋逾逼北海清尊夜共傳
豈是佛香難供客也知郎署久逃禪
夜飲
高樓絲竹動春城卜夜金巵喜再傾客子短衣俱楚製
女郎高髻半秦聲席移明月抛殘燭屏挾輕雲護落英
不是故歡留達旦忍教巫峽夢難成
春郊
青門不種故侯瓜但着青袍玩歲華郭外啼鶯芳草路
水邊高柳麗人家布衣十日平原飲彩筆三春上苑花
白傅一生空放達悔將清淚濕琵琶
索居
自憐多病強加餐里巷浮沉罷據鞍懷舊十年蓬髩改
傷春三月落花寒志酬投筆元非易事到持杯便不難
敢謂閉門深避世亦知門外有波瀾
送客
澹烟輕霧弄朝暉黃綬翩翩白馬肥芳草綠時秦地别
亂山青處楚人歸官如梅福藏門卒路入桐江識釣磯
異國正須同調客離樽愁見片帆飛
湖上
自笑吾生未有涯乾坤莽莽只浮槎看山不厭聞啼鳥
對酒何須問落花叢菊籬邊元亮宅木蘭舟裏子皮家
菰蘆自狎漁樵伴一曲清溪是若耶
訪友
水國春深長綠蒲傍溪花徑集飛鳬落英似待廻風起
細雨纔侵返照無下榻一樽留孺子閉門三月著潛夫
踟蹰北望浮雲合晚歲扁舟自五湖
寺居
借住空門出世心蕭然一室對虛岑疎松挂瀑時凭几
凉月披衣獨抱琴鳥跡沒階黃葉亂鐘聲過水白雲深
亦知五嶽緣猶在清夜分明夢向禽
田舍
老去為農谷口田五湖烟雨正茫然于飛柳下振振鷺
欲墮波間跕跕鳶試聽滄浪纔和曲再觀秋水就名篇
青山不厭頻来往耐可張融只住船
武陵江都尉過訪
江淹繫馬帝城邊楊柳如絲盡暮烟從事步兵為日久
量移搜粟感恩偏月明寒鋏逢燕市花落春潮上越船
莫以壯年消渴甚漫隨人去飲貪泉
喜吳生除光祿丞
綠綬仙郎白馬生每過東省入西清親裁黃絹將罌進
密傍朱旗引膳行漫托聖朝須縱酒何知薄宦亦調羹
由來作吏能兼隠豈厭時過阮步兵
與陳生
繡甲雕弧走塞垣翩翩策馬獵平原隂符一匣藏黃石
雄劍三軍試白猿敢負陳卿今日酒寧忘劇孟向時言
偏裨涕淚功難建常在行間說感恩
訪賈尉
相見毋煩問姓名下堂睥睨縵胡纓何来方外狂司馬
可是江東老步兵意氣獨傾生素霓悲歌不盡脱青萍
單車欲覓夷門監落葉秋風出楚城
贈翟生
六郡遨遊二十春千金汩沒五陵塵徹侯爭致嚴夫子
中貴偏尋郭舍人躍馬大堤回玉勒呼盧小苑吐朱茵
長安行樂曾無負故國何時一問津
飲越客
結客長安春暮時掖垣楊柳盡垂絲黃金無意歸原涉
綠酒多情約魏其月下藩車聊把臂花間緹騎自揚眉
不知燕市悲歌態共唱吳歈倒接䍦
晏起偶成二首
晏起山窗潄石泉風花片片蝶娟娟鴟夷有腹容吾醉
匏繫無心取世憐揚子為貧猶執戟張平非老欲歸田
杖頭莫訝空携去耐可春衣典百錢
不盡楊花吹暮春芳醅初熟未全貧柴門乳燕窺書卷
細雨清溪濕釣綸八駿骨存空倚市五羊皮棄不干人
幽蘭薜荔將誰種擬卜青山處士鄰
城南宴集
令節芳筵江上開春風澹蕩入樓臺大堤騎馬山公去
東閣觀梅水部來舞袖須留明燭照酒杯寧待落花催
主人誇有閒居賦不倩凌雲蜀客裁
湖上獨酌
柳條黯黯暮隂垂不盡飛花過水湄駒影似憐人世促
鳥言如愬酒杯遲已甘常服唯荷葉若問奚冠是竹皮
失路未須嗟獨往滄洲元與白鷗期
贈淮南沈孟
遊梁入洛久浮萍十載間關住楚城室裏蓬蒿秋自長
牀頭蟋蟀夜偏鳴家貧次骨今原憲時事留心一賈生
日暮樵蘇猶未㸑起看山月照人明
贈陽山顧願
吳市花深醉濁醪樽前携手解綈袍青山宅在無三畝
白雪歌成有二毛肝膽未傾劉越石夢魂先逐鄭櫻桃
江干更赴琵琶約楊柳春風繫小舠
逢客二首
青山同是負明時留滯唯耽酒一巵鏡裏落花長歎息
曲中楊柳劇相思亦知楚國人皆醉敢謂王家掾不癡
裘馬秖今凋敝盡豈堪重見五陵兒
醉裏春風思轉狂相逢屈指少年場當壚若肯留司馬
投篋由他謗樂羊玄草誤人成皓首青袍玩世一空囊
長安三月花如錦曾記連鑣共采芳
酬黎戸部見贈
嶺南才子髩如霜忽贈新詩比夜光供奉昔曾淹李白
度支今復滯馮唐鳳毛散落臨池彩雞舌含餘入座香
愧我燕然無計勒可堪執御老詞場
逢張參伯辱贈漫答
微官羞比執金吾澤畔逢迎楚大夫臘盡郊原多氣色
春回鳧雁滿江湖歌皆成雪初傳郢客自為星乍照吳
傾蓋不須通姓字高陽今古是吾徒
朱總軍自閩海歸慰之
十年多難一身存攬盡貂裘夜不温帶索尚堪吟楚澤
挾符那許過夷門音書北闕更新主涕淚南冠感舊恩
結髮匈奴成白首至今勳業鏡中論
同胡侍御飲王生齋中
黃鳥嚶嚶過水濱柴門猶是杏花新布衣不識乘軒貴
驄馬能諳陋巷貧欲就青山迎謝眺須留綠酒遲陳遵
春宵星月輝輝動醉舞狂歌自主賓
元夕奉同吳興潘中丞上蔡張參伯集鑒止堂
玉律韶年夜可憐金樽彩袖各爭姸羣公總是陽春調
處士能開玳瑁筵戀棟春星同客聚窺簾明月向人圓
清歌按出俱新譜應是周郎意已傳
崑山逢長興徐憲副同王太僕伯仲飲仲蔚宅
仲蔚蓬蒿日閉關解衣散帙共忘還避人猿鶴林中徑
供客芙蓉縣裏山綵筆中原飛白雪青樽東海照朱顔
詞臣總未歸金馬一一相逢吳楚間
上海訪朱邦憲
潮回日落暮雲平樹色蒼蒼浦上城北海草堂多結駟
東鄰花縣遲流鶯諾如季布元無負飲到公榮自有情
莫道朱家純任俠文章能冠魯諸生
濠上逢潘孟喬
河陽公子建安才柳色吳閶共舉杯李郭如仙舟並倚
淵雲成錦賦親裁青蛾細雨樽前濕紅杏春風江上開
知已未忘推轂意昨宵淮府一書來
送張參伯歸上蔡
東風消雪滿征途惜别臨岐酒一壺帆挂大河山月曉
夢回芳草客星孤清時豈厄劉中尉聖世偏容屈左徒
早晚徵書應入洛桃花時節起家無
送汪子建之宣城
聞君書劒慣長征離緒何當一羽輕太史著成游俠傳
少年投贈麗人行啼鶯津路垂楊合細雨江帆春草生
無恙敬亭山在郡送君因憶謝宣城
奉送鍾陽大司徒還朝二首
旌旄拂曙過江津淮海蒼生望後塵少府于今裨國計
司徒端為教人倫白頭自戀垂衣主紫禁偏思曳履臣
最是東南多菜色敢勞天上借陽春
漕府樓船錦纜浮璽書重召漢蕭侯金隄盛夏飛芻擁
玉節芳春露冕遊八座雲霄元北極兩朝舟楫自中流
儲胥總是材官護國士誰堪幕下收
戲簡幼元
處無善策出無才待罪行間事事乖犢鼻着来堪滌噐
魚腸脫却與椎埋殢人春色眞如酒悅世禽言總是俳
試問首陽甘餓者何如金馬漫詼諧
與僧眞弘
游方之外久離羣海上仙山若可分支遁寒暄許玄度
湯休卧起鮑參軍厭隨乞食排朱戸每共乘杯弄紫雲
欲了無生何處是天台松月白紛紛
玄墓山看梅和友人作
芬芳秀色若可餐正月梅花開未殘萬樹俱含蘭氣郁
千崖欲動珠光寒春風披拂白雲上明月常抱青林端
深入山家疑積雪閉門猶恐驚袁安
鄧尉山食楊梅似顧願
楊家果熟白日長錦林廻合雲俱香火齊圓珠滿蒼島
翡翠異鳥銜夕陽海外蒲萄遠莫致嶺南荔枝誰能將
故園提筐但飽食酒後耳熱歌滄浪
過岳隱君宅
溪上柴門晝不開白雲深處有高臺山家細雨啼黃鳥
竹嶼流泉散紫苔綺里不曾歸漢去桃源猶是避秦来
乾坤丘壑能容我何日兔裘共草萊
吳江舟中
五湖芳草愧飄蓬不斷青山入越中窮轍不堪淹阮籍
扁舟今已住張融月懸津樹孤城閉潮落桃花一水通
莫笑漁郎亡所遇朱顔猶可對春風
借住山寺詩八首
虎丘
吳閶何地布黃金海湧峯頭綺殿臨多寶散光搖劒壑
衆香和梵出旃林笙歌總入聲聞道花月終歸止觀心
共指點頭巖下石無生曾悟去來今
天池
信宿精藍未擬還坐臨流水聽潺湲峯蓮倒映仙人掌
沼鏡寒浮玉女鬟不盡白雲生遠岫最深綠竹隠禪關
古來去住元無着莫笑巢由未買山
靈巖
巖廊洞室幾經春梵刹離宫總劫塵宿草自荒麛鹿徑
空山曾識苧蘿人千花搖落存孤塔雙樹婆娑少四鄰
縱是五湖堪一葦烟波何日出迷津
寒山
楓葉蘋花江上村前朝古寺至今存西山爽氣來精舍
萬里關河到寺門檀越隨僧開寶藏醍醐容客借匏尊
中宵禮罷寒山子却聽鐘聲醒夢魂
楞伽
竹房松塢散新晴隔水明霞儼赤城破衲霜前臨牖補
殘經月下遶池行雲流片石元無礙鳥宿疎林自不驚
何事許詢常借住愛山支遁最多情
文殊
落木空山秋夜哀蕭條古寺倚層臺明河尚抱虛檐宿
海日先窺絶壁来花為行香晨已散門因施食午方開
跏趺懶下維摩榻野鹿相依卧草萊
玄墓
禪栖一室五湖東翠巘丹梯覽未窮忽起松濤聲自遠
不飛花雨境皆空暮山浮出雲霞外春水流回島嶼中
寂寞嗣宗雙眼色憑高聊以送歸鴻
堯峯
上方鐘磬白雲深禪徑還從鳥外尋湖面衆山浮碧玉
峯頭尺地布黃金畏人合住無人境混世偏存出世心
不是向平猶有累豈堪重下最高岑
越遊詩十四首
徐閫帥邀遊南屏諸山
越王臺下鳥嚶嚶都護朱旛出錦城一入桃花難辨馬
每依楊柳便為營漫酬綠酒投壺興不盡青山緩帶情
笳鼓豈應飛捷奏春遊亦可頌昇平
同郡張參伯招飲省齋
坐擁熊轓已賜緋省齋猶着遂初衣昔時卿月懸青瑣
今日王春散紫微吏隠清尊消案牘訟閒好鳥報芳菲
材官自爾成疎慢入幕應慚國士非
吳杭州招同黎閫帥集城西公署
結駟乘春小隊斜朱衣同拂赤城霞行營十里新栽柳
屬邑千門舊種花鳳斝亂飛青玉案虎符高卧白雲衙
海波息處銷兵後治行吳公孰可加
唐觀察招飲洪尚書園亭
名園樓閣散春晴飛蓋初停黃鳥鳴疊石為山開綠野
鑿池引水接滄瀛露花靚女臨妝色風籜尚書曳履聲
獨訝主人渾不見翻令過客易含情
西湖即事二首
十里長堤柳色新六橋凝碧水潾潾桃花似妒青樓女
楊柳如思白舍人鶯語風前猶自澁山容雨後尚含顰
武陵舊日通来往不向漁郎數問津
錢塘蘇小茜羅衣短棹穿花過釣磯望帝聲中怨離别
夢兒亭下惜芳菲微風吹藻鱗鱗浪落日銜山樹樹暉
最是碧雲隨處合美人乘興夜忘歸
紫陽庵
如何城市有仙家洞壑玲瓏石磴斜松檜翠流衣盡濕
芙蓉紫散屐生霞令威蛻骨真成鶴曼倩蟠桃又着花
清夜下方栖使者洞簫聽徹寂無譁
北高峯
招提與客共探奇蔓草垂蘿手自披千尺懸崖天欲近
一杯滄海世堪遺振衣片片青雲落策杖冥冥黃鵠隨
莫向江山觀幻泡望中吳越幾推移
九里松
長松九里鬱葱哉偃蓋蟠空接上台不盡五株封泰岱
却從三竺問徂徠壑藏風雨龍鱗老濤挾雲霄鳳吹哀
竹箭江南良足美那知此有棟梁材
玉泉寺觀魚
深林三月亂啼鶯寂寞龍宫一沼平花落錦鱗霞片片
鑒空潭水玉英英齋分法食非貪餌池對禪關是放生
豈為望淵終有羨朅來濠上已忘情
飛來峯
何來萬玉碧氤氲登陟曾探石室文古洞玲瓏通日月
虛巖窈窕護風雲行空豈受秦人策幻住元從淨土分
只恐靈山復飛去真如那肯近聲聞
藕花居
浮槎何必訪蓬萊太乙舟前綠玉臺天上散花雙女侍
水邊顧影六郎來碧筒漫倚澄波摘白羽還將明月開
蓮社暫依心不染行藏未許海鷗猜
伍行人廟
英風蕭瑟廟荒蕪千古還嗟烈丈夫市上吹簫頻賽社
祠邊種梓任樵蘇不勞五戰曾空郢猶剩孤魂看破吳
潮汐至今排雪浪素車白馬怒號無
岳王廟
古墓前朝獨有名忠魂曾受璽書旌功高主意疑韓信
運厄天心忌孔明南渡江山數行淚北轅戎馬幾空城
草間酹罷殘碑濕腸斷黃龍痛飲情
伐檀齋集卷八
