伐檀齋集卷一
明張元凱撰
五言古詩
雜詩二十首
時序有代謝晦朔若循環靈景歘以馳六龍杳難攀舜
華曜曦林蜉蝣息夕寰流運感人思履世云孔艱菌芝
想霞外孔翠悲籠間棲遯託素業韜精保朱顔迅彼雲
螭駕遲爾冥鴻還長揖當塗客去矣歸空山
閶闔有高樓巖巖臨萬雉財賦五都雄聲利三川侈千
花含碧城九衢廻綠水拂雲韶頀音照地明光綺我世
授一廛蓬蒿吳趨里閉戶歲月深凉風日夕起馳光娛
樂散幻景繁華徙至哉物外遊超然忘所履
大運若轉轂鴻鈞回化光窮達須有命順時以行藏君
子或豹變大人或龍翔誰為鼔其機所過神無方南箕
下人間帝命弼有商何知肖形者宛在版築傍濟旱霈
霖雨調元攝隂陽乃識宇宙事固吾分所當
吾友好名士居然抱明哲碩人賦考槃圭組良不屑朝
刈中原葵暮采西山蕨陟嶺高雲旋濯水空潭澈白璧
不可為寧以青蠅缺皎皎機上絲豈同緇塵湼獨有孤
松樹蒼姿照白雪異彼夭桃花甘以色取悅
毁譽不可校榮顇安能期飄風逐浮雲怳惚萬象移頭
白失塞馬衣文附靈犧不為智者慮則為達士嗤名勲
盖一世世改人不知區區千金子徒戒垂堂為矧乃草
莽間暫借鷦鷯枝得酒儘舒嘯短鬢春風吹
天上白玉虹延袤十萬里昭回下紫溟飛來跨瑶水仙
人挾之遊飄颻靡所止祖騫尋河源浮槎適孔邇長揖
銀漢間相遺赤虬履乃飾雙明珠加緣五色綺提携未
輕著納令授孫子千載俟風雲一附鸞鶴起
英雄樹大業端倪莫可循出處更險夷變化驅鬼神釋
来有莘野投竿渭水濱潛龍豈久淹躍淵始見鱗落落
屠與釣相繼擁朱輪尺蠖具至理其屈求以伸蠛蠓能
飛揚靈貴矧乃人大禹惜寸晷分隂當自珍
楚人云千金不如布一諾由也以片言折獄良不錯忠
諒在人耳隠然聞諤諤對談恒借軀萬乘遺如屩所以
國諸侯不負布衣約意氣吐白虹千尋走寥廓今人徒
囂囂此道委溝壑仲連寧蹈海豈獨秦風薄
凉風起昨夜大火忽西移蟋蟀啼近牀流螢飛入帷白
髮竟盈把丹砂尚無期朝散陸賈金暮披張衡詩四愁
鬱不開萬金亦奚為歎息竟無語俛視川波馳孤懷易
成感失路多所疑朝緋猶可典日日傾芳巵
屏居臥南岡策杖遵行葦凉風吹絺衣澄江澹生朏縱
睇秋旻高雲英何韡韡感時鳴蟋蟀閱世遺葑菲鶴豈
願乘軒龜且聊曳尾侘傺辭帝閽偃蹇伴山鬼龐公荷
耒耜君平謝筐篚白首抱明德斯人豈不偉
玄霜凋碧草熙陽媚紅芳地道順天施不違物理常蛾
眉對尊酒螓首臨鏡光綵樹棲鸑鷟綠波蕩鴛鴦榮華
銷逝景娛樂安久長南山孤生栢結根丹崖傍貞榦回
造化葉葉生馨香願借黃鵠翼與之同頡頏
朝為清廟詩暮作明堂賦賦剪秋空雲詩濯錦江露織
成文綺霞挂在珊瑚樹聲價比南金光耀掩大璐緘之
贈所知無媒得君路從兹失顔色颯如枯蓬暮遂令棄
中衢咄嗟誰復顧楊意若可逄薄言一往愬
仙人佳何許迢迢白玉京弱水懸碧海赤城凌太清昨
遇壺中公引我接容成倒著蒼鳧舄横吹紫鸞笙泠然
飲一勺丹液融金莖手拈贈三花回車下蓬瀛歸來見
鄉井偪促還自驚招邀向時鶴跨躡遊八紘
灼灼芙蓉花開在秋江側彷彿臨鏡妝嫣然好顔色美
人日暮來搴裳嬌無力甫采聊自佩再采還自匿欲以
寄遠人明我長相憶浮雲天外馳長江限南北搔首無
一語仰看雙飛翼踟蹰怯獨歸烟水微茫黑
結髮慕遐躅息駕懷幽竒去來山林客寤寐濠梁期岸
沙皓明滅陂岡鬱參差坐弄霞上月載采巖下葵野酌
草昧中素襟松風披蹈海魯仲連逃山介子推遺榮終
自愛任智亦何為向來冥寂意唯有孤雲知
有士客長安三冬有旨蓄射策苦不收歸來臥空谷對
我長歔欷悲風生林木未得平津延已見咸陽逐一言
足取相奚必三千牘無歌可指鳳有賦元因鵩徬徨亦
何為唯共窮途哭展也詩人言蔌蔌方有穀
雨散無聚時河奔無還流歲月不我與逝矣難再留隙
駒眞促景富貴焉可求欲追凌風翮雲中無輕舟衛霍
甫青鬢功業等山丘廣也七十戰白首不得侯成固由
天幸敗亦匪人謀嗟嗟惜日短秖為達士羞
吾祖産濠梁偶成風雲會潛壑攀飛龍薄海生霖霈底
定錫大封驃騎功居最桓桓鎮南國天子賜旌旆祇受
不世賞山河元礪帶本從代邸功汗馬同豐沛瓜瓞延
秦吳兩地濫冠盖煢煢余小子歲月微祿賴
東海有佳人矯矯雲中姿回翔自千仞翻然斯來儀光
彩照四極聲華馳九夷鳳凰世希有衆人乃見疑歸巢
弇山顚孤蹤蓬瀛期曰余久沉冥附翼驚以嬉遺我綠
綺琴飲我白玉巵巵酒良取醉琴調罕所知
冥鵠恥淹棲良駟喜超軼出門聊顧盼歲月眞如失春
陽麗其暉秋霜淒以瑟俯仰二十年浮沈如一日貞士
黃口讒淑女蛾眉嫉甫動季鷹思再被展禽黜苔繡芙
蓉匣雀羅蓬蒿室所有金僕姑已換銀不律
覽古詩十首
弱冠厭經學夙抱四方志慷慨少年場游談古人事列
國稱豪雄翩翩公子四竝負絶世資矧藉王公位而何
多窮交不棄抱關吏攬轡驕顧盼抱劒同寝寐籌畫總
若神肝膽良可視踴躍赴人急湯火敢言避斯人忽千
秋末由一附驥結客固有心食貧乃憔悴
邯鄲得和璧居然啓秦釁宦者薦舍人持獻蹈白刃却
立竟不前睨柱久不瞬彼負連城約我以空手進明月
藏在懷飄風歸何迅崤函百萬師敢奪匹夫信始著章
臺名終善澠池儐鼔瑟不能辭擊缻強相引一人氣奮
揚一國威自振犬子成都生矢心良慕蕳
主罕能知人士實感知已所以古豫讓報仇良不止一
入塗厠中再出隠橋涘漆身若被繡吞炭若饗簋大義
激其仇仇衣惠然褫所為雖極難所志在必死死者已
無後死亦何為爾烈士固有心存乎上所使儻彼筮仕
初即遇以國士將報智伯者而報中行氏
秦人謀席卷六國俱吞聲季子起閭閻鼔舌能傾城揣
摩天下事了若指掌明連親從自合投隙離其衡廿載
函谷關晏然無甲兵計畫良亦偉權變業已行惜哉侈
金多所至令人輕卒被反間死夙昔空營營不肯帝秦
者齊有魯先生功成不受賞千載多令名
九月旅燕京清霜飛馬鞍偶與酒人遊因思太子丹屢
避田生席日奉荆卿餐縞衣送將遠變徵聲無歡委肉
餓虎蹊燎毛洪爐端吁嗟徐夫人不落秦王冠遂令易
水上千古悲風寒先朝欲報仇臨菑終見殘今日圖雪
恥智慮亦已殫強㬥適天幸壮士摧心肝
達節聖所貴止足愚罔圖歴觀功名士負乘摧中途獨
慕文成侯始終與道俱沛中殆天授圮上非神乎扶漢
漢已王仇秦秦已無白首未言邁赤松以為徙於此猶
人間忍見良弓枮晚歲招四皓羽翼聊代吾出處何從
容千載稱為儒西京誰繼躅賢哉二大夫
大樸日已漓小智恒自伐漢廷功名士石奮能超越醇
謹本少文中涓受書謁洵美一家讓萬石供歲月建歸
入子舍忘已垂白髮慶誤坐車中乃甘肉袒罰馬尾數
何勤中帬澣無歇抱拙竟奚為履道㒺有缺眷焉簡帝
心尊寵獨昭揭功高信越輩驕矜中道蹶
漢家擊匈奴調發不停軌戰骨窴顔山流血䟽勒水度
幕愁單于奏凱喜天子茅土錫有功丹書曜連璽獨惜
飛將軍無能建尺咫白首失期會塞下飲恨死遺腹有
門風吁嗟輮戎壘軍敗鼔不鳴空拳何能耳期展曹柯
盟竟作莫敖祀彼蒼良不仁祖孫厄如此
古之飲者流沉冥自夷曠邁迹隘區中逸情出雲上如
何灌仲孺罵坐日怏怏丞相生貴甚杯酒深責望魏其
失勢人安能保無恙塊壘澆不開潁水翻濁浪嗟嗟老
秃翁舉止竟踉蹡我亦事麯蘖尚論獨惆悵達生貴忘
機韜精齊得喪願從竹林遊頽然且酣暢
生長夫差城里有翁子宅翁子少也賤落魄無推擇長
鑱持且負短歌行自適骨肉棄中塗遑遑欲頭白將軍
西入關富貴頗相迫微露會稽印驚散守邸客衣繡歸
故鄉顔色非疇昔有司所治道是常賣薪陌乃知被褐
人恒自懷和璧賢豪在人間豈以困窮厄
雜擬詩六首
少小結游俠長大慕豪英六郡已脫籍三輔乃有聲藏
活以百數脫死常獨行風沙撲馬首關月候雞鳴將軍
言郭解公子拜侯嬴彼非有一命權可當專城所以竒
節士慷慨說捐生大笑東家兒殺人隠姓名
東都多妖麗住近春明門單車來俠客駟馬回王孫妝
成耀皎日結佩鳴瑶璠舉止有飛態流目無定源金尊
浸圓月綺被繡雙鴛色笑延新寵肝膽懷舊恩團扇總
含悲前魚羞自言容華易零落撫枕憂心煩
有客住吳國贈我以莫耶提攜未出匣随手生霜花或
恐是神物吞吐虹光斜不惜黃金&KR0724;横在白鼻騧邊烽
昨夜至飛符度流沙秋月照長城邊騎紛如麻按劒左
右盼目已無渾邪丈夫為天下安能復顧家
去年秋未半良人去庭闈今年秋欲盡關塞音書稀塵
生在御瑟苔綠當窗機凉風動蘼蕪隂隂吹羅帷白雲
疾飛來掩我明月暉空房怯不進獨坐長欷歔縣家羽
檄至沙場新解圍但求免鋒鏑何敢望旋歸
有士臥蓬蒿悽愴恒鮮歡飢烏噪簷側哀猿號樹端玄
雲被旭日下土流光寒昨夜嚴霜飛林中木葉乾凋彼
蕭與藿曷以供朝餐苟無鄧通錢莫彈貢禹冠鍜羽如
棲雞努力空伐檀一經令人老豎儒安足歎
海深猶可測河廣猶可憑狂夫如飄風心志莫可懲結
髮明信誓中道忽侵凌葑菲槩爾遺荼蓼茹誰憎新寵
良自固故歡難再仍凉飇起霜夕隕葉何棱棱羞以孤
帷搴坐見圓月升三復白華詩傷哉人無恒
春游篇二首
芬芳藹京邑太和盈宇宙如何愜賞心矧復値春候柔
荑偃條風嘉樹鬱靈囿川上悅于飛山梁聞朝雊輿臺
被文綺女郎飄長袖車馬何怒鮮游閒日馳驟陳遵驅
藩車爰絲通中冓願言綠酒醑無事黃金壽
晨出東都門曙旭散城闕春鶯巧如簧春草綠如髮韶
歲當令辰丹葩耀林樾鳴鑣事遨遊萬里輕秦越懷璧
照十乘珮珠懸明月無端有近親叵測通私謁琴瑟臨
邛攜金錢館陶發今時不娛樂容華坐消歇
苦熱詩四首
(壬申之役河決不進栖泊彭城之下維時藴隆舟居甑熾莫可解脫乃思古之賢逹不受炎歊)
(者而系以詩又徵阮嗣宗詠懷句而弁諸首亦猶執熱者之思濯乎何來清風生我腋下懸知)
(簪筆可當摇扇矣)
炎暑惟兹夏我思鹿門叟脫屣疏流泉不櫛開山牖隂
隂樹成幄習習風生肘與婦竝荷鋤所耕亦計口解衣
憩南岡相饁持斗酒曲肱聽鳴蟬初月升高柳地豈避
秦來身非為漢有揮汗自成漿彈冠與結綬
炎暑惟兹夏我思富春瀨空山無結構高樹儼傾盖匡
坐理釣絲澄江流夕靄纖鱗或浮沉漪藻迴如帶浚谷
歸白雲高天零沆瀣煩慮息區中定靈想霞外五月披
羊裘亢陽生爽籟寄語謝故人軒冕安足賴
炎暑惟兹夏我思竹林士岸幘綠雲浮拂袖寒商起層
隂下遥岑朱曦逝清沚設禮豈為吾迕俗元忘爾深杯
映明月素琴澹流水冥寂契無為沈酣良有以歌鳳睨
當途猶龍伏柱史曠哉兹數賢芳聲共千祀
炎暑惟兹夏我思東山墅高臺凌飛霞華館蔭修渚坐
隠澹忘歸談玄自容與玉樹垂盈庭幽蘭被孤嶼翩翩
曳輕綃臨風欲仙舉更倚如花妓含笑進綠醑凉颸生
高梧靈鳳斯爰處願言終遠志浮雲任來去
雜詠十首
(余生革莽放曠形骸世及戎官數奇踉蹡心固學農圃而事漁獵矣癸酉秋日偶閱儲光羲之)
(雜詠而稍為效顰託迹雖殊莫非林藪係名不一同爾逍遙乃若磬折於當塗而自嬰於時綱)
(者吾安能置之齒頰云乎哉)
漁父
溪橋轉山徑湖水碧於苔漁舟柳隂下舉網得四腮樵
薪猶未至新醅業已開團圞坐妻孥不簪亦不鞵欲要
采菱人西風吹船回蔌蔌蘆葉響月上潮正來波濤非
云險夢寐良不乖向逢楚大夫言言傷我懷
樵父
偃樹春不起繁條秋彌叢長鑱入空谷歴歴摧枯蓬形
骸肖山鬼趫捷輕狙公玄熊夕相避猛虎晝不逢素履
往無咎險阻窮能通有時不歸來高臥山之東積薪擬
待價沽酒明月中桎梏軒冕者終焉媿此翁
學稼
滋蘭徒佩芳種菊徒采英饘粥苟不繼不如學躬耕荷
鋤出東臯布穀方有聲好雨以時至春水昨夜生井井
畎畝界油油禾黍平吾志在一飽匪冀倉箱盈南陽遲
諸葛谷口尋子眞翻嫌沮溺輩後世知其名
學圃
芍藥恣歡謔桃李競光華吾本葵藿士棄之等塵沙負
郭開三徑言樹桑與麻兼之藝蔬韭春雨生萌芽接竹
引寒泉薙草驅鳴蛙遶畦白水流傍屋青山斜濁酒聊
自慰勞力何須嗟終作灌園人且賣故侯瓜
估客
積富匪用拙良賈久居奇或遺戎王利或挾寡婦貲艑
舸江湖間輜車都會馳居陶為朱公適齊為子皮但知
素封貴不識縣官誰躡履明珠緣揄袂文縠垂行樂諒
無盡金多任所之安能守窮巷季次原憲為
俠客
背公死黨客朱家郭解倫布衣相雄長閭里豈沉淪所
至比敵國所謀類鬼神空室生青草半夜回朱輪走死
地如騖藏活士匪親一諾成泰岱千金化纖塵權可移
卿相貌不如中人猶聞俠骨香千年事若新
射雉
有鷕兩雉鳴彩彩好羽儀挾彈東鄰子潛睨如蹲貍一
發得其雄再發并其雌灑血平蕪間赳赳過水湄微物
不充鼎憑高一揚眉結束馳前山射殺子母麋丈夫飛
食肉肯飽藿與葵所志獵沙場好生亦何為
射虎
李廣不得志屏居藍田間大荒久塵埃猿臂日閒閒高
秋偶會獵白額藏草菅咆哮應弦倒單車負以還烹之
侑斗酒鞹也何斑斑卒史北平來為言兵入關天子思
飛將趣&KR0724;出南山此時㶚陵尉已醒多愁顔
牧牛
春日喜載陽原隰綠草稠牧子驅其羣遲迴上高丘亂
入苦竹岡降飲淺水洲相聚不相觸衆耳濕濕柔犉者
潔可憐騎之前村游睡來吹蘆管飢則飯乾餱老牯道
傍喘主人見且憂此是丞相責莫漫箠蒼頭
牧豕
公孫牧豕時種種已華顚偉身著短衣昂首持長鞭塗
附困泥中白蹢涉菑田野烏饑萃止辨色俱尚玄窮年
逐什一形穢莫可捐忽乘風雲會光華遍九天羣豕化
神龍洿池變靈淵丈夫此身在何愁屯與邅
閨詞十二首
(夫有女懷春思無涯涘士也㒺極詠豈二三賦長門而題團扇者如林矣維余落魄不散羇愁)
(時際春融爰成閨什大都求凰異古别鶴非今榮悴興言離合生象匪直興到良由情至云爾)
昨日書到家知君在天涯問妾近顔色為報如荷花君
若歸來易荷花露下媚君若歸來難荷花霜後殘
搗衣聲不亂搗衣情自深秋風一夕起閨中同此音妾
搗君不聞天涯自有砧也應如妾搗為妾搗君心
去年折柳條送君木蘭橈今年折柳條淚盡萬里橋何
時守故土雙栖學鷦鷯同見柳華盛同見柳葉凋
憶昔初嫁君明珠照綠雲今日君離别飛蓬亂不結忘
我久食貧游趙復游秦秦人未逐客安能返鄉國
思君勞夢寐夢君歸故園儼然乘駟馬衣上繡雙鵷容
華異昔日冠盖盈前軒覺來心獨喜起對高堂言
琴瑟昔在御莫不静而好自君久别離房櫳生青草彈
琴無知音調瑟多苦心絃繁曲亦亂月落花隂隂
臨别牽人衣紫騮門前嘶倏忽袂已分紫騮嘶不聞去
去踏芳草相親在遠道坐歎容華妍不如紫騮好
挾彈羽林兒柳下睨黃鸝少婦倚高樓望見遥止之止
之匪心惻毛羽純金色願言化為印提攜夫君側
睡起攬鮫綃無煩帶步搖不言花意静顧影燕情嬌自
分力不禁恐負良人心功成拜邊郡何得雙雙臨
誰家采桑女妖豔妝何靚貪看鴛鴦飛立與桃花竝柔
條多遠揚鈎亂如鴉鬢傾筐棄道傍歸照匣中鏡
夫壻乍封侯尚爾玉關游欲繡一端錦寄耀千貔貅行
褰池上柳芙蕖摘纖手顔色比不差銜在天吳口
皓魄不常圓一月圓一夕明夕倏已虧天道無停息人
事徒可憐一虧不復圓娟娟芙蓉花棄置秋江邊
邊詞十二首
(余既賦閨詞十二間出示客客曰婉媚哉子之言也子燕頷耶而何蛾眉之也余不能答乃為)
(是邊詞以報客曰此本色語也子其如余何客於是撫掌而為之浮大白云時丁丑九月四日)
大將屯雲中日見賊兵郤天子璽書至報功良不薄春
風楊柳營絲竹蓮花幕軍前上萬壽三舉黃金爵
結束良家子翩翩居帳下從軍不數年節鉞安可假恥
随五校後單騎走朔野龍劒躍且鳴奪得追風馬
匈奴約和親邊烽晝不舉士卒漸忘戰軍中罷超距盤
跚弄嬰兒拍手學蠻語草間騎羝羊引弓射鳥鼠
秋風試鳴鏑忽見孤飛鴈一矢鎩其羽遥墮前山澗衆
謂南來鳥足有帛書綰策馬往視之野火新燒棧
九月未授衣十月邊霜凛士卒夜苦寒獨抱雕戈寝欲
訴霍嫖姚無奈生貴甚穿域正蹋踘陽春生獸錦
結髮在邊境姓名匈奴識大小七十戰身若凌空翼幕
府功不報封侯無消息醉尉夜呵人道傍行不得
仗鉞出鴈門踴躍萬人靡為國敢顧家誓衆唯有死金
鼔聲不譁旌旗色何起不繫五單于無顔見天子
調遣備邊兵尺寸守漢法蹀躞桃花駒熠熠芙蓉匣夜
夜憶閨人萬里夢魂洽夢中曳羅襦覺來寝金甲
冬暮兵犯塞調發羽書亟同雲覆積雪萬馬不辨色持
糒一半冰落日方傳食從軍多少年安能頭常黑
馳驅事戎馬方略若神授所將固常選所當良無負已
獲渾邪歸復斬居耆首尚方鑄金印竟挂誰之肘
久隸行伍間尚在偏裨下寒霜生鐵衣秋風勁弓弝執
鞭乃吾分窘辱何須訝衞青亦人奴敢遽辭笞罵
遼海戍十年拜爵苦不早蒙茸卷征衣春風吹遠道少
婦倚高樓王孫踏芳草秖恐見時顔不似别時好
伐檀齋集卷一
