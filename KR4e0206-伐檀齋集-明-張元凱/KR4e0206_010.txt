伐檀齋集卷十
明張元凱撰
五言絶句
齋居雜詠二十首
舉頭望白雲頫首看流水古之東郭生悟彼北宫子
蕉鹿遺大野木雞在深林山月直入室松風與披襟
世及乘朱輪賞延端章甫稍曾事貴游爰居聽鐘鼓
日暮臨高臺心在歸鳥邊明月出滄海白雲流青天
區中多畏塗蹙蹙靡年載方爾相呴濡悠然問江海
高鳥凌青漢鼷鼠穴神丘還將齊物意且作逍遥游
再生宋人犢復失塞翁馬天道誠悠悠是難測識者
顛越全於酒困窮樂吾天不材山之木婆娑永其年
嘉樹蔭吾廬凉風吹絺綌久甘守太玄莫與辯堅白
乘杯不渡海且注竹葉春自是無心者空為有髮人
三春秀紫芝九秋飛黃鵠川上忽坐忘不聞虛舟觸
幽棲巢林樾時出濯滄浪興到呼李白愁來命杜康
好學無聞焉佳兵吾衰矣且樂榮啓期不羨魯施氏
池中寒冰澌原上春草生用心如明鏡不將亦不迎
清樽泛流霞一室生虛白鵷雛栖高梧空以腐鼠嚇
蓬蒿張仲宅羅雀翟公門五斗自帶礪八口聊饔飱
智囊徒自役壟斷亦何有臨流無桔橰吾慕漢隂叟
綠水濯吾足青山挂吾瓢童子衣荷葉柳下來承蜩
草木鶉之居朝夕鷇以食嗤嗤四十年夢夢如一息
雨濕藕花渚風吹芙蓉裳因看山梁雉亡却沙丘羊
長安道四首
二月桃始華千門柳初綠飲酒青樓間望見黃金屋
羽林期門兒下直誇閭里昨朝旄仗下肅慎貢楛矢
朝出春明門青山夾馳道流水公子車如茵王孫草
年少霍家奴橫行紫騮馬道逢五侯來揚鞭不肯下
古意四首
君從薊北回遺我軒轅鏡但照心異同不照容衰盛
君從日南回遺我雙翡翠口中銜明珠疑是相思淚
君從荆土回遺我連環玦不渝堅貞心難解綢繆結
君從蜀江回遺我一端錦鴛鴦穿芙蕖飛上合歡枕
大堤曲二首
女郎盈大堤羅袖翻全疋春風易醉人俱作桃花色
迎風亂雲鬟拾翠露纖手蘭橈柳下來遥認卬之友
春江花月夜二首
金巵濕花露羅袖留春雲冶容月同皎微詞人莫聞
條風動芳樹素月流金波陽春宋玉和子夜秦青歌
相逢行二首
相逢游俠伴大醉柳市南季布止一諾生平無二三
相逢大堤上美人花不如却笑陳孟公夜行藩其車
自君之出矣二首
自君之出矣日日理亂絲絲已織成綺君歸尚無期
自君之出矣夜夜望明河河水隔牛女不得常相過
青樓曲
妾本長干籍來住夫差城巷多惡年少不敢彈鳴箏
少年行
狐白解與人黃金已孤注獨有雙吳鈎未敢輕輸去
覽鏡二首
匣中有古鏡清光如明月昔照我朱顔今照我白髮
白髮生今年綠酒且今夕每有憂生嗟豈為勲業惜
山居二首
草閣抱明月碧砌散流水門掩鹿不來風吹落松子
披拂桃花風獨往孤雲意山中久忘言寄客無文字
過酒家二首
繫馬大道傍獨對高城坐東風吹門開門外乘軒過
楚楚黃公壚酒深不可揭昨醉阮嗣宗今醉畢茂世
江樓二首
綠窗開雲中青壁凌江沚髣髴翡翠屏照耀明光綺
江帆留不住美人在天涯高樓日暮心腸斷芙蓉花
獨坐
孤亭散玄草獨坐對青樽啼鳥留在徑落花飛出門
暮春
吾適點也志暮春春服成遲廻綠柳下載聽黃鳥鳴
留客
對客共小飲閱世成大噱且噉景升牛莫舞羊公鶴
秋夜
秋深未除架庭草凄以多凉風忽吹墮蜻蛚與飛蛾
江亭夜月送客二首
月出大江白山近高城青我歸掩蓬蓽君去逐浮萍
津亭黯然别蘆葦風蕭蕭舟中有明月庶幾慰寂寥
吳趨謠十二首
旭日照金閶九衢散晴綺繡縠雕盤餐佻佻賈人子
醵飲市珍羞主進要王謝千錢坐堂上不滿坐堂下
夫婿咸陽商家住閶門右千金買明珠照耀翡翠首
吾土本清嘉月旦近囂囂販夫弄文墨豎子賡歌謠
少婦顔如花居肆日中貿金錢投錦囊牙籌籠翠袖
吳兒織吳錦新機索高價絢綵畫不成儼然奪造化
來往伯通橋生長泰伯里貧賤人棄焉富貴驕人耳
綺幔碧油航士女炫新妝拾翠青山側采芳綠水傍
士卒籌米鹽衛尉羈文法巷有專諸墓里無干將匣
晨出逢宋朝暮歸見祝鮀勢位成泰岱意氣隨清波
輕裘白晳郎翩躚濠上渡青樓臨杏花卷幔要郎住
醉擁三婦豔富潤十畝宫獨有草玄客不謁陶朱公
漕船曲十首
渚靜芙蕖開波動鴛鴦起黃頭白足兒雙雙浴清沚
人家住草莽暮烟青菹茹沙岸無古木河渾多大魚
越女立吳船容嬌髻欲墮回首不見儂將腰輕轉柁
招招問舟子船是江南不以我木棉花換爾金閶酒
亂山對輿梁積水閉上閘小史唱短籌長年曬舊衲
淮隂惡年少刺船能挽強但恨難行處不在青樓傍
漕渠十二率約束樓船新朱衣挂金節綠酒映玉人
青徐水道倡吳楚漕艘客年年綢繆期偏近女牛夕
意氣爭官河赳赳輕廼公恒有脫死士藏活為船傭
官米不直錢私酒不待價醉尉擁燕姬公然坐柳下
采芳園六詠
栖雲室
竹樹瀟湘聲華館巖壑意夜不下朱簾為有雲來去
搴芳亭
白露零木蘭清沚浮菡蓞衆芳何繽紛朝搴與夕攬
桃李軒
黃鳥鳴嚶嚶芳園開桃李美人期不来春風吹綠水
聽溜石
深山一夜雨白虹走青壁欲聽松下泉且枕溪頭石
雨花菴
精室非招提繡佛何然有天花座上飛為問染衣不
芙蓉堤
芙蓉出秋水盈盈好顔色欲采無輕舟夕陽空佇立
江蘺館六詠
松齋
潜虬立幽徑偃蹇老蒼鬛不受秦人封祇賞朱家俠
筠房
瀟湘片雲飛洞房綠如染夫君不遠游枝間無淚點
月榭
遥空獨鳥還松際孤雲没呼彼謫仙人同問青天月
眺臺
白日隠天末高臺凌雲間縹緲何所見海中三神山
石塢
片帆馬沙渡髣髴牛渚側江光漾雲根窗間常五色
鶴院
所適跬步間稍寬樊籠下院處詎云榮古有乘軒者
雲棲館六詠
清玄齋
主人楊子雲草閣搜奇字清暉照寂寥流水澹無事
獨倚樓
高樓愁獨倚薄暮羅衣寒箜篌彈不盡明月半闌干
宿雲洞
洞裏白雲臺洞口紫絲障朝來掃落花春雲在衣上
夕陽亭
螮蝀莫敢指朝隮不可攀閒門閉秋草獨對夕陽山
玉虬峯
一片玉玲瓏坐見生雲霧潜虬媚靈姿居然在庭戶
松月臺
秋月照孤松亭亭自高潔深夜凝露華枝頭生蒼雪
石湖草堂對雨四首
湖侵林色白雨濕竹光寒水鳥已忘機飛來立闌干
驟來泉瀑亂暫歇雲流青鐘磬晝不響空山自泠泠
雨深竹葉盞山靜蓮花禪能容陶令醉愈覺遠公賢
爐烟凝不散磵水清且流三日五湖雨一洗千山秋
解印作二首
肘後虎符失匣裏龍劒存猶堪淬礪之沙場報君恩
世為萬夫長而無擔石儲未曾負肝膽且暫甘樵漁
辭漕作二首
司徒昔推轂駕車憚遠征揣摩失蘇季窮愁自虞卿
未種陶潜柳且賣邵陵瓜燕山無泰岱淮水多含沙
秋夜思友
琴尊久寂寞常憶故人驩不待飛霜雪蘼蕪此夕寒
夏日山中
藤蘿蔽日月一室翠生寒科頭立松下飛瀑來巖端
靜夜對月有懷故人
朔鴈來高天山桂落清夜所思萬里人只在明月下
與客竹下分得深字
白雲留不住翠靄飛自深美人瀟湘來與之彈素琴
伐檀齋集卷十
