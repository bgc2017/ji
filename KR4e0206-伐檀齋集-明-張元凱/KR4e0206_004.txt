伐檀齋集卷四
明張元凱撰
七言古詩
憶閩中舊遊(有序)
(丙辰歲不肖甫弱冠先昭毅携之薄宦鄖中鄖楚地連秦蜀山谷崔嵬幕閫岑寂不耐操觚頗)
(事俠游與二三年少擊鮮射飛斗酒慰勞煦煦樂也戊午歲昭毅量移閩海海正揚波戈船下)
(瀨羽檄紛紜歴三時而始戢閩多佳山水珍草木得以徧遊恣采惟日不及庚申歲昭毅乃抱)
(采薪而解閫矣歸甫七年不幸捐館重以予之落魄無成不堪日夕憂也不肖尚能履后土而)
(戴皇天哉有靦不死荏苒十年冥頑如瞽載蹈奇禍髩毛半秃肝膽盡灰假使昭毅生存何忍)
(見之捫心酸鼻所謂泣盡而繼之以血者也爰動悽吟為憶舊遊詩)
憶昔海波乍飛揚長鯨吐霧白日黃家君作鎮閩之疆
手提三尺擒其王幕中盡舉萬年觴鐃歌凱曲何鏗鏘
從軍未許稱王粲草檄無煩借孔璋曰余小子不好武
當筵漫學賦鸚鵡細柳營前羽戟閒芙蓉幔裏蛾眉嫵
玉勒驕嘶踏落花銀筝緩調鳴朱戶枚臯詼笑類俳優
束晳嫚戲能消愁鬭雞蹴踘沉里巷射麋罝兔空山丘
喜為豪士岸白幘曾見胞人傅綠韝貴遊造請刺磨滅
博徒之軰聊延結大道相逢脫佩鈎交歡豈必歸金埒
青州從事玉液香紅綃荔子冰肌潔壚頭且醉鄭櫻桃
一曲新聲夜月高懷中自有明珠賣座客何須綠綺挑
少年行樂常如此寧知花謝秋風起拂衣長揖武夷君
扁舟直指吳江水歸來寂寞夫差城年華屢傍五柳更
蓼莪再讀涕泗盈於今白髮有幾莖懷讒抱譖日不平
我思舊遊歌且行匣中夜夜雙龍鳴猶堪報國圖崢嶸
春日遊金陵牛首山寺漫擬龍門應制之作
萬柳暗馳道飛花度宫闕匹馬碧城隈曉向長干發長
干髣髴漢長楊玉露金莖滿路香仙人高觀分鳷鵲帝
子靈臺集鳳凰别有雙峰霄漢外空翠飛來撲衣帶鳥
道孤懸出梵林松濤十里藏天籟層巖嘉樹欎菁葱疊
嶂流霞一萬重琳宮嵌入雲中壁繡閣徊翔木末峰丹
青丘壑圖難盡綺錯山川望不窮瑞氣祥光藹畿甸周
京漢苑氤氲見鳴鳳樓臺散若星鑿龍池水澄如練鷲
嶺朱幡俯太清鴈堂紺宇千花盈明月玲瓏菡蓞塔青
山窈窕芙蓉城明月青山恒若此金仙繡佛同終始龍
藏岧嶤七寶臺麒麟鸚鵡獻花來纖埃除埽空門淨日
月照耀中天開霓旌披拂雲旗展萬乘輝煌曾駐輦金
陵定鼎卜千年虎踞龍蟠此後先五嶽區中誰王氣三
山海底孰神仙秖遏北平戎似雨故遺白下草如烟明
時未效卷阿頌在野聊成擥勝篇
京口桃李園作時戊寅春趙敬甫鄔汝翼陳永年
同遊
三月弭帆京口渡大堤十里垂楊護故人行樂桃李園
恰有花開一萬樹爛漫常生五色霞氤氲散作晴空霧
赤城忽擁錦江流朱方即是瓊臺路遊子來回總是迷
佳人採摘還相妒拾翠尋芳樂未休相逢且作少年遊
鬭雞走狗花前隊穠李夭桃樹底謳莫將螓首疑閎孺
更傍蛾眉認莫愁團扇撲時粉蝶亂&KR1553;船飛處紅英浮
沉酣聊且眠金谷潦倒那堪控紫騮但恐芳菲易銷歇
長江寂寂流明月黃金縱有南山高難買春花秋更發
片片飛花踏作泥隂隂桃李自成蹊開時不盡一杯酒
孤負枝頭黃鳥啼
申太史招飲邸第席上漫呈
八月凉秋動城闕朔方候鴈催羣發防秋羽騎夜授衣
破賊將軍朝秉鉞無能輦下請長纓投筆書生志未成
黑貂久作長安客青苑誰深故苑情玉堂學士伊周侶
退朝為我設雞黍相對惟多桑梓言不作金華殿中語
幸覩熙朝日月新欣逢河嶽又生申掃門豈是通私謁
推轂偏能問故人慚余射不能穿札束髮空教慕奇節
歸卧南山一十春馬無羈勒車無轄我軰何須尺寸功
但令公等致時雍願言王者稱無外肅慎呼韓作附庸
春日宴弇山園呈琅琊長公
長公天下士子房安石差相似弇園美無伍方丈蓬萊
堪比數珠簾翬閣白雲中蒼峽魚梁綠水通高張雲錦
耀日月披拂玉樹吹春風巖藏洞複忽欲暝花撲飛泉
路不定蕭瑟峥泓不可言長吟清嘯蛟龍聽一望烟霞
草木深且耽丘壑不為霖玄亭寂寂無絲竹自有泠然
山水音春宵花月歡為劇入林酣暢仍浮白相看盡是
飲中仙何必平泉醒酒石慚余落魄久懸鶉自是&KR0706;崎
可笑人葛彊頭白無推擇常伴清遊石季倫終使揶揄
滿人口青蠅白璧亦何有不能廢我嘯與歌熟讀離騷
痛飲酒古來出處随乎時赤松之遊良可師雖然得意
東山卧無奈蒼生有所思丈夫磊砢無多嘅要使身名
俱受泰弇園歲月一杯中長公心事冥鴻外
飲大司成姜公園池席上敬呈
姜公言行為世軌好似東京李元禮升堂便比登龍門
暫與同舟以仙擬一出曾為帝者師門如市兮心如水
吁嗟古道人莫容意色蕭然可以止為園築室江之干
移得青山滿綠湍五株初種彭澤柳九畹先滋湘水蘭
披襟坐對秋月朗更看寶樹明虚幌碧池隠有鳳凰毛
青雲已著鵷雛想草木禽魚亦有文石渠金馬夢氤氲
常搖白羽團如月不著朱衣爛若雲考槃在澗聊暫寄
矢心欲攬清時轡何來海内忘年交孔公座上禰生醉
知君自是名教人桀溺何須笑問津汲黯尚為前日戇
馬卿猶是舊時貧蒼生欲奪丘園志白髮能強負荷身
相逢不盡漂零歎對我常將青眼顰
吳興潘中丞上蔡張參伯小集草堂漫成長句
杏花開滿夫差城城頭初月纖纖明春風幸不棄巖穴
蓬蒿亦自來簪纓謝公暫著東山屐步兵本是江東客
一斛葡萄髩未星千里蓴羹盌浮碧蕭蕭瑟瑟無歌鐘
清音忽起庭下松楚雲生棟帷菡蓞吳山供客餐芙蓉
白駒空谷誰繼響鳴鶴九臯聲朗朗風標不似世中人
霞舉猶為天際想知君自是夔龍賓何事江湖欲問津
為霖為雨若有待一丘一壑非其倫愧我青袍久零落
草堂燈火同驩謔别去依然三徑荒不堪罝兔堪羅雀
春日住堯峰山寺示瑞上人
誰謂東南山不高堯峰之嶺何岧嶤等閒鸛雀飛不過
無數蛇龍卧自驕冥冥蒼靄雲樹亂風雷常走山之半
黯慘巖扉晝不開欹斜石磴危疑斷憑陵眺矚欝嵯峨
一起一伏山如波逶迤盡逐五湖去琉璃盌内盛青螺
振衣千仞寂不語&KR0008;然長嘯應孤嶼黃鶴仙人招不來
扁舟范蠡從茲去落落乾坤何不容吳水吳山幾萬重
此身不啻如一蟻安能跼蹐悲途窮頭顱猶黑舌猶在
猶堪一日三千鍾生兒寧盡如仲謀馬上何須羨廼公
英雄事業流水盡五陵荒草秋風緊世界浮生大夢中
空華倏忽看朝槿遠公近借青蓮室猿猱麛鹿同招隠
閉門滿地白雲流風吹松花墮金粉
閒助甫參伯近有西秦之命喜而賦詩寄之
海岱烟雲開仰見日月朗頗有高世心悠然發遠想明
珠成霓玉成虹不見蕭敷與艾叢乍聞初拜凉州牧乃
是河南張長公向來不與人間事消息傳來喜不寐屹
然獨立有長城何必秦關重百二丈夫高抱樂長征瀚
海天山渺去旌䢶連大漠風雷色疏勒飛泉金石聲坐
鎮清風生朔野三軍盡愛寬裘者自是中朝山巨源一
麾出守看平蕃檄書不借陳琳草遊俠毋煩劇孟言獨
據羌牀圍細柳朅來殊勝東山不黃石相逢知我心蒼
生有待何能負昔時邂逅婁水邊琅琊甲第青雲連讀
君新詩如入峽絶壁騰波天倒懸我馬玄黃飢且饉何
期一見稱神駿價覓千金市與人主非伯樂誰能信由
是蹉跎一十春蕭蕭雙髩半如銀君今新得酒泉郡應
念東吳舊酒人
喬觀察允德歲暮過訪草堂連榻旬日漫成長句
為别
西風卷黃葉堆壓門之屏霜薄身上衣冰厚㸑下井偶
有足音響空谷枯桑驚散飢烏影君為岳牧久專城朱
衣爛漫黃金横何事蕭然却車騎獨披鶴氅尋柴荆逍
遥不減漆園吏慰藉偏存甕牖生幸有新醅共君醑尚
留木榻同爰處欲說荒齋如此寒偶被風吹不能語陳
家糠覈聊自肥范叔綈袍竟誰與疇昔轉輸駕樓船兩
年在君繡斧前汗血願為伯樂用心膽欲向干將懸不
遣青蠅將玉毁無奈薏苡如珠圓一歌雀角穿我屋再
歌黃鳥食我粟淮市曾為胯下行㶚陵屢止亭中宿莫
將時命強干秦吁嗟道路難於蜀羨君官爵良不卑經
綸獻納弩力為握手何當國士遇拊髀誰動明王思酒
酣别去淚如雨生平敢負喬公知
弇山園逢沈嘉則席上見贈漫賦長句為答用紀
茲會之盛
西園彙才彥主人陳思王式燕芙蓉池言解翡翠裳坐
臨秋水弄皎月澄觴飛盖生明光遂令花萼寄緗素髣
髴簫管遺琳琅後來盛事誰則同弇園開在婁水東賓
主曹劉日方駕羽翼風雅何冲融何來四明有狂客亦
與七子相爭雄蕭然入林共把臂便覺松下生清風杯
酒相逢即定交袖中投我以瓊瑶漫試千言在倚馬獨
工五字能射鵰山雲怳披鷫鸘錦池水忽漲桃花潮座
有玉山多自欹况復錯落飛金巵高柯驚動靈鵲起長
川澹蕩天河移後人豔說今日會却如今視西園時
横塘逢錢功甫同泛湖上功甫作歌為贈率爾酬
之
横塘十里青山轉太湖秋水明如練菱歌纔起眠鷗驚
蘋花盡落遊魚見蘭葉浮來五兩輕葡萄一斛偏能盈
縮項槎頭銀片闊巨螯盤裏珊瑚横船窗亂撲芙蓉綠
鸕鶿杓泛清於玉一歌杜甫渼陂行再歌李白烏棲曲
臨流擊楫烟雲開欲傾李杜平生懷相逢齪齪莫可語
眼中唯見錢生來錢生謂我才情麗鷫鸘裘上春霞曳
何為執戟風塵中折腰十載青衫敝子言亹亹眞慨慷
丈夫無淚沾衣裳湖波萬頃峰七十與子携手同翺翔
楞伽精舍翠微裏松篁遶屋花盈几支郎却喜許詢至
旋開香積醍醐美夕陽明滅水上飛千山盡紫光濕衣
空門曠寂且高卧城郭偪促毋庸歸君不見初月一痕
五湖渺館娃鏡裏蛾眉巧又不見吳山落木秋風急越
來溪上戈船入僣王圖霸倏一時故宮荒寝千年思黍
離麛鹿宛然在夫差勾踐争何為子懷和璧徒美好我
非石人不耐老歌鳳狂言秖自嗤雕蟲小技安足道但
須日飲三千鍾頽然醉倒萬事空醒來孤嶺發長嘯一
聲驚落天高鴻
陽山顧生願甫贈我長歌頗過推與乃述懷志答
男兒七尺期自愛要令姓字千秋在不然草木與同腐
富貴紛華何足數吾家驃騎從文皇賞延帶礪山河長
誰知後世賤介胄蟲沙猿鶴無低昂吾生久拚棄五斗
無奈嗷嗷啼八口身沾寸禄為人役手持破斧門挂席
逐隊隨行公府間緇塵赤汗難為顔借人瘦馬風吹倒
傳家舊芾屋漏殷首如飛蓬色如土傍人猶妒蛾眉嫵
以兹貝錦耀空幻屏居寂寂南山澗隂符在匣羞與傳
父書賸有毛萇編皎月流輝照白雪飛泉疏越鳴朱絃
雖然踉蹡人間棄但言風雅心如醉乍來破産聊自放
青山嘯傲常無恙江東復生顧虎頭自云痴絶無所求
徙倚滄浪賡孺子拍浮綠酒歌張侯貧交廿載眞爾汝
何事長歌太稱許謂我斯名堪不朽敝帚千金良可醜
吁嗟髮短心則長敦詩說禮聊自藏攀援今人身徒瘁
尚論古人口亦香君不見揚家子雲老執戟至今玄草
光生白又不見湘纍沉浮在魚腹世間離騷比珠玉毋
論鶡士與波臣日月文章萬古新即今青髩不弩力輾
轉白髮來侵人
寄宿田家偶述
西原夕照生平陸東臯隂隂返樵牧夜行恐有醉尉呵
驅車且入田家宿田家老翁開柴門擁篲不解犢鼻褌
青山偏近新茅屋綠酒那嫌舊瓦盆㸑下一婦亦華髮
豆萁亂束烹枯鱖團圞野坐不燃藜短簷之下多明月
自言門戶無壮丁數畆山田久不登近歲徵科猛於虎
幾年蓄積消如冰閨中有女年十四求鬻豪家氣勞顇
蛾眉換得金錢歸掌中空有明珠淚不記豪家誰姓名
此兒歌舞便教成婉媚自能當主愛光華漫許傾人城
前年寄采宜男草曾遣蒼頭向吾道此中粱肉厭丘坻
忍令葵藿常不飽雖然兒女情自偏不如聊且耕吾田
以色事人豈常好人間富貴浮雲然聞之長嘯斟大斗
仰見明河落高柳相逢良夜一論心别去青溪重回首
送蒋邦士守備江藩
君不見淮隂侯綘灌為伍恒自羞又不見灌將軍武安
怠驁若㒺聞男兒七尺不易生要令千載知其名吾今
困處蓬蒿室寸心烱烱無人識東鄰少年何瑣尾西家
老子生兒齒潦倒生平那可論區區唯有蒋侯耳蒋侯
能誦孫吳篇猿臂善開五石弦從來未肯畏強禦片言
可以服文吏畢竟二千石不攬衛尉權能作吳軍氣終
令趙璧全遂爾聲名滿人口量移遠駐江之右江頭送
别試雕弓楊葉穿來當折柳西風吹落滿地霜晨驅匹
馬上河梁寶刀脫贈泣數行英雄事業誰能當壮心寂
寞何為乎送君慷慨歌烏烏
送謝芝玉轉餉北上
謝侯年來半白頭何為又作燕京遊張生久乏資身策
厭向人間送行客冰滿關河雪滿山持觴欲飲風吹寒
貂裘攬挈慘無語歎息離人行路難年光寂寂流如電
愈見江河成世變君在行間三十年由來吾軰人人賤
丈夫所志在雄飛安能雌伏情依依周王大發鉅橋粟
伯夷甘守空山薇人各自有志士也難再辱縱謂時乎
肯復來安能長受人羈束南山之趾北山頭白雲片片
還相留即看明世無眞隠何事秦時有故侯願君不負
青山約且執牙籌算行槖黃金留作買山資莫向長安
乞官爵吾先躡屩深山中君歸定訪山人蹤看君白髮
增幾許撫掌大笑滄溟空
堯峰山清暉軒落成送楞伽寺弘上人歸隠且見
余志
堯峰古刹連翠微黃茅盖殿白板扉鳥窠蟒窟僧住少
秖餘山水含清暉楞伽山中大弟子偶來飛錫披荆枳
石頭路滑雪紛紛却遇龐家老居士相期巖下種青蓮
懶乞人間造業錢無金布地不著想有珠繫衣且自捐
一袈裟地無十笏綿蕞草構為禪室松麈蒲團日日閒
黃花翠竹纖纖出本來無住亦無生究竟何能識淨因
且將清澈寶雲井作供燈光華鬘身澗底流泉鳴不止
峰頭朗月恒如此蝴蝶浮生夢已醒蓮花事業心如水
般若慈航咫尺間菩提高樹豈難攀願留白足常為伴
未許黃梅便出山
客舍答顧願甫
燕京八月青霜飛秦庭客子悲無衣千里故人一書札
問我式微何不歸馳驅失路汗無血縱横計盡徒存舌
三秋雨散金錯囊十年苔繡芙蓉鐵但願鎩羽歸故山
將雛栖息藩籬間仰看吾國有大鳥飛鳴有意驚人寰
初春與客即事
霏微細雨生湖濱門前柳色朝朝新芳草能留遠游客
黃鸝似報江南春杏子花開好顔色施朱著粉誰為飾
嫣然疑是東家妹乍來窺我墻頭立似與東風舊有情
相逢沽酒闔閭城婆娑且就壚頭醉慷慨誰論世上名
喜謝侯相過
夫差城中車與馬揚揚誰識衡門下安石能來問許詢
相逢絶少元規塵直鈎共把滄浪釣開口且向青天嘯
東鄰杏花方嫣然柳條纔可勝春烟牀頭禄米儲一斛
換酒堪直三千錢
寒食限韻作
闔閭風土不禁火綠水城邊碧油舸屢逢蹴踘踏花茵
時見鞦韆亂雲朵金蓮點點步底生鴛鴦彩彩纏頭軃
越女曾為吳館娃周郎只合留江左前溪桃樹隔垂楊
髣髴紅妝隠青𤨏
楓橋與送者别
楓橋秋水綠無涯楓葉滿樹紅於花萬里之行纔十里
闔閭城頭尚堪指遊子尊前淚濕衣離心已逐片帆飛
酒酣不識身為客意欲元同送者歸
揚州春眺即事
紫萸村邊揚子灣黃公壚頭使者關舟楫遠通淮北水
樓臺近見江南山高岡百尺臨官渡浮烟不盡斜陽暮
前朝楊柳幾株存寒鴉飛盡蕪城路
客堂秋夕
高梧百尺入雲凉清水一池生月光秋夜初長客不寐
坐聽砧聲思故鄉明河輾轉天欲曙寒螀唧唧猶自語
挈衣起寫故鄉書明日關河鴈南去
新豐主人
新豐主人邯鄲婦依然賣酒三河口芬芳芍藥氣如蘭
㶑灔葡萄綠於柳東風日日飛輕塵遊子年年只問津
遲廻立馬門前客曾是壚頭醉臥人
伐檀齋集卷四
