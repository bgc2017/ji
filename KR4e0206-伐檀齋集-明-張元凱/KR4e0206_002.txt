伐檀齋集卷二
明張元凱撰
五言古詩
安履山房贈舅氏啓孫二首
黃鵠恣冥翮寒松挺貞榦縱爾寡諧合允為明哲歎舅
氏甘隠淪幽栖抱璀璨冒枕白雲多隠几青山亂巖扉
暮靄浮風樹空音散流坎任所止豕鹿聊為伴不苦揚
雄吃而愛長卿慢原阡竭心力愚谷安昏旦翻嫌鹿門
叟累彼妻孥爨
横塘度單舸五湖淨如縞山障疑無路花曲潛通島主
人墊角巾有類郭有道簷間下塵榻盤中剝新棗夕照
去庭柯片月流青昊千仞覽德輝昭回振遠抱尊酒不
及亂玄言自論討道以沉寂超人與烟霞老置我丘壑
間宛然似舅好
時命篇
岧嶤鬱峻嶺波瀾翻巨川吁嗟客遊子梯航俱不前白
日忽淪没清霜飛幽燕夏屋歎權輿幸舍悲遷延握玉
竟難飽尺桂詎易然風前骭不掩雪上屨半穿欲仕無
中人欲耕無良田營營聲利塗軒輊豪雄權誰念牛衣
士涕泗雞塒邊仲尼道路傍伯夷空山顚貧賤豈盡愚
富貴豈盡賢時命有順逆達節良自全
醉宿僧舍覺起言志
偶攜綠玉壺來借青蓮座桃花對命觴盡醉頽然臥春
雲夜不飛覆被為我衣殘月升高檐照見白板扉蕭然
在僧舍起立雙樹下顧影獨徘徊萬感生清夜原生久
懸鶉買臣行負薪嗟嗟江海客何蒙牖下塵人生貴適
意富貴何時至投湘不可為乘桴非吾事吾已無黃金
安用求知音楚狂接輿者庶幾獲我心
中秋四山詩
玄墓山
攀躋匪巉峭佳勝兹巖具偶偕良朋來不負探竒趣秋
遲冥鴻歸雲向潛虬護朗月升高天深林曷知暮五湖
浩無際千峰儼欲赴漸辨澗底星遽失巒間霧波流縞
練長光動金銀互縹緲生虚無樓臺已改故怳觀大海
潮雪浪排空騖何必三神山仙人始回顧遺世鮮與徒
孤蹤應有遇曠哉古今心莫以榮名誤
銅井山
晨弭南湖棹暮蠟東山屐千級石磴遥半嶺行雲逆佛
宮纔數椽僧厨少四壁井餘蛟龍腥階唯鳥獸迹崩奔
羣壑會居然走震澤皎月出層巖窈窕穿樹隙寥空澹
而澄逾高光逾白一照析秋毫萬象呈圓魄浮嶼儼欲
飛列宿如可摘巒竹多清音巢鶻無卑翮箕踞藉落葉
長嘯振孤石兹夕登兹山彷彿藐姑射
虎山橋
憑眺凌崇峻周覽極浩渺日落出古寺秋旻見歸鳥石
梁百尺横蒼渚游龍矯兩崖崩欲墜五湖環且繞人家
隔花源孤亭構木杪坐久待明月亭亭映翠篠既望升
較遲微虧光仍皎近浦何氤氲遠峰亦縹緲桓伊笛自
幽范蠡舟偏小零露瀼瀼華明星漸以少何事杯行緩
夷猶俟清曉溪山總含情宛然留謝朓
靈巖寺
兹山吳之望云是故宫址再為佛子廬今亦莽荆枳仲
秋巖壑清日暮岡巒紫浮圖自孤撑斷碣仍礙屣繩牀
懸石室空庭蒙葛藟四山出重雲颯颯林飇起缺月深
韜光慧燈照棐几談禪謝觴酌空門遠塵軌相與證無
生夷然忘所履寂寂此巖阿昔被明光綺二井苔蘚封
俱曾照西子慨念今古人榮華若流水
轅駒歎
萬物有榮瘁修途多險虞櫪上曾稱駿轅下反為駒哀
鳴望顧盼主人恩不殊不覂騏驥駕乃與駑蹇俱流沙
千萬里秋風苜蓿枯夢想燕然山追逐大將符皮相亦
何憑骨立亦何圖儻再賜鞭策猶堪任馳驅
林鶴篇
晏坐寄玄覽感物生遐思有鶖在梁飽有鶴在林飢所
處雖倒置鶴也安足悲逍遥寓空谷還與叢桂期一鳴
聞九天其子能和之夕可飲沆瀣晨可餐靈芝馭彼王
子喬白雲同差池回視在梁者齷齪亦奚為
采菱詞
菱角何纖纖菱葉何田田鴛鴦與鸂鶒對對浮清川采
菱白晳郎蕩槳後復前偶逢西家姝隔浦來采蓮嬌容
入花亂素腕随荇牽要住語綢繆風動裙帶偏采采忘
采角但采葉在船贈我雙蓮子庶幾不空還
織錦曲
織錦置新機當窗取石支今日織一絲明日織一絲離
居日閒閒何為織遲遲良人隸材官賈勇能搴旗微功
上幕府拜爵及春時春時好衣錦此錦正相宜金紫色
照耀麒麟光陸離看君身上服稱妾心中期
三月三日
元已晴旭麗吳趨土風嘉芳甸古茂苑離宮昔館娃良
辰動水嬉錦浪被清涯士女嬌容服顧影生光華綠幘
吹參差紅袖擁琵琶濯濯春楊柳灼灼夭桃華相謔竟
何贈芍藥萌紅芽少年扶醉歸青樓明月斜
山中遲客
朝暾散深谷宿莽互氤氲松露猶綴珠高霞自成文晞
髮凌青壁𠻳齒度碧濆忽見衣領上英英生白雲不負
黃鵠期眷言滄海君同心挂纓組折簡聊相聞東山遲
安石蘭亭要右軍遠駕如惠然清暉良可分
聽春鶯
黃鳥出幽谷差池翔南枝春風鼓其舌如奏竹與絲綿
蠻雜繁調睍睆多婉詞于飛不肯隻顧影若有思良時
不易至好音難重期公子正邀歡佇聽自忘疲芳宴洵
足耽杯到安能辭
觀朝雨
南樓望遠道春雨江上生既灑鳷鵲觀復集鳳凰城散
水幻圓影添瀑作碎聲絲絲元不斷藹藹一何輕宿霧
暗洲渚朝隮莽蒼屏柳條鬱如結花露泫以盈美人期
不來愁緒逐浮萍
獨遊
晚出白雲軒來過青蓮宇翩翩曳短裾不挂塵中組原
草生芳荑飛花滿桑土獨鶴先我行南山遥為主莞爾
聽鳴禽不覺逢漁父共笑嵇生懶好鍛對環堵何如今
日游春風采蘭杜
獨酌
栖栖不得志春到罕芳宴偶有一壺酒獨酌聊自遣公
榮曷與焉嗣宗無由見東風川上來入林墮花片黃鳥
乃有情睍睆還相唁古人功名會成敗忽如霰何事龍
門生不立醉者傳
桂樹
桂樹何蒼蒼不生桃李園久滋潁川水遠託箕山根離
立不成林偃蹇何所援商山采芝叟無端去乘軒楚臯
佩蘭者不返湘江魂何如老此樹終焉絶塵喧小山空
有招白雲竟無言
箕山
家住箕山下來往唯白雲若無巢許輩此地誰為羣茅
茨蔽風雨琴書辭俗氛庭前喬松樹徙倚忘夕曛段干
過於避介推何至焚良友將遠適安車與玄纁人各自
有志不遣北山文
越溪莊贈主人别駕
主人少游俠五陵裘馬人中歲徇寸祿十年苦風塵不
調歸别業依然舊松筠百株植牆下二頃在湖濱綠水
青山區何减桃源津長者多論交載酒無冬春我來住
高齋不櫛亦不巾信宿恒忘歸常時如避秦子猷雅好
客安道復情親不然興已盡何事獨留賓
春日湖上
少歲慕榮名中道嘆維谷卓彼白髮叟招我紫芝曲匪
直謝簪紱茲乃脫羈束萬事不挂念一壺存所欲杏花
前村開春水五湖綠倚棹看鳬鷖紛披波間浴夕陽忽
下嶺行雲渺相續莞爾會心處寤寐向誰告清夜夢故
人居然建牙纛容或酬彼志吾且知吾足
夏日寒山寺旭公房竹下遲王生不來與劉生飲
野寺晝寂寥獨鶴當門屏隂隂古牆下一片綠雲冷夕
照上高檐空翠落潭影如何炎隆時有此清凉境入林
無所事匡牀據高枕不見子猷來便與公榮飲遠抱託
長風孤懷自耿耿心契静者因跡向寒山并鳳鳥負遠
期蜉蝣悲促景百年幾何時日日須酩酊
圌山朱都尉過訪留宿草堂中夜不寐情見乎詞
有客江上來柳下住雙槳身白儼如瓠巨口仍廣顙相
見懶長揖落魄高陽黨呼兒且沽酒把臂坐草莽十年
交自傾片言心覺爽明霞四散飛長庚獨先朗蝙蝠撲
檐間熠燿行草上凉風西南來刺刺枝頭響下榻不能
寐空庭共頫仰慷慨醉中言何時起李廣
七月六日同王贍美曹子念飲豹孫書屋
大火忽西流凉颸起江沚蕭散據匡牀脫帽仍解履高
梧障重檐短牆蒙葛藟一室無數椽長風吹萬里彷彿
坐隂崖來接巢居子旋開竹裏厨言鱠河之鯉南阮本
不饒留客乃如此曠適林中賞逾覺貧交美何事慕貴
游汗流恒竟趾所以蹈海人棄之如敝屣
七月七日集周公瑕鑒止堂坐同謝尉徐生
公瑾雅好客醇醪具芳宴正及牛女辰嘉會擬霄漢風
流推謝安才情見徐幹共有青山情頗悅白衣宦雕俎
一何繁羽爵行無算綠藻錦鱗游朱欄柳絲亂雖未列
歌鐘清音起松畔仰見纖月來同彼雙星燦悵别經一
年留歡無兩旦人生聚會難感之發長歎
中秋初度有感二首(乙亥)
華月升高檐廣除步靡靡百年幾何時繁憂徒萃止結
髮事遠游軌路多荆枳九折悲覆車皇皇旋舊里猶存
臨卭壁欲探於陵里苦竹善鈎衣扁石恒礙履雀角穿
我巢谷風漂我壘哀哀慈母傍怨慕羞稱子脫粟尚弗
充何言甘與旨値此劬勞辰乃驚犬馬齒四十無聞焉
云何不遄死
遄死復何恨頫仰若有牽陟岾履宿草背養已十年高
壙良可營屢空徒遷延巢中有三雛參差齊父肩無食
又無衣抱影各孑然久凋王生栢未見原公阡何有禽
慶約期了向平緣咄咄計安出有淚如流泉况乃鮮兄
弟焭焭殊可憐但苦嚴霜飛何知華月圓泌水衡門下
且草子雲玄
送何都尉之汀漳
何生少精悍持已能不泄孫吳一萬言瀾翻在其舌三
謁明光宮曾進治安說結束趨轅門老將同為列班生
筆已投終軍繻久裂量移守閩嶠鼓行向毒熱封狐吐
妖氛長鯨噴晴雪海色多溟濛將星獨昭澈不然守樂
土何以見奇節
述懷寄高郵賈生
昔與子周旋攬鏡頭俱黑今與子别離鬢邊絲堪織黃
鵠畏網羅紫燕悲伏櫪自顧無蛾眉衆女空見嫉執戟
楊子居門卒梅生職遲迴陟羊腸踟蹰棄雞肋徒步出
北門雨雪霏霏濕偶逄淮海人問子近消息惆悵弔長
沙賈生在胸臆
送客之楚
草木黃且落陂岡縱復横颯颯隂風吹繁條折不鳴迢
逓暮山上日沒寒雲生去魯非其志遊梁竟無成栖栖
何所之言涉湘與衡還將送君淚寄弔古屈平
志别
祖道一尊酒凉風江上生楓林一葉丹秋動千山聲星
離越溪水雨散吳王城我昔游燕趙居人送我行今我
亦送客酒盡淚欲傾乃知送我者掩袂多至情
樓居二首
仙人好樓居吾亦厭卑處結構倚遥岑鴻飛終遠舉樛
木蔭白日流水縈蒼渚何必凉風來孤高自消暑空山
正閴寂蓬門遲支許雲霞几席流㗳然無一語
余生不偶世塊處空山久木末出岑樓青旻一揮手高
雲翳我裾明月入我牖坐見松樹隂羣然麋鹿走鄭眞
谷口鋤梁鴻廡下臼外是無長物留巾漉美酒
臥疾四首
抱疴臥中園掩關白日静坐見凋蘭芳秋風忽凄冷蹇
蹇披羊裘徙倚望前嶺為愛孤松枝時時逗雲影
與山夙有緣因病轉無欲僧齋聊臥起散髮何須束偶
采芙蓉花悠然出林谷秋風湖上亭蘼蕪飛屬玉
行藥至山館麋鹿相為羣草木吐精華宛如刺繡紋微
雨日暮歇南岡生白雲何時拂衣去長揖滄海君
朱槿日暮凋玄髮秋時落傲骨何嶙峋習懶那可藥采
彼石上芝引此林中鶴一室誰晤言青山謝康樂
恭謁先世祖榮禄大夫都督公賜塋(墓在杭州毛家埠)
吾祖從靖難功成受虎符鎮越佐五朝將星東南殂先
皇為悼惜賜葬兹山隅屢諭藩臣祭碑版耀西湖雲仍
錫帶礪百世衞姑蘇邈矣七葉孫賦性一何愚不能挽
強弩但欲事操觚歴官已廿載落魄儼腐儒同儕貝錦
張親戚從揶揄何令彼譛人猴冠而當塗不望印纍纍
其如錐也無僅存三寸舌終愧七尺軀偶來此行役聊
復薦萍蕪石人衣薜荔宿草莽故墟撫膺一長慟灑淚
栢為枯悲風起夕陽愁殺夜啼烏
親舊詩六首
(丙寅之艱不肖不能從地下以死也而強活人間煢煢在疚終鮮兄弟所賴二三老成人耳提)
(面命以寡悔尤於萬一也天不憗遺不五年而長逝者六人矣爰思其人各系以詩頌美儀刑)
(以當慟哭今而後吾知唯有曹顔遠之句以貽親舊云爾)
外父王選部禄之
泰山儼具瞻匪直頌師尹一出秉銓衡中外作標凖朗
月照浚谷清泉流泯泯抗志圭組輕蕭然巖壑盡甥也
館於室耳提謝不敏典謨日佩訓風雅時援引所至恒
愛護恐為友壻窘不減慈父恩長慟德星隕
舅氏陸文學恒若
江東著偉姓太宰邁常倫勢可移山嶽位已無人臣一
朝被蜚語朱戶生黃塵孫子余舅氏青衿甘食貧硜硜
守經學湖鄉少四鄰時念同胞姊扁舟入城闉澹泊不
飲酒慰籍多苦辛長逝渭陽水愁絶慈闈人
先輩楊中丞子任
楊子青雲彥屢出佐明后昭毅昔論交垂髫至白首樹
德於其躬莠言不出口閩海同分符閫藩並結綬堂上
考大呂幕下問小友眷顧成綢繆迺與締孫偶尺書付
浮沉竟執富兒帚感懷著斯章冥冥非吾負
通家陸有道叔平
吾祖邁明德結客豪長者平原秀士衡正始翼風雅忘
年締密交少歲荷陶冶潛盤西山阿偃息青雲下皎然
白雪鬢照兹綠玉斝明月投入懷幽蘭分滿把對我欷
歔言老矣汗血馬耆舊不憖遺淚向寒泉瀉
友人顧貢士從化
顧生一經生而亦喜任俠閭巷弟畜我俶儻無嚅囁能
射魯連書不問樂羊篋並載西園游聯鑣南山獵痴絶
虎頭生袖斷如花頰青春容易擲白髮最難鑷長安失
意歸宿草飛黃葉尚憶平生言獨挂芙蓉鋏
從叔隠君士揚
昭毅營東山羣從從之游第五足清曠居然隠者流曾
不問生產乃與兄子儔把臂同入林酒池日拍浮自為
鸜鵒舞間作竹枝謳行樂堪永年達生宜白頭門戶正
衰謝斯人不可留咸也矧窮途攬涕何時收
北游詩十八首
捧檄偶然作
幽居謝鞅掌披雲臥高岑門有車馬客投以天上音呼
兒拭我弁攬鏡整我簪薄言辭故里于役越江潯負米
願良違輓粟力不禁斥鷃安卑枝匏瓜戀舊林夷險昧
所履倚伏還相尋儻來忽如寄患得非吾心蓄無非常
寶敢羨縱横金養眞尚寂寞允為逹士欽
北游留别陽山顧願
顧生言志高乃住卑猶山常來訪屠博悲歌游市闤葛
巾一角墊長裾其色殷蹇步上大堤桃花在窗間袖裏
金錯刀換酒良不慳寧待飛青霜坐以凋朱顔皇皇脫
長劒送我西入關贈處兩不語流涕各澘澘世無四公
子棄客如草菅間有魏其侯聊可與往還
渡江
吳國渺何處江流萬里長布帆渡瓜渚青山障朱方颯
動高天風吹愁還故鄉戍樓當落日飢烏野田密徒御
步不前行李何蕭瑟欲問淮南津就飯水邊驛敢效祈
父言胡轉予于恤
泊廣陵
晨發揚子渡暮泊廣陵城水部正閉關落日輿梁横雜
踏估船來吳儂與楚傖野市亂燈火恰如蜩螗鳴對酒
愁不語何處琵琶聲間道往從之青樓明月生自笑高
陽徒潦倒江州情
次淮獻河陽大夫
經國有大計不外兵食足輸輓類用兵所貴在神速王
程固有嚴胄弁何為督孌童好如花樓船大於屋行樂
江以南赫奕朱為轂盛夏方渡淮黃河變平陸粒米乃
狼戾度支更約束簡命旬宣臣臨水建牙纛八月造舟
楫十月運新榖哺乳百姓親挾纊三軍燠况乃抱遠略
道海通山谷廷議旌行能璽書動盈幅偉哉轉漕功不
使蕭何獨跅弛門下士勉駕鹽車軸期毋負知己良友
時相勗
涉河
大河合淮泗奔波若傾倒一瞬下千里風帆疾於鳥我
行逆其流尺寸竟昏曉丈夫託蓬根世事茹茶蓼窮途
已倦游况復苦秋潦攬挈黑貂寒西風吹人老
清郡館鄭丈
驅車入郭門故人門挂席客子流離來執手長歎息虞
卿屩欲穿侯生頭盡白樂與朱家游諱言趙邸客大損
賣文錢估酒日盈百任俠今寂寥此有鄭莊驛
濟上聞笛
孤笛江上起片月随江流臨風曲不斷韻水何悠悠楊
柳折欲盡梅花落更愁寒鴉散浦漵殘葉飛空洲楚客
正獨醒聞之增繁憂
七月廿四述思
凉風吹原隰澹澹黃雲生値此流離時難禁陟岵情長
慟高堂觴言薦溪水蘋未始暌諸夢常若見於羹更念
倚門者蓬首雪盈盈
德州逢劉原檢
公幹吾密親邇來行色壮得意曲江遊十里紫絲障折
得杏花回春雲在衣上南歸銜使節樓船晚相傍明燈
照衞水凉風來青嶂宿雁語沙中纖月翻層浪對酒問
前期彈冠豈虛望從此舍章句即可取卿相晝錦君多
榮奉職我無状清時好策勲努力無遺忘
潞河客舍
歲晏衆芳盡朔雁江南征遊子何不歸流離薊北城隂
隂土牆下風吹枯桑鳴黃金與白髮此盡彼則生進退
歎維谷且問嚴君平
題長安主人壁
漕吏何為者日與倉漕伍長安半月遊黃金散如雨乘
月謁私門帶星候公府杯酒槩可親肝膽誰能吐勢利
無石交斯言徵諸古
燕京寄上海朱邦憲
北風揚塵沙玄隂片時結客舍寄如磬羇身但存舌易
水寒不流西山欲飛雪夢見田先生怳與荆卿别擊筑
苦無徒悲歌夜不輟我友蹈海生圭組久不屑游於酒
人乎而乃好奇節因救季將軍朱家心屢折吾豈有黃
金尊前為君設所以窮時交古人多激烈
結客行與晉陵吳生
韓魏饒奇節齊楚多辯智經學不足謀結客非聲利一
言可借軀萬乘寧奪志虞卿急窮交敝屣卿相位田生
恥人疑對客刎何易豈為顔面情謟笑取容媚吾友延
陵生獨抱千古意昔我困姦雄三年兩下吏鄒陽不上
書張儉身何寄良朋每永歎維子憂心悴不有匣金來
徒令懷璧墜谷風世道凉浮雲然諾棄長揖謝斯人激
烈尊前淚
塞垣行寄嘉禾朱尉
衛青屯上谷連營肅旗鼓五道出將軍弓高與強弩繫
其賢王歸竒功不堪數坐擁武剛車帳下式歌舞李廣
不得意上簿至幕府是豈戰之罪拊心良獨苦朱生蓬
蒿人掘起自行伍浮海斬呂嘉英略無千古功奇禍亦
奇十年檻中虎長劒雖蒯緱猶堪賈一怒丈夫身不死
塞垣報明主
少年行調長安客
結束何翩翩相逢洛陽陌流水照清揚春風披綠幘儼
然傅脂粉相傳化閎籍羞稱霍家奴云是館陶客歌舞
誰不憐婉媚莫可逆沾沾喜任俠黃金得還擲珠因彈
雀損錦以鬪雞坼而多青樓期欲赴身無百且與酒人
遊暫入蓬蒿宅枕藉唯袞衣何有一縫掖
留别京邑友尘
杖策長安門言別長安客何為曰歸時翻使旅愁迫俠
游多酒人祖道臨南陌馬蹄雪中花車輪冰上迹再歌
毋庸歸樂酒暫今夕長劒挂左驂白虹走前席荆玉罕
人知勸吾寶燕石
汶上阻雪
我行阻徐方日夕望吳國積雪覆臯原千里同一色門
前偃柵横屋際孤烟直黃河冰正堅芒碭雲來黑狡兔
潛以伏飢鷹竟何食客子煨枯蓬主人舂殘稷何日見
朝陽肅彼南歸翼
伐檀齋集卷二
