伐檀齋集卷三
明張元凱撰
七言古詩
金昌篇
青山浮震澤紫靄凝滄溟既庶古吳邑有美金昌亭金
昌亭子碧城趾傍臨大道平如砥象緯臺窺萬雉雄閶
闔門開千片綺垂陽繡陌春載陽芳草朱橋滿路香甲
第連雲巢翡翠人家臨水撲鴛鴦玉樓天上近金屋民
間藏穠彼桃李葩映此鸚鵡觴茂苑鬱葱蒨胥江豔花
月麗藻飛彩毫芳塵襲羅襪清歌鳴鳳舞驚鴻寶樹瓊
軒樂未窮芙蓉散亂妝臺錦蘭麝氤氲步障風桂醑浮
波玉為饌高堂屋壁金珠緣雖非戚里與皇家萬戶千
門爛若霞玉帛南鄰耀皎日簪纓北里生光華清時富
貴偏多暇少歲歡娛晝為夜宅中歌笑盡金張座上風
流總王謝澤國無煩擁畫輪吳儂飛楫浪如銀湖舸載
將西子去渚花開作館娃春蟬髩宮雲薄蛾眉山月新
為雨乍逄情易合傾城再見價難論由來金谷明珠賤
却笑臨卭綠綺貧迷花醉月靡年載相逄賸有朱顔在
長風可破月可拾直欲揚舲泛滄海滄海回波不復來
拂衣高眺吳王臺吳王宮闕莽難辨棘荆麋鹿令人猜
棹歌猶唱烏棲曲百花洲上蘼蕪綠一川春雨鷓鴣鳴
鷓鴣聲裏年華更身世隙駒影富貴草頭露萬物不可
齊士也何須遇園有桃歌且謠半生落魄無推擇大塊
與爾同逍遥長鑱朝過買臣里短衣暮上伯通橋舉案
徒自恭廡下竟寂寥不挂會稽章空老吳門樵
匣劒行
生長夫差國家住專諸里鍛鍊昆吾成一匣明秋水秋
水泠泠聲遶扉凄清中夜蛟龍歸空廬獨抱朗月臥高
天颯動霜華飛提攜神物無人覺何來白虹常在握鋒
芒衛霍耀天山精靈荆聶傾河嶽結客紛紛向五陵呼
盧博采且浮沉寧輸百萬留三尺懸在腰間酬寸心鸊
鵜新淬光如彗照見人間不平事玉玦金鐶日日間匣
中一掬明珠淚嚴城吹角秋夜清風凄月肅鄰雞鳴擥
衣起舞欲拔劒無乃歲久青苔生莫邪空老無人齒世
人共寶鉛刀耳幕南塞北行路難酬恩報怨竟誰是淪
落沉埋一蒯緱恥將彈鋏動諸侯豐城不掩干霄氣越
石何嗟繞指柔
對酒歌
宇宙自萬古人壽無百年我生之前漫無紀我生之後
殊杳然中間百年何太促始覺人世徒堪憐况乃寰區
受羈束曷能蓬海求神仙幸有金閶醇酎美一斛不直
三千錢沽來快飲日不竭賴兹薄禄如流泉清者可中
聖濁者可中賢伯雅或在後季雅或在前公榮不擇儕
軰飲季倫欲就鄰家眠君不見花開枝上何娟娟春風
吹落随寒烟又不見雲行空外百態妍須臾散盡蒼旻
天玉山常傾倒桑田任播遷胸臆從教塊壘散形神自
爾魁梧全一日可兼十日飲百歲能當壽一千始信壺
中有日月不與人世同棄捐沉冥至理久自悟糟丘為
我生青蓮
東覽篇
出門鮮徒侣看山過東越身披荷芰衣來渡琅玕筏會
稽之郡藏雲中海嶽靈區第幾峰千巖萬壑望不盡一
一秀出青芙蓉溪流嗽石噴晴雪山水清音相映發林
間吹落蘭亭風松下飛來鏡湖月石暗花迷失去津禽
魚鳥獸能相親崢泓蕭瑟不可測此中疑有箕山人蒼
旻為棟雲為幕禹穴幽奇可棲託絶壁㠝岏嘯夜猿逍
遥夢見騎黃鶴清晨晞髮凌高臺風吹飛花去復來旭
日如珠走滄海赤霞為駕驅天台方丈蓬萊今可至居
然便有凌雲思金宮銀闕何必求一丘一壑随吾志君
不見東山高臥支許從揮麈玄言若可終又不見芳辰
袚褉臨清池茂林脩竹堪忘飢謝公勉為蒼生出十年
閒却登山屐右軍自失王藍田歸來誓墓意惘然二賢
信是人中龍霖雨當時仰望同考槃一室已千載至今
林下生清風偶然得失未忘念令人却羨雙冥鴻
春遊篇寄晉陵吳生
窮愁逼逼空歎息遠遊冠在猶堪拭伯通橋下春水流
布帆一幅千里遊芙蓉湖波綠如染罨畫溪頭山幾點
花明月白不知夕髣髴扁舟重入剡舊遊曾識延陵生
莫逆窮交一步兵且作平原十日飲安事夷齊千載名
寂寞圌山老都尉遲我碧桃花下醉錦江春煗浪俱香
赤城霞流山失翠金焦遥作兩青鳧水面飛來撲玉壺
萬里長江限南北令人長憶孫伯符燕子磯頭燕子飛
鳳凰臺畔柳依依看花偶入長干寺策杖還須到翠微
荷衣脫下白紛紛盡是鍾山松上雲辟支洞口金光草
兜率巖中寶藏文攝山自古多靈藥歸來始踐徵君約
悠然置我丘壑間高吟梁父驚猿鶴吾笑殷中軍廢後
書空竟莫聞又歎阮遥集一生當著幾兩屐此身不帶
封侯骨朅來幸有烟霞癖黃金朱芾求不來白雲青山
随可得不因未了向平緣五嶽追尋孰我先知君亦是
沉冥士寄此春遊汗漫篇
放歌行寄長安舊遊
碧桃落盡青春老黃金不鑄朱顔好男兒策名須及時
衰遲徒遣憂心擣少年投筆欲邀勲西入長安謁聖君
公車不獻長楊賦都邑先傳喻蜀文朱門先達如疇昔
留驩得接夔龍席鳴環振珮聲鏘鏘瓊筵寶幄樂未央
暫同良夜醉鸚鵡期共清朝儀鳳凰輝光草木俱生色
假使白頭還可黑意氣如山不易傾立談元可取功名
借筋畫成扶漢鼎箭頭書去破聊城居間然諾良無負
彊灌能勝一石酒藩車日赴孟公期金錢夜作爰絲壽
駿馬花驄白玉鞍濯龍鳴鳳近金鑾英盼自堪回絳灌
雄圖非為斬樓蘭得意能將知己酬此心未始羨封侯
一言不合拂衣去五陵遊俠還相許鬭雞走狗出長楸
安能咄咄書空語自是當時桓茂倫歴落&KR0706;崎可笑人
今日低頭在草莽放歌一曲千山春
觀舞篇
春宵曲宴通蘭房亭亭玉樹生夜光繡幕遮風銀燭定
紛紛妓樂俱成行中有燕姬善楚舞當場可以掌中舉
翩躚喜曳鮫人綃柔弱纔勝翡翠羽應節依歌不自持
疾徐宛轉能擅奇明珠盤裏相錯落驚鴻天外來差池
徊翔素腕飛香雪虚空屢頓凌波襪五尺芙渠搖綠波
一片輕雲蕩明月顰容慢睇如有情步搖條脫斷續鳴
公子歌謠惟燕燕佳人名字只卿卿舞罷低回整金鳳
矜嬌顧影嫌釵重羞稱十五嫁王昌登牆三載曾窺宋
漫將長袖拂芳塵自是行雲行雨身怳惚高唐夢中見
敢云平視甄夫人
聽曲篇
綠窗窈窕通明月朱絃奏罷何疏越燕姬艷舞方具陳
鄭女清歌相對發玲瓏宛轉遶翠屏梁塵颯颯花冥冥
師傳翻使驚恊律心妙直欲追秦青已聽泠然振林木
復聞餘響流空谷將無哀樂動人心蘇門之嘯秦庭哭
當筵但見春融融無限玉樹搖東風周郎欲顧曾無悮
延年女弟徒稱工新聲能令舊聲變貫珠不斷危如線
偶覺凄清拂黛蛾時為掩抑看團扇畫棟輕雲夜不飛
鳳凰肯逐簫聲歸但憐白雪知音少豈是紅妝絶代稀
雲鬟零亂歌纔闋東方欲明銀燭滅淳于一石自沉酣
不使冠纓座中絶
醉道士歌題弇山園藏卷
列眞之宇太微宮碧桃千樹吹春風相逢盡是餐霞客
翩躚長揖壺中公壺中跳入杳無際金臺銀闕非人世
玉液涓涓滙作池黃流泯泯傾如注式歌有酒旨且多
三三兩兩朱顔酡漫笑眞人能服煉誰知老子亦婆娑
髣髴步虚行復止曲肱聊隠烏皮几背癢欲倩麻姑搔
覺來失却王喬履牛飲鯨呼總易醺牽裳濡首亂紛紛
拍浮倒蹋瓊科案酩酊那開蕊級文土木形骸恒佇立
手持玉笛吹不得平頭奴子力不禁扶攜踉蹡將安適
浪遊五岳窮三山聯袂盡是桃花顏絳河迢逓誰相待
上元夫人名阿環會時不問胡麻飯解酲五斗何足算
牽出青牛欲倒騎黃冠欹斜白髮亂此中玄妙識者誰
仙藥元從麯蘖遺披圖展卷心自醉頽然此軰眞吾師
主人謂若幸無負我且斟若以大斗倘畫當年醉步兵
江東張翰應居首
婁水行訪曹子念作
湖頭暫借漁艇子春風吹過碧城趾具區初月挂吳山
滄溟紫霓含婁水夜潮忽漲楊柳陂片帆却向桃花駛
眠鷗宿鷺驚且鳴棹歌不斷欸乃聲中流聞雞曙星耿
落花飛出海上城停橈未入琅琊墅搴裳先過曹丘生
蕭齋兀爾枕書卧烏皮一几青氊破問我經時何不來
袖中遮莫有七哀大笑吾生太痴絶病腰猶為五斗折
屢蹶霜蹄不知止儀也直欲亡其舌丈夫雄心誰則知
吁嗟有志無其時公榮未得即濡首匡鼎相逄且解頥
放歌一曲情無賴君自芝蘭我蕭艾陳蕃有榻空梁懸
解來徐孺眠花前聊伴曹生日擊缶洋洋風雅銜在口
綿蠻不作吳儂言喑啞能驅小巫走一斛珠璣錯落明
儼然分惠盈五斗吾還怪爾愛獨醒酒人只在弇山亭
邇來不飲眞寂寞縱酒無愧天上星借來艇子且教去
平原十日須沉冥
謝都護歌
謝侯少歲學擊劒手綰飛虹腰掣電術精乃去學兵法
戰陣鉦鼓靡不合被命造舟永嘉山長鯨道遇手自搏
幾欲論功登將壇落落不偶空據鞍閱世榮名何足齒
閭巷沉浮聊爾耳短衣射虎姑蘇臺閉戶鑄劒干將里
買得桃花一疋駒騎來沽酒金閶美世人失意汩汩憂
羨君能自沾沾喜為嫌偪促城之舍新開别墅虎丘下
窗中亂撲青芙蓉竹樹蕭蕭遶臺榭俠遊酒伴慣住船
鬪雞走狗都翩翩春草射麛秋放鸇相逢欲賦子之還
座客恒滿能擊鮮人各取醉斗十千雖無銅山擅鑄權
囊中不乏子母錢吁嗟燕頷頭未白黃鬚森森尚如戟
江南秉鉞旬宣臣舊是永嘉來往人即今推轂易為力
功名轉眼能自新勸君努力報知己匣中毋遣神龍死
君不見余也十載傷羽毛身同鷦鷯困蓬蒿提攜拂拭
竟誰是哀鳴日夜徒嗷嗷於戲男兒四十不能自附青
雲豪尚爾坎坷骯髒沉下僚贈君短歌還自嘲
短歌行贈王四丈贍美
男兒何必紆朱紫但令布素恒如此又何必侈金帛所
貴人生在意適琅琊羣從鸞與凰上林太液紛翺翔第
四偶然戀桑梓羽毛楚楚口吻香白眉未嘗結青髩未
遽霜海燕雙棲遶梁語芙蓉一照滿鏡芳千金鷫鸘裘
易觧日醉鸚鵡杯難忘司馬纔遺中人產對人無奈多
青眼沙田種秫久不登座客猶誇識信陵平生倜儻無
嚅囁沾沾聊自喜任俠余生落魄數數奇十年歸隠南
山獵無端痛飲白玉漿有時脫贈蓮花鋏每承然諾肝
膽傾豈是論交在眉睫躋彼弇山堂友于花萼尊爼光
再過婁水宅彩衣戲舞娛頭白人見頽然醉花月不識
人倫自爾能昭揭人見生平曳紈綺不識窮交可以託
妻子谷風再賦友道凉吳儂情逐雲飛揚三秋門前正
羅雀一卧肘後生垂楊不有君來破岑寂翟公自署徒
慨慷眼中石交竟誰是酒酣擊筑天蒼蒼
江風行與朱圖山泛樓船作
長江萬里吹天風將軍置酒樓船中樓船忽奏軍中樂
無乃黯慘蛟龍覺山川出雲歴亂飛疾來掩我白日暉
中流洶湧俱辟易人謂如此將無歸將軍自是湖海客
神氣自若催挂席浩蕩洪流欲挽回崩奔巨浪能衝逆
淵淵徐起回風撾長驅直指扶桑涯蜃氣氤氲辨城闕
鯨波蹴浪翻空花分明棲息匡廬下碎瀑飛泉明月夜
恍惚窗牖峨眉端雪片紛紛六月寒須臾暝色垂垂黑
前隊戈船左右翼咫尺蛟龍欲扣舷夜光那向懷中匿
壮圖寂寞何為乎余亦從君擊唾壺老驥能思千里不
百萬猶供一擲無人壽河清不可俟富貴不來行樂耳
世間多少弱男兒覓人顔色沾沾喜曾憶長江牛渚邊
温嶠焚犀夜放船英雄志業莫可測酒酣拔劒心茫然
塘上行逢友人顧願作
吳宮二月鶯啼亂金閶柳遊子長安歸春風吹鷁首鷁
首重重桃李花楓橋塘上故倡家綠水依然遶阡陌青
樓忽聽彈琵琶琵琶聲出垂楊裏李延年家高髻姊自
言有客深自藏落魄江東虎頭子拍浮濡首酒池中何
為染指阿房美平生痴絶將無同我輩鍾情乃如此相
逢不賦子之還對酒高吟嬌女篇興來不用常杯酌其
奈囊空無一錢君不見馬長卿臨卭一往有深情又不
見阮仲容鮮卑之婢累騎從嘗聞古人貴達節區區禮
豈為我設少年行樂須及時飛花轉眼紛如雪還惜昂
藏一丈夫憑陵嘯傲高陽徒麟閣榮名常在不首陽餓
死何為乎
月下渡淮歌與馬孟李三都尉舟中言懷
日落淮水黃月出淮水白水流向東南客行自西北辭
家見月兩回圓長路悠悠始一千簿書期會如束濕卒
史胥徒横索錢槖存無底空所有但見三星恒在罶身
世漂零只酒尊凉露凄蟬動高柳從事諸君盡棄繻金
堤赤岸爭先驅吁嗟百萬任狼藉何事囊粟號侏儒吾
生一飽了吾願坐看鷦鷯飛不遠馬控龍媒自有人門
藏金穴曾無援久擬山中賦考槃何然燕壘巢其端漆
園傲吏日偃蹇竹林酣士多摧殘夜深月照蘆洲寂樓
船有楫何須擊最喜黃頭善摻撾况邀白幘能吹笛淮
隂黯慘生悲風座中杯酌莫教空若過韓侯釣魚渚便
為長跪酹英雄
遊吳山醉歌示越中同遊
吳人浪遊越越山舊名吳吳山窈窕如畫圖芙蓉亂撲
城之闍雲英不遠紫微省杏花偏近黃公壚解衣貰酒
獨感慨還上高臺聽鷓鴣鷓鴣不為啼春雨似訴吳越
興亡語般樂夫差首己濡憂勤勾踐膽能茹偶爾憑陵
一跳梁畢竟山丘共首鼠草上同飛望帝魂宮中曾獻
捧心女吳山越水春融融吳王越覇歸東風白駒度隙
促短景朱花散綵成飄蓬乍來一笑已陳迹茲山千古
青無窮即今簫鼓錦城樂但識屏翰皇圖雄吁嗟黃金
不買綠酒醉何乃憒憒人世亶不聰
錢翁歌為磬室山人壽
錢翁不是蓬蒿人自稱吳越諸王孫布衣不受緇塵染
混俗能將白眼存棲遲陋巷蓬蒿翳抱膝長吟靡年歲
家藏萬卷不知貧更倚丹青曾絶世巴江急峽巫山峰
漢時古栢秦時松錢翁下筆無數點便覺烟雲千萬重
長康安道名誰稱世情都無神自勝屨集常憎戶外塵
蕭然一室如懸磬錢翁不滿五尺長意氣能飛千仞霜
等閒不受諸侯幣虚左曾持公子觴吾家都護弄柔翰
風流寄興東山畔傍水新開燕子樓臨花高捲鴛鴦幔
愛惜長干劉采春當時西第幾留賓坐中不少嚴夫子
幕下常多郭舍人自是錢翁交莫逆春山花月同穿屐
如今花落月西沉但見錢翁頭盡白黃公壚下莫經過
吹&KR1055;山陽感慨多凄凉若問吳趨第四壁徒存一雀羅
翟公門前何所有春風乍上新楊柳百斛金閶綠玉漿
沽來且作錢翁壽錢翁七十意何如雲在青天任卷舒
他時倘畫通家子丘壑偏宜謝幼輿
鄭客行寓清郡贈中伯丈
仲尼老於行柳下援而止殊無懷土情鄭客乃如此鄭
客吾鄉老縫掖不根嫚戲無推擇西遊落魄走邯鄲國
有賢王虚左席日留朱邸曳長裾貴幸何須駟馬車但
慮才高忌嚴忌誰言賦不如相如冠纓曾絶感知己錦
茵醉吐花靡靡無端壓倒玉堂人只因撰出金樓子内
家日給買文錢外舍私為桃葉憐解將交甫明珠佩博
得文君綠綺絃秋風客散平原第齊東陋巷蓬蒿翳不
無岳牧致苞苴自有州司能擁篲我來猶得稱通家相
逢爛醉聽琵琶衛水清霜照明月鷫鸘裘映芙蓉花自
言僅免窮愁逼無奈頭無一莖黑縱夢非熊入後車不
如安載歸鄉國
吳姬行為四明沈嘉則買妾賦
吳姬二八顔如花翠帷珠箔藏盧家暫許春風吹裙帶
未容燕子窺窗紗妝臺纔掩臨窗繡皓腕霜明映羅袖
蛾眉效月一痕新柳腰學舞三眠瘦瘦減腰肢似沈郎
當年未許嫁王昌不識紅妝堪換馬但知綠綺可求凰
遨遊忘草郊居賦江城花縣啼鶯路鸘裘時解茱萸灣
畫舸偏經桃葉渡吳閶新水泛雙鴛麗藻文漪錦浪翻
毫端幻出花千樹賸得嬌枝解語言含嬌含態情難說
為雨為雲夢無歇巫山峽遶曹娥江襄王臺在禹王穴
采蓮越女濕綃衣短棹穿花過釣磯瞥見吳姬不相識
怳疑洛水神仙歸約開蓮葉隔花語為問館娃宮幾許
依依楊柳苧蘿村此是西家捧心處錯落明珠吐鳳釵
陸離端錦合歡裁昔時越豔歸吳去今日吳姬入越來
甬東山水蓬萊島朱顔綠髩同偕老風流願比賀季眞
鏡湖春色年年好
蘇生行
蘇生縱横客寂寞休明世尺寸無所成坐歎流光逝少
歲曾為南粤遊尉佗椎髻最難柔軍前長揖無數語遂
令面縛閒戈矛歸來牛酒相慰勞上功幕府寝不報翻
然結客少年場五陵豪傑親除掃解裝猶剩千黃金徧
置鴛衾與鳳簮好將陸賈平生槖結得徐娘既老心春
明門外花如綺羽林緹騎佻佻子相逢大快共樗蒲絶
叫狂呼盧與雉百萬常輸囊屢捐凄然擊筑夜無眠荆
卿遠去漸離老孤劒寒風易水邊東歸骯髒身何寄數
椽如綫鄰蕭寺短衣彈雀逐羣兒長鑱采藥遺仙吏看
君體骨良不恒面如紫石何稜稜誰言山澤常如此忽
有風雲或可乘男兒七尺須奇節黑貂何必愁鶉結隂
符一匣在牀頭莫使靈文久磨滅
短歌與一二僚佐登城樓作
吳鈎鏽澁不能鳴匣中隠隠青苔生高天九月霜華白
草木黃落夫差城夫差城中誰作苦摧眉折腰在行伍
父書徒讀亦何為投筆十年無比數藏活曾棲廣柳車
沉酣屢讁西曹簿男兒骯髒安足歎世上紛紛鼠變虎
衛青亦是主家奴須臾功成享茅土出無知己仕無媒
不如將身隠屠沽丈夫空自羨雄飛今日登臨對落暉
滿目山川非異國仲宣何事淚沾衣
謝都護游山歌
謝家雅有東山興朅來許我才情勝少年有事弋與漁
垂老無心負且乘春風滿地吹接䍦青山綠酒堪忘飢
雙艇移來疾於騎五湖便是高陽池林中排調日酣暢
三春共蠟屐幾兩自是狂奴去復來至今痴叔猶無恙
吳王臺館久棘荆山丘尚被吳王名雲興雨散竟何託
雄飛雌伏徒營營君能於此了無累黃公壚下頽然醉
邇來喜怒誰得知褰帷且問如花妓
燕京夜雪篇
北風吹沙日無光北門寂歴鳴枯桑須臾暮雪飛陋巷
蓬扉不開卧欲僵西鄰客子忽排闥蒼頭蹇步持壺觴
怳如層冰甫挾纊又似幽谷回春陽何暇秦篝與齊縷
不去彈棋共格五鄉語綿蠻自少文行酒崢嶸能用武
因憶邊城雪作山崎嶇萬里玉門關冰連瀚海懸軍入
凍斷交河探騎還以身許國寧憚死安顧裂膚仍墮指
今夜相逢杯酒間何如此輩沙場裏
行行且游獵丁丑九月作
少歲從軍出武威兜鍪日耀生光輝沙場大小七十戰
數奇歸揜南山扉南山近有白額虎會須煩我大黃弩
朝來結束過藍田馬如游龍轡如組入林黯慘路不平
披開荆枳飛鳥驚亂石崔嵬壘如屋咆哮萬壑隂風生
顧盼憑陵了無覺應弦即倒何須搏男兒本意重生擒
飛而食肉良不惡甲賣弓藏一十年偶因射獵淚澘然
捫虱若談當世務白額豈在南山前頭足於今變冠履
取民脂膏充簠簋假彼繡斧得横行縛取貪殘猛虎獻
天子
隠者詞焦山寄客
伯成耦耕耕且鋤務光避世世情無古來隠者不以帝
王易何况區區趙孟三公乎山人頽唐隠者姿蕭蕭肅
肅孤松枝紫芝黃鶴久不作清風朗月恒相思相思不
可見遠隔江之湄不寄投湘賦唯吟招隠詩碧桃開徧
綠水洲山人猶在人間游富春磯閒海鷗下鹿門山空
猿鶴愁諸侯筐篚不足貴天子安車何必求但須寂寂
山之丘明月為侶雲為儔庶幾不愧乎隠者流
山人勸酒
灼灼桃花濯濯楊柳溪山窈窕溪水流武陵人家猶在
不柴門不閉春風輕山人衣上春雲厚相逢莫使青松
疑世間盡用黃金壽原嘗春陵千載人嵇阮山劉一杯
酒賤亦不足凌貴亦不足憑雪山有時燠温泉或可冰
高岸為谷深谷為陵詩人豈欺我倚伏多相仍山人勸
我酒旨酒清如澠漢家功業在天上吹簫屠狗之軰坎
坷歴落來攀登
還山吟
還山吟桂花松子秋雲深山人還山抱孤琴空山猿鶴
來相尋披裘何必登遥岑遠公自有東西林東西山色
看皆美一入林中可以止土木形骸無所擬悠悠忽忽
恒如此再歌還山吟朱顔俄受白髮侵還山欲俟買山
金無金終負還山心一瓢一錫且隨意許由巢父百世
之上為知音
柳花歌金陵送客
吳宮濯濯春楊柳柬風吹花滿渡口搖烟拂水總無關
綴雪沾霜竟何有滄浪漫使搴人衣武陵亂約桃花歸
自是青春留不住非因黃鳥蹴能飛芳草晴絲引江渚
飄揚千里同君去遠游誰遣遲蕭郎風流展轉思張緒
建業青山繞大堤女郎團扇撲高低往來不見臨春閣
且入長干送馬蹄
草閣謠戊寅夏志感
子雲草閣無數椽風雨不蔽何蕭然常抱明月巢其端
歸鴻鳴鳳同翩躚何物黃狐㸑下遊雄飛雌伏將焉求
狡焉日欲穿我屋何不爾思正舊丘長謠送爾歸吾自
掩吾扉庭梧日徙倚山桂生芳菲
黃河客舍歌
杖策渡河來止舍河堤下衰柳當其門荒薺生在瓦中
有少婦能具餐舊𥜗掩骭餘雙鴛剉草飼我櫪上馬牽
藤挂我腰下鞬客舍金錢眞自惜那堪一粲壚頭言
伐檀齋集卷三
