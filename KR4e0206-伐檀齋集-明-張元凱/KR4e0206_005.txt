伐檀齋集卷五
明張元凱撰
五言律詩
郊祀伏覩駕出二首
馳道千官集緹城百帳分天行清蹕雨山出護宫雲輦
轂龍眞見旌麾鳳有文此中驂乘者應是霍將軍
上帝歆元祀南郊啓閟宫幸逢堯麗日仰見舜重瞳仙
樂聞難盡霓旌望不窮材官多侍從偏我隱牆東
春日游西苑二首
宣室臨西苑靈臺對籍田宫鶯迷綠雨廐馬飲清川柳
引金堤直松含玉殿圓先皇受釐處寂寞鎖春烟
禁雲流不盡苑樹碧叢叢水淺鴛鴦島花深翡翠宫引
泉珠錯落疊石玉玲瓏莫認桃源路銀河豈易通
部餉至京引見皇極門時戊辰九月五日二首
玉几星垂拱金門旭始開夔龍端簡侍揚馬執經來靈
曜瞻難定神飇矚易廻進呈鹽鐵論付與度支裁
雲日散高秋鐘鳴五鳳樓面君今日喜在野十年憂下
走慚簪紱前驅媿蒯緱無能馴鹿性終爾怯螭頭
引見賜宴恭紀二首
天語傳聞近山呼引拜遐鴻臚跽承旨光禄立開衙白
粲分階玉黃流借殿霞徹歸成獨享此際益思家
重漕明主意既醉遠臣心席避彤庭日筵依松樹隂大
官多且旨小史酌還斟世食天朝粟銜恩豈自今
長安春望二首
鶯花鳴鳳曉鐘鼓濯龍開湛露仙人掌晴雲日觀臺河
將銀漢去山向玉宸來輦下陽春曲能容騎尉裁
太和盈宇宙爛漫徧光華美麗都人綺芳菲輦道沙紫
騮銜禁草黃鳥卧宫花一望千重殿常生五色霞
長安街伏覩莊皇帝梓宫歸山陵二首
虎賁趨上將龍馭從羣仙&KR0008;幕靈芝蓋祠壇瑞玉筵進
賢冠未毁斬佞劒猶懸帝子真純孝沖年淚似泉
薤露盈馳道臣民候輓齊山河俄改色草樹盡含淒象
衞過金馬芻靈出碧雞有髯攀不及悵望鼎湖西
朝皇極殿頒萬歷改元歷時壬申十月朔二首
鳳凰栖沼上鳷鵲朗雲中周室方全盛成王在幼冲休
徵方出洛天壽盡呼嵩卜歷元無算編年萬未窮
湛露收青漢雲韶出紫宸頒來一統歷散去萬家春宣
室重禧肇明堂受命新世臣唯飽飯常作太平人
觀象臺看雪二首
人間寒逾切天上瑞先呈不辨黃金屋唯看白玉京風
花連漢畤冰葉滿秦城此日觀乾象璇璣分外明
銅龍高失翠玉尺旋生華星宿靈妃府瓊瑶帝子家光
留長信月影亂上林花一望銀潢接尋源未有槎
席上呈申太史二首
几席留明月花枝帶禁烟酒醲分玉醴燭短剩金蓮史
是遷之後文如漢以前且辭長夜飲蚤起從甘泉
夾道通仙署清槐無世塵寂寥桑梓客參對草麻人露
掌銅龍近天顔金馬親治安垂萬世公等綰絲綸
訪胡原荆侍御
相逢宣武第暫解惠文冠清淚長安盡秋霜短鬢殘栖
烏纖月落鳴鳳上陽寒聖政元無闕封章莫浪彈
飲馮杜二使君
暫罷金鑾直來為雞黍期大馮元補闕小杜亦分司諫
草防人見觥籌任客私故園凋落盡不是在家時
贈晉陵王太學二首
五侯千日醉七貴一家親避地依京洛愁身浪笑嚬青
衣歌宛轉白眼看沉淪何似金門客嗟嗟歎積薪
羨爾遨遊美何知旅食艱長楊馳馬去芳草踏歌還久
住唯金谷常頽是玉山燕姬新買得江上杏花顔
潞河中秋初度二首(壬申)
問年逢六六逆旅自煢煢白髮須臾事黃金烏有生據
鞍寧待試邀笛不辭行愁絶今宵月重圓薊北城
桂影青天滿桑乾白水斜公車不待詔客舍秪思家報
主雌雄劒謀生子母瓜去年今夜酒吳市聽琵琶
廣福寺寓二首
不夢麒麟閣皈依孔雀王蒲團閒裏過藥裹定中忘宴
坐霞餐晚清言水觀凉空門無一事養就懶嵇康
白璧空投路青山且息機隙駒憐促影怖鴿倦雄飛跡
許畸人識心甘靜者依塵襟方欲澣暫借水田衣
送原荆歸田二首
敢言身詎惜悵别袂難分徒步燕山雪悲歌易水雲綱
常一疏見慟哭兩宫聞不遣長沙去君恩厚漢文
大戇微臣罪餘生聖主留遲廻方出晝黯澹似悲秋妻
子諳田作親朋仰歲收青青桓氏馬不見玉街游
醉宿幼元寓二首
方朔栖金馬文園卧錦茵遠擕陽羨秫乍釀洞庭春紅
樹搖歌扇青衣動舞塵沉酣自吾黨休沐肻嫌頻
為歡常卜夜不厭酒淋漓濕爾鳳毛好濡吾燕頷竒放
歌驚宿鳥深坐待朝曦却洗何人事高陽酈食其
送朱在明使楚
十里河梁暮天寒送子遲冰堅車亂度雪厚路多疑大
别江平掌九疑山畫眉長沙銜使命莫作逐臣悲
同幼元飲光禄署
縱飲防人見盤餐竊自傳黃流銀海注翠釡玉繩懸柳
外君庖迥花間仙署連大璫來絡繹臂以綠韝纏
潞河雪二首
十月燕山雪孤舟潞水涯沙灘銀浪細岸柳玉條斜逐
鷺寧分羽栖蘆欲混花蓬窗莫令進易惹鬢生華
雪霰今朝集寒冰昨夜堅幸存東郭履不賦北門篇客
路黃雲外鄉書白鴈邊關河無鎖鑰偏阻未歸船
塞下二首
都護稱飛將提兵禦犬戎楚弓斜抱月邊馬競追風魏
絳和無議秦開戰有功黃金新鑄印擎出大明宫
乘鄣蠻雲白行營漢月新回中牧馬地句注引弓民傍
夏不消雪入關纔有春天王大一統冒頓久稱臣
少年二首
長楊馳馬去平樂鬭雞回婉媚貝為帶歡娛金作罍横
行羨田竇侍從陋鄒枚不惜耽荒宴朱顔良易摧
桃李芳菲候流蘇春帳懸文君侍琴瑟太主發金錢玉
具芙蓉劒銀裝瑪瑙鞭單車花底散人望儼如仙
折柳
三春楊柳綠一望淚潸潸匹馬此曾繫長條忍再攀翠
凋愁裏鬢紅減别時顔風絮輕千里將心度玉關
邊月
半輪升古塞長劒度河堤遶磧黃狐穴連沙白鴈棲軍
聲傳薊北霜色滿遼西此際征人淚應同少婦啼
閨思二首
夫壻蕭關外音書寂不聞朝朝江上石夜夜枕邊雲鸞
鏡元羞妾蛾眉好待君還將絲一寸繡作錦廻文
夜夢空飛遠朝心欝不開寳釵寒翠羽瑶瑟長青苔花
瓣粘蜂去晴絲罥燕來前魚無暇泣别鶴恨難裁
薄命
三載食君貧嚴霜六月侵但能留一劒何惜抱孤衾鏡
裏花如貌人間石比心羞他機下婦含笑為黃金
青樓
女郎能任俠結客少年時容顔市金幣肝膽刺恩私密
約來原劇窮交自扊扅信陵歸魏後何以報如姬
春讌二首
燕寢氍毹榻雕盤澗沚毛將軍青最幸詞客白猶豪華
月高梧影冰絃流水操兩行紅粉在誰是鄭櫻桃
錦屏開子夜珠履集春申誚鳳非無客圖麟合有人樽
前搖白羽花下卧朱輪妙舞清歌後幽懷可具陳
寺居二首
穴處聊同蟻巢居反借鳩偶來依淨土常自對滄洲雲
亂竹間度泉分花下流未須論出世吾自乞吾休
未定去來意其如生滅何捨身能忍辱聽法可降魔白
日一僧語青天雙鳥過悠然會心處潭影印松蘿
贈客
明時難自見牢落不羈才富貴浮雲耳乾坤傳舍哉寧
憂塞馬失呼得野鷹來王粲愁亡賴同登江上臺
社日
春社散柴桑遲廻度石梁飯牛嗟百里割肉笑東方細
雨青山濕桃花流水香野鷗渾狎我飛近撲衣裳
偶成二首
家貧常罷尉身懶似逃名繁弱提偏重岑牟著更輕柳
疎鶯晚逗花落蝶先迎食肉非吾分持螯過此生
不樂區中偪言從方外遊人嘲安用解客難曷為酬貝
葉經三藏蓮花酒一甌生涯問流水天地竟虛舟
訪客
故人金馬客消渴卧文園岸幘高梧影援琴流水言竹
籬黃蝶亂野薺白花繁枳棘中原在毋脂日暮轅
旅思
不盡桑乾水潺潺浸月寒關山悲短笛兒女憶長安秋
半青蘋老霜前白苧單南歸多鴈影欲寄一書難
飲顧從化
已分時才晚唯憑杯酒深五經堪棄擲一第尚浮沉種
種悲吾髮青青惜子衿蛾眉羞再畫無奈入宫心
濟上逢張漕尉
濟水遶船流蕭然獨樹秋暮雲停楚騎明月出吳鈎主
計張蒼棹沉酣李白樓不堪思往事零落半同游
送楚客之越
京洛一為别念君多苦辛啼猿常送客歸鴈遠逢人十
載辭江夏千山過富春匣中雄劒在拂拭氣還新
别廣福進公
湯休能惜别相送出精藍水長陂全沒雲低雨半含不
堪寧止七見黜欲過三此日人猶北驚看鴈已南
有感
風塵猶道路湖海自浮沉浪說交張耳何人識季心霜
留三尺劒星散一囊金落落飛騰志空知返故林
寒食
旅食悵猶寒春愁匹馬間山河壯燕趙風土憶荆蠻驛
路桃花落鄉心燕子還餳餻嘗未敢千里隔慈顔
飲子念新齋二首
野服都裁芰儒宫半藝蘭鶯花春有約雞黍晚留歡種
藥乘膏雨栽松伴歲寒絶憐俱老大蕭索竹皮冠
蓬徑閒堪掃山窗卧亦堅蛾眉為世棄雞口漫人前北
海刺常滅南州榻屢懸竹林多酒伴秖賞步兵賢
江樓
高閣憑揚子登臨傷客心雲青山有色潮白海生音落
日靈均廟秋風莊舄吟大江南去路惆悵暮歸禽
山居
一室蓬蒿翳悠然紫翠深凉颸起松上夕照出花隂流
水沉冥意空山久住心寥寥問孤鶴千載孰知音
西山訪叔平丈二首
耆舊尋龐德西疇扣綠扉開樽燕子到點筆杏花飛獨
鶴尋魚穴孤松挂薜衣從游多鹿豕久矣故人希
清言聊共晤白髮竟忘愁柳暗門常閉花飛村自幽存
交憐故尉往役見諸侯濁酒時相慰山田薄有收
與謝都尉山游二首
山水逢皆勝冠裳見自疎白蓮同結社黃石未傳書東
郭貧非病西林樵可漁為君容借屐不問出無輿
湖海能容我微官安事哉先朝存帶礪今日置寒灰要
妓歌穠李尋僧吹落梅差強投筆吏不得玉關回
瑯琊别墅二首
高閣臨花渚雲英逐望新空濛微見海窈窕曲藏春喬
木元無恙青山已即眞君家舊時墅曾住兩珣珉
鄰刹松濤遠隔川花雨輕雲峰分太華池水半昆明浮
白消塵慮耽玄匪世情超然得禪悟園以小祇名
幽居
烟霞元自癖寤寐向誰論淨業蓮為社青山鹿應門暫
留徐孺子深避竇王孫為語冥冥鴈中原矰弋繁
餞客
細雨孝廉棹經過芳草城渚雲飛不盡山月正初生白
帢談名理清樽惜别情如逢燕趙客為報厭縱横
贈子念二首
吾自識曹丘同為長者游下帷虛董策借筯竟良籌清
聖元無羨情痴卒未休花間呼小友張緒最風流
謝傅愛羊曇東山日竝驂稱名當第五受爵敢過三浪
謔曾無虐風騷秖自耽庭花莫閒種芳草樹宜男
濠上逢客
相逢木蘭棹同過渚蓮亭散髮新添白看山不改青種
花無舊業視草有玄經寂寞江湖上常占處士星
送客之滇
始遂四方志何知萬里長雪消猶故國草綠已他鄉旅
鬢欲垂白行囊盡點蒼巴江元學字不阻校書航
訪顧朗
野逕莽無迹山園摽有梅客能騎馬到主自飯牛回藉
草深趺坐臨花淺送杯狂生今爾汝清話總成詼
逢王承父
葦葉梁溪舫蘋花秋水風兩人斗酒共千古寸心同詩
是山東白才非吳下蒙詞壇分赤幟吾黨小英雄
同衞僚遊虎丘
徹侯戎理暇小隊出城西金勒材官鞚銀瓶健卒提雲
根堪試劒蘭葉亦然犀為作軍中樂林鶯不敢啼
過鄭丞
鄭公門似水楊柳綠如絲自哂官階小那嫌堂構卑飛
花竟亡賴歸燕不愆期投轄人皆醉毋煩置驛為
端午二首
風雨淹佳節搴裳獨采蒲久無觀妓詠近有辟兵符竹
徑留中散江流憶左徒乾坤自拘礙吾意只菰蘆
角黍綠離離茶瓜與客期短衣懸艾艾長命續絲絲燕
乳過初夏蜂喧恰午時葵榴幸無恙折取伴芳巵
送魯都尉武試
送子一樽酒離歌秋月明龍韜悞章句燕頷起諸生白
水交河道黃雲碣石城不須愁短髮亦可請長纓
遇京口程秀才因寄朱將軍
羽檄關河靜風塵客路分相逢伯休父因憶季將軍組
練長江雪旌旗建業雲還應賦秋興不草出師文
客夜
劒鋒消不盡一室欲飛霜孤戍猿聲裏高城鳥道傍風
塵存季布肝膽借田光我馬玄黃色傷心去路長
家信
鴈高呼不下憑汝報平安作客年年别為官事事難黑
貂孤淚夜白髮一絲寒愁絶江南信梅花雪後殘
伐檀齋集卷五
