伐檀齋集卷七
明張元凱撰
五言律詩
至日同傅吳令石湖觴詠二首
長至傳杯永陽舒坐嘯開飛霞同出寺落日又登臺皂
蓋乘箕下青山擁彗来書雲諸彦事誰似大夫才
問俗五湖傍扁舟小隊藏憂心懸赤子淑氣動青陽漪
藻忘冰候巖花遲歲芳不緣仁政異山水倍生光
送沈居士泛海禮補陀山二首
居士獨乘桴靈山絶世孤風濤空裏籟島嶼鏡中圖大
海元清淨浮生任有無明州阿育塔光現照歸途
寶筏滄溟渡皈依妙相前海潮殷梵唄花雨翳空烟幡
借鮫人織燈因龍女傳此中聞最上見在福無邊
過張幼于曲水園因贈二首
家近館娃宫為園曲水通憂時憐賈誼治郡憶吳公春
雨竹間綠流泉花下紅一樽今古意不盡鳥言中
不仕人猶貴逃名事豈賒久將忘月露漸以寄烟霞覆
瓿無非草如椽總是花五車親著述何羨鄴侯家
歲暮二首
殘歲風兼雨畸人病且貧鏡絲俄染素甑草欲棲塵常
是不得意何如無此身但牽良友約春到笑歌新
風雨漂搖日將雛止舊巢僅能存故步何恤失前茅金
盡僮違約官休客善嘲五湖春草綠吾豈繫吾匏
題傅吳令齋榻
棐榻聊爰處蒲團半借禪夢將蕉鹿辨德以木雞全欹
枕看山月披襟嗽石泉好携青瑣去莫問管寧穿
題徐氏悟香庵
香界同蘭若經函借苾芻花枝生滅幻雲影去來無忍
行全依草慈心徧及烏不須重捨宅此有小浮屠
賞海棠次韻
海棠開爛漫華館共徘徊色受羣芳妒香因太豔摧枝
枝供麗曲朵朵勸深杯恍惚花神馭巫山行雨回
牡丹下夜集
綺窗雲半護香氣霧相和為惜春光盡翻憐夜色多客
歡方太劇花態轉微酡欲遲朝霞至明星奈爾何
春雨
垂垂春雨密黯黯暮雲低鶯濕翻尋谷花殘自委泥青
山違抗跡綠酒洽幽棲五柳門前水依然與岸齊
閉關
余本餐霞客曾無愛獨醒蹇修元迕俗靈鑒自沉冥竹
帛春雲散榮華早露零閉關誰最善頌酒得劉伶
金昌亭送客
客子欲分袂離亭戀夕曛樓臺吳澤國舟楫楚江濆樹
外白雲斷城隅綠水分萍浮千萬里何地更逢君
題公瑕丈覺海山居
林栖依覺海雲構接支硎斜谷緣疇轉廻嵐抱宇青花
枝疑杜曲流水學蘭亭為愛鵝羣好曾將換道經
江村同方山人子服過寒山寺訪旭上人
曠適柴桑叟栖遲蕭寺鄰貧家春酒綠細雨杏花新澹
慮全輕物忘機不畏人遠公能好客因爾得相親
湖上歸
野寺垂楊外湖陂亂葦間翠含千樹雨青露一痕山果
熟喧童口桑稠礙女鬟漁舟小如葉載我洞庭還
寄晉陵吳生
永夜寒吹角江天獨倚樓以君懷璧罪同我戴盆憂雁
影吳關斷蘭芳湘渚留長安聯轡日曾與酒人游
芝玉北歸與小飲
余抱三時疢君歸萬里遐馬蹄霜路草人鬢雪山花雉
堞栖殘照魚梁度斷霞金昌縱凋落醇酎可頻賖
山甫長倩過慰作
坐歎尊無綠行歌園有桃燕山曾送别楚水又離騷月
白清猿近天寒旅鴈高可憐張仲蔚不得住蓬蒿
送幼于之南都
洛邑今江左當年我再過每經桃葉渡愛聽竹枝歌綠
樹丹陽渺青山白下多未須重弔古時事近如何
秋日有懷子念
蕭瑟清商候長懷滄海君把杯重問月染翰幾停雲桂
向淮山老蘭從楚澤分獨愁萍散處漂亂白鷗羣
嘉則丈過吳値余抱竒疾而罹叵測也辱長篇慰
勞率爾為答情見乎詞時辛巳六月三日二首
每動良朋歎偏傷逆旅魂病居葑菲體家住虎狼村貧
也如懸磬天乎尚戴盆秖令心盡死翻訝舌常存
豈是乾坤窄還疑日月偏鄒陽書在後樂毅謗居先行
間金烏有圖存酒可全此邦黃鳥什羞與故人傳
舟次
轉蓬猶日暮落葉滿河梁楚地愁來速吳鄉夢去長浪
翻千片月人靜一船霜不盡孤征意山猿與斷腸
留客
草舍鄰蕭寺柴門隠竹叢榻容徐孺借杯許故人同亂
水秋逾碧孤芳晚更紅前溪垂釣處已在月明中
寄遠
錦字三秋隔萍蹤萬里浮秪憑新月旦無損舊風流眉
黛張京兆腰肢沈隱侯文園多病後好寄鷫鸘裘
水上
短棹菰蘆出長謠水上聞山青才歇雨湖白欲生雲浪
轉鷗無跡沙廻藻有文渚蘭隨可采寧待楚人分
傅吳令初度
茂宰行春遍芳辰初度臨飛鳧雙赤舄鳴鳳一瑤琴不
盡風雲色俄成桃李隂蘐花在東郡偏繫使君心
宿沈道士館
信宿玄都境逍遥十二樓蓬萊非遠道鸞鶴不多儔明
月懸為佩春雲覆作裘碧桃千萬樹挾爾鳳笙遊
千手觀音庵
尋尺袈裟地依然列梵筵高城分碧柳勺水得青蓮幻
化孤雲變聲聞獨鳥傳會瞻千佛手一指借通禪
金昌亭偶述
錦浪逐蘭橈桃花映畫橋巫山魂欲斷洛水影偏嬌倚
醉斜雲髻臨風曳霧綃當年溱與洧芍藥戲相要
寄客
客夢天南樹鄉心海北樓悠悠流水恨寂寂落花愁道
路孤蓬轉容華清鏡投鯉魚書一札早晚過江州
燕居
衡門聊偃息泌水可忘餐黃鳥林中聽青山江上看雲
流石几淨花落竹房寒短髮偏宜散何須製籜冠
豹孫宅賞芍藥花
芍藥何夭豔叢開遶翠帷差堪比西子眞不愧南威映
斝光生玉侵衣色盡緋彩雲看不散遲日共流輝
上方寺後港觀荷
芙蕖浮㶑灔鷗鷺亂汀沙信是招提境偏開淨土花練
光搖白羽杯影泛青霞歸棹何須急明星出若耶
山家賞菊
傍籬開種種臨水故娟娟豔豈從人愛幽偏得我憐杯
深傾葉底巾折堕花前吾直師元亮沉冥不問年
治平寺朗公房看梅
野寺猶殘臘山窗見數枝衝寒頻索笑遲雪共題詩僧
懼看時折人懷賞後思何當留借榻清夢獨相隨
郊居二首
世守東陵業呼兒日灌園任荒張仲室不署翟公門綠
酒生平託青山寤寐言近因僧結社時過虎溪源
不畏灞陵尉田間每夜行狂歌逢楚士長嘯憶嵇生帶
月穿游屐携花插酒鐺春來常是醉無暇訪君平
過傅吳令衙齋夜坐分得山字二首
壺觴傳省内笑語隔人間疎樹含風進高雲帶鳥還畏
途唯赤日隱吏有青山何必絃歌聽方開莞爾顔
逃暑憐河朔携樽叩暮關蟬遺凉吹遠鳧引綠漪閒擬
醉下弦月忘歸小隠山芰荷初製服沾濕露華間
樓居寄豹孫
宇内空無託憑高祇憶君青山城不隔黃鳥日相聞竹
亂一庭月花深半榻雲國香分在握遥思坐氤氲
秋日山齋飲客
寂寞一區宅蕭疎萬里秋菊須陶令賞山稱謝公遊岸
幘青雲落傳觴白日流放歌重徙倚水上有高樓
送公瑕丈
祖席依山水行歌懷古今非應衰鳳德猶自有蓬心霜
樹辭春綠雲峯變夕隂征帆且緩發不忍斷瑤琴
送穆常州擢大名
論道須公等為邦鮮匹儔寇無容再借棠已任長留繡
斧花間驛霓旌水上洲下車三輔地俠烈幾人收
送汝循秀才秋試二首
之子非干禄明時詔異才短襦關外棄弱冠洛中來綵
筆仙郎贈荷衣少婦裁秋風走馬處江上雨花臺
擬獻天人策都忘羇旅情千花江口縣萬雉石頭城得
意從今日成名報友生吾兒忝同學惜不與同行
山中對菊示友人二首
滄海心能遠青山道豈窮烟霞雙屐下月露五言中冥
跡將鴻託巢居與鶴同凉風天外起幽寂菊花叢
吾已遊方外人忘是故侯匣琴山水曲杯酒古今浮白
石仙家業黃花隱者流親朋無以報昨遣賣吳鈎
九日送客
兩人千里别九日一樽開不是無家歎同為去國哀楚
帆隨月落朔雁帶霜來何地堪回首前朝戲馬臺
京口鄔生雅好游忽貽詩以余善病而慰之賦此
為答
良朋多雨散生計總萍浮貧也吾非病何哉爾好游扁
舟常訪戴孤劒欲依劉行槖空如瓠神錢詎肯留
初春湖上訪顧始餘因留信宿二首
溪樹能藏屋行舟屢問人何知一區宅宛在五湖濱細
雨迎初服深杯遲早春無勞雞黍具門外可垂綸
不盡青山供偏容白鳥過百年人避世再宿客忘痾竹
葉比鄰美梅花古寺多還存幾兩屐一一問松蘿
春日端居謝都尉寄書至却報
春色何駘蕩幽懷只閉關長貧因寡累善病乃多閒有
雀堪羅徑無錢可買山故人勤遠念千里一書還
五言排律
春城即事簡傅明府於重玄精舍
茂苑今何麗三都昔並誇青山遙入郭滄海曲通槎鴈
塔侵霄半虹橋卧水斜微風江濯錦薄霧月籠紗魚躍
空潭藻鶯披芳樹霞言公猶有井潘令豈無花桃李三
千士絃歌十萬家行春鳧作舄演法鹿為車震澤慈源
接靈巖覺路賖清暉寒照乘香界午排衙縮地瞻金象
彌天散綵葩宰官心不染肯漫悅紛華
花朝玄墓僧房對雪漫呈山甫
春仲冬為令芳辰霰尚催五湖同寂寞雙樹與徘徊舞
絮全迷柳飛花欲亂梅方令香霧雜暫傍土膏回綠草
仍餘白柔柯倏復摧朱英何失候玄鳥亦須猜初地慈
雲合諸天華雨來善消寧俟旭驟變恐驚雷清淨寒山
境圓通雪竇開無端空裏幻不盡劫中灰色界云殊勝
韶年惜易頽醍醐何處具分我最深杯
明霞篇與傅明府橫塘泛舟作
熠燿生殘照葳蕤滅綠烟嵌空雲乍染綴樹綺逾鮮積
氣千山變浮光萬象遷㠝岏丹洞迥縹緲赤城連飛鷲
翔為嶺垂虹飲若川鎔金能布地剪綵欲彌天梵帝開
龍藏輪王現寳蓮蜃樓銀海結雁塔火珠懸亂石支機
下高臺行雨邊達觀俱是幻觸望總成妍徧拾渾遺世
恒餐不問年况逢鸞與鶴心賞自泠然
殘月篇傅明府衙齋和沈嘉則
旣朢弦將下徐虧魄未亡入風微遶暈隠霧細含光半
露嬋娟影俄分叢桂香扇疑殘白羽鏡欲揜紅妝寳宇
修非久金樞壊不妨兔方潜玉窟蟾尚戀銀潢映浦珠
難合沉波綺慢藏宫曾奔羿后樹已斫吳剛丸碎鵲驚
墮冰消輪礙翔孤升經雁塞缺照度蘭房眉黛新猶好
容華盛豈常清暉如可翫徹夜只飛觴
謝都尉新樓落成與山甫丈各賦詩贈之
都護三秋搆岑樓百尺楣芙蓉懸繡栱翡翠儼成帷木
末排精舍霞間寄遠思玲瓏雲入易窈窕月穿遲宛起
東山墅重臨春草池繁花茂苑借列岫敬亭移水市吳
兒楫城門齊女旗麗譙憑檻出朱塔傍簾垂燕子非其
類仙人於此宜徑開松欲礙客到鶴先知隠吏文無害
閒曹武不羈平原寧計日中散豈須期競病難為役交
驩更倚誰黠何遲射覆慧亦慣彈棋君自留雙屐吾將
老一巵縱云居第美丘壑肯遐遺
具區明月與傅吳令九月望夜泛胥口作
澤國花成縣高秋桂作叢具區千萬頃皓月一孤蓬乍
可留山簡仍堪遲庾公渚光搖薄霧波響逐回風世界
虛無裏人生泡影中圓時非有相明處盡皆空雲澹澄
如練星疎炯若瞳峰眞為縹緲樹已近冥濛禹迹應非
遠秦餘儼在東菰猶飄露白楓欲候霜紅不暗心疑曙
無邊目豈窮山隂今夜似彭澤幾人同郢唱全飛雪雄
談半走虹商家欣有說吳下惜無蒙豈是悲籠鳥俱為
羨遠鴻萍浮猶聚散金石此情衷
人日與客北寺觀塔燈分得青字二十韻
鴈塔騰千燄雞園報七蓂聖燈元普照慧火亦常熒熠
燿俱圓影氤氲總異馨雲霞標鷲嶺霄漢響鸞鈴銀燭
龍銜架金繩鳳啓扄未雷簷走電不夜戸垂星輝映珠
為幌烟浮翠作櫺鏡紛臨綺閣燎儼集彤庭百尺鮫人
幔千層雲母屏寳輪風乍轉玉磴月初停佛宇誰遺爝
禪宫孰聚螢毫光寧盡白香藹若非青一悟無邊朗三
摩了自惺空華聊聚散業果任沉冥舍利如來藏頻伽
不壞缾有天名善現隨地性通靈所見皆離見其形非
委形化城看倏變法界倚長寧蘭若恒如晝菩提豈易
暝願言分一點昭澈誦遺經
送西河居士天池山檢大藏諸經二十韻
獨往超凡慮幽棲出世情祗陀移茂苑舍衛儼吳城妙
相青獅擁眞文白馬迎峰蓮千仞秀天鏡一池平小證
沙門果新持淨業盟啓函飛孔雀齊帙轉流鶯夙習鳩
羅譯通教龍象呈騰音潮唄遠零座雨華輕夜誦山皆
應晨參僕屢更白頭三藏徧緇服五禪并蒲塞慈雲饌
優曇甘露英月留圓處影泉入定中聲居士重逢藴徵
君再見明鈍根當自斷慾劫此堪驚貝葉翻偏好韋編
續未成有因終有漏無性即無生梵篆非蝌斗番言是
鳥鳴達磨不立字䆒竟亦何名議界俱空境輪廻悉妄
行吾將求解脫送子息心旌
敬美丈解關中學憲歸隠海上過訪漫呈二十二
韻
海岱百靈集乾坤二美俱含香金殿直尚璽玉墀趨人
望東山重天文北斗殊植能雄七子雲豈負三吳賦就
張愁逼書成賈策迂匡山初捧檄渭水再分符飛瀑裝
官槖橫汾紀宦途行春恒露冕消夏只冰壺憂悄非因
鵩思深寧為鱸髩從臨郡白眉以入宫枯山宰曾無託
嵇公自不孤朅來遺敝屣翻使乞前繻同是攄忠盡終
焉戀友于紫霄回雁序碧沼引鵷雛貴豈驕人也醒而
狂者乎有田元是介無谷不名愚潘岳園千畝揚雄宅
一區鳳笙來子晉鸞馭遲麻姑得失嗤鴻寳行藏笑野
狐清齋同佛願止觀學僧趺猶自精詩律依然問酒徒
何方有員嶠吾道久乘桴
除歲卧痾眷焉空門之思緘報沈嘉則丈二十二
韻
除歲若為逼頻年苦不登近懷同逆旅遠訊阻良朋棄
置復誰道孤危莫我矜金從槖底盡絲向鏡中增智豈
營三窟窮猶夢五陵喜為游俠行羞作蹶張稱玩世狂
司馬還鄉老季鷹補裘多以線握粟少於升履敗恒穿
雪瓢存但貯冰嘯歌雖不廢杯勺已難勝湘水沉非易
藍田卧自應牝雞家故索塞馬事無憑俗薄君平棄情
疎季子憎莫愁那可得去病亦何能豈曰貧而怨還將
忿是懲靦顔仍住世被髮且為僧欲借松龕隠寧辭蓮
社徵白雲方外錫紺宇佛前燈昔去追中駟今来覓上
乘玄言盈大瓠長物半枯藤淨海眞堪蹈靈山盡可凭
行藏殊隔絶緘報涕垂膺
詠嘉平雪二十四韻
嘉平月旣朢霰雪日交加颯沓過山郭飄零遍海涯兆
豐為地瑞不染是天花入水看無别隨風聽有譁踐形
憐倏變呈象惜俄差圭復能成璧瑜真莫掩瑕暗添青
鯉漲明積白龍沙窒隙穿來細搏空引去斜幻時瑶島
合迷處玉樓遐誰種玲瓏樹還開清淨葩飛英爭墮盞
舞絮漫隨車寺失黃金布峰留皜練遮難昏頻起鵲易
曙驟驚鴉蝶冷莊周夢鷗輕范蠡家夜光含素霓寒影
結青霞珠浦雙遺佩銀河一問槎褰裳霜緣履捲幔霧
籠紗朔氣橫征鴈隂雲濕暮笳謝衣沾自好剡棹興偏
嘉鶴氅王恭適狐裘晏子嗟槁顔今起粟蓬髩乍生華
僵卧何堪穩清酤尚可賖郢人歌寡和梁苑賦新誇染
翰冰凘滿淋漓字若麻
詠吳市燈二十四韻
吳兒一何巧能事匪師傳剪綵千葩散泥金四照聯象
形元以類物態豈云遷好鳥忘春囀靈花總夜姸使星
槎影動奎宿斗光躔鳳振臺端羽龍垂燭下涎九微含
翠葆三豔倚朱絃芝蓋如雲集珠毬比月圓幻將風裏
蝶現出火中蓮紫炁遥堪把青輝藹自鮮六鰲浮作地
七寳聚為筵仰見行空馬回看跕水鳶蛻虬唯骨立畫
虎但皮懸兔搗姮娥傍鷗栖菡萏邊冰壺寒瑩魄玉樹
煖生烟城郭寧知夕歡呼定有年冶郎方並靨游女復
齊肩戸外皆盈繡人間盡挾仙障偏圖孝節屏乃繪忠
賢故事村翁識竒觀稚子憐珊瑚雕綺席犀兕刻觥船
有燄俱成燼無灰不可然豈須東壁白暫照草亭玄萬
劫常明者熒熒古佛前
郡大夫嶺南陳公下車以來余未修謁乃徵傅吳
令言忽枉贈章奬許太過兼憫困窮不揣陳說
平生以當執贄詩成三十韻
余生本椎魯家世服櫜鞬郤縠從吾好毛萇授爾言雄
心追定遠長技怯樓煩螢火偏能集韋編不厭繙并忘
魚在釡寧羨鶴乘軒三黜偶齊惠沉酣詎比髠弓弢消
月影甲繡盡苔痕投璧宜遭劒彈冠反戴盆蛾眉羞再
畫駟舌亟須捫野性抛雞肋霜蹄蹶虎賁蓬蒿張仲室
鳥雀翟公門一葛何曾纊聊饔孰繼飱寒泉濯以潔晴
旭負之暄減産至空壁為傭且灌園土澆吳伯里俗薄
買臣村羽鎩悲籠鳥途窮歎檻猿亭爭留故尉市慣辱
王孫稚子皆来笑公侯敢去援幸逢齊傅琰得御漢陳
蕃怳見德星聚還看威鳳鶱回翔空五嶺睥睨小中原
飛翰金飈迅垂函玉露繁南邦孔翠穴大海明珠源白
羽邊書靜朱絃郢曲翻狂猶思魯士忠許弔湘魂覆瓿
終捐棄雕蟲幸記存雲泥誰隔分風雅願同論官槖冰
壺冷公庭玉樹温徒懷禰衡刺未共孔融尊欲遂稱知
已居然說感恩
仲兒起文以壬午仲夏補博士弟子員率爾志喜
兼用為勗果有寸長當有徵於斯言也凡三十
韻
武功開代邸薄禄寄吳城乃乏強弧力而多柔翰情生
兒憐汝慧教子愧余傖仲也當如仲卿還自用卿經才
明大戴文未凖西京白面初求試青衿乍剪成籍通秦
博士員備魯諸生縫掖欣從事加冠顧美名喜眞如捧
檄望已愈招旌木鐸宣王訓韋編課士程五車何必泛
一藝轉須精爾雅宜循式偏奇莫憚更便堪高第置徐
與計偕行班曷為投筆終安用請纓泮流方渙渙莪漸
以菁菁章句昔云鄙賢科今最榮鴻恩蒙累葉燕寢夢
延英八口將誰哺三年待爾鳴寒門當極否衰運敢圖
亨積草庭難過編蓬戶半傾董帷寧晝下孫案亦宵征
不諱言干禄差強務耦耕養雛猶枳棘䑛犢尚柴荆未
信眉偏白還看角且騂儻来焉有意非分肯徒營願豈
過三鼎人將老一鐺丈夫多激烈志士絶肥輕敝帚藏
而父遺簪畀汝兄兄期修世業弟勉振家聲莫謂吾潦
倒斯言可蒞盟
梅花篇初春偕山甫始餘長倩三隱君及兒子允
文過湖上鄧尉聚塢諸山為十日游製三百字
載酒出山郭探梅過水涯客閒來看早歲閏較開遲漸
以明村落俄將暗路岐縱橫亂若薺遠近積如茨無間
阡連陌寧分隴與陂盈門春爛日比屋素封時皜練千
箱啓珠璣萬斛遺叢叢藏古寺寂寂壓疎籬比麝香逾
遠成虬影太奇瑶林仙圃接玉樹謝家移秀色堪容與
寒光更陸離鱗鱗紛蘚甲鶴鶴儼花枝南國憑傳信深
宫任點眉晴猶漙雪片暖尚挺冰姿穠李何嗟及夭桃
奚以為未開先自潔縱落亦無疵明燭當宵照清泉傍
曉滋掃英童並戲啄蕊鵲爭窺弄笛從吾好調羹匪爾
思孤高偏被嶺宛媚故臨池即是山之利還為土所宜
好留明月伴忍負白雲期但許幽人識那令顯者知間
松貞不愧倚石介同持便可携琴往誰當荷鍤隨杜陵
唯索笑何遜獨題詩彭澤忘栽柳商山罷采芝興餘剡
水曲住徧輞川湄勝事良堪紀芳辰不可追斯游殊汗
漫聊且解人頥
伐檀齋集卷七
