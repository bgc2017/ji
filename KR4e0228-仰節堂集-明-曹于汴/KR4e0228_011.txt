仰節堂集卷十一
明曹于汴撰
約言
明學會約
世之不治道之不明也道之不明學之不明也謂學止
于誦讀者非謂學外于誦讀者非謂峩冠博袖便是學
人非學何可不明哉學明則道明人之所以為人世之
所以為世也曾之于德思之于善俱先于明可繹也余
不敏藉諸友興會明學冀匡不逮而為之儀注每月初
四十九辰刻赴會所候齊至先師像前四拜一躬分班
對揖端坐澄心随意質論或道域若何登進或習疚若
何懲艾或聖賢某語覺體騐未能符合或日用某事覺
處置未能停當諸如此類互問互剖總不越于自身若
所講未投氣平意藹且待熟思需以異日或沉默半晌
或雅歌鳴琴涵養靈明漸收長益會畢仍向先師一揖
一躬揖讓而别爰列數條用期共守
一尚實天道人道不踰一誠徒侈講學之名不務躬行
之實欺人乎欺已乎欺天乎焉用羣居枉勞唇&KR1865;其必
實踐闇修徙義改過期言行之相顧勿假偽之遺羞
一立夲士君子有弗學學則直透根宗了徹心性若水
之由源而沛流若木之由夲而達枝不為補凑之計而
為樞軸之運悠然順適詎不輕快唐虞執中孔致中當
是斯意其亟圖之
一廣量為天所生便當肖天為聖之徒便當法聖小成
小就大人弗為故孟氏不由夷惠直承洙泗辟之于射
必有正鵠射不望鵠藝何由精是在立志何如耳然聖
實非高勿同俗眼學久自知
一謹庸道不在遠家常茶飯皆是也依庸為聖盡倫為
至胡可忽諸尚于子臣弟友冠婚喪祭取子約樂語默
進退範之規矩若尋常倫物漫不毖飭而談高說妙如
腹無盂餐口誦珍錯何關饑飽
一虚受虚為夲體一物不着奚所不茹文望未見孔云
何有何况承學成心成見掃盪勿留衆善因而外來天
光亦且内啟若堅持邊辭分别門戶躱避字樣總之障
蔽是謂自封非進機也
一主静静非静地静時之謂静地静時易于求静固所
須也然必應時習存動中習定終日紛紜酬接而凝然
者不動則我常御物物不撓我焉往不宜
一適用孔門弟子頻頻問政故論士則不辱君命而不
達于政者無取誦詩近世名賢亦曰做秀才時以天下
為己任今時制科亦有策論經世之具胡可不講稽古
籌今豫圖于知爾之前斯體用合一之學也
一有成農夫耕作覬于收穫耕而無穫何取腁胝業既
有初猛力精進綿密不斷期學之成倘或進銳退速或
間作間輟遷于異物廢于半塗校諸未學之人更是可
惜彼原未有所獲此則幾獲重寶而失之也其慎旃哉
志道書院約言
不佞司理淮隂叨署府篆請于督撫褚公愛所先生建
書院一所于府學之東以居諸士而肄之業公批允且
發百金為工助比成擬二名以請曰學孔曰志道公命
用志道遂題以志道書院而顔其堂曰學孔堂後堂曰
慎獨號舍十區為明新格致誠正修齊治平右有方池
池中有亭曰日新左為射圃右坊曰興文由亭以達者
左坊曰觀德以達射圃者夫志道者志大學之道也大
學之道明德新民格致誠正修齊治平之道也斯道也
孔子之道也士何可無此志志斯學矣其要只在慎獨
夫志道據德依仁游藝一時俱在道藝匪二何况德仁
當下即是沒齒無容斁孔子十五志學七十不厭故曰
發憤不知老故君子持其志終身焉弗畔于道乃述命
名之意以為記即以與諸士約科條具是矣
叙安定祠會約
不佞既為祠祀安定胡先生因商諸譚生大禮馮生世
明集諸生於其中歸依大儒以講聖人之學命大禮為
會約而不佞申言於首夫諸生講學之會立自今日然
則未會之先諸生果不在聖學中而不佞反黑為白變
石為玉前後頓異乎曰非然也諸生日日行聖學日日
習聖學會之有講特欲其著且察耳諸生當清明之時
無心應事其和平公正與孔子分量不减分毫第其暫
吐萌芽隨被摧折遂不能參天合抱矣然謂參天合抱
為木而萌芽非木則非也今日之會所以養萌芽而參
天完其為木而已矣顧培壅灌溉種木者可以用力乃
其中盎然生意雖甚工巧者安能益之故學問之道唯
諸生深造以自得之非人之所能為也嗟乎風流波蕩
人懷我心貪名嗜利之習膠固而不可解有能割難舍
之欲任聖道之大使民命永存乾坤不毁非天下之大
勇將誰望焉諸生勉之
節孝祠會約序
徐仲車先生以孝子顯於宋迨今數百餘年其風不冺
淮之人士多以孝子稱者不佞建先生祠於其里諸孝
子徘徊祠下益蒸蒸思奮焉惟其有之是以親切若此
也乃命盧生守恭鮑生越輩立會定約聚諸人士講孝
而為之序曰人子之身生於父母如草木之枝業生於
根夲愛其枝葉而傷其根夲則枝葉枯矣尚得為愛乎
故人苟愛其身則必愛其親矣然自頂至踵皆父母精
血所遺也故子身即親身而愛其親者則必愛其身矣
昔之言孝者曰身體髮膚受之父母不敢毁傷曾子有
疾啟手啟足以免於毁傷為幸然所謂毁傷者非止於
殘壊之謂一舉手而悖於理傷其所受之手矣一舉足
而悖於理傷其所受之足矣由斯以推目視非禮之色
傷所受之目矣耳聽非禮之聲傷所受之耳矣口出非
禮之言傷所受之口矣心懷非禮之念傷所受之心矣
故曰戰戰兢兢如臨深淵如履薄冰言守身若斯之難
也故曰不失其身而能事其親者有矣未有失其身而
能事其親者也故曰舜其大孝也與德為聖人然則無
聖人之德者其為孝也小矣故三皇以孝皇五帝以孝
帝三王以孝王伊尹周公以孝相孔子以孝師君子以
孝别於小人人類以孝别於禽獸可漫視乎哉或曰論
孝及於聖人孝之至矣會中多市㕓之民豈易能乎是
不然聖人之孝特赤子之孝耳赤子孕於母腹母呼亦
呼母吸亦吸愛之始也出胎未有不啼者其愛違也得
母未有不安者其愛得也是故匪愛以言匪愛以知精
所注也氣所貫也神所凝也不可得而名也是造化之
靈機也冲融而無參雜圓滿而無滲漏故曰仁也仁者
草木之子種也子種有仁則千花萬葉千荄萬株生生
不窮人心有仁則盡人盡物盡天盡地亦生生不窮故
曰大人者不失其赤子之心者也大舜五十而慕不失
其赤子之慕而已矣爾諸士民會講之時潜心默思誰
不嘗為赤子誰不原有愛父母之真心昔何以愛今何
以不愛昔何以愛之真今何以不真無乃知識開血氣
動應接繁視聽亂妻情子念膠其中流俗滛朋薰其外
遂至失其故態耳由是憬然悟躍然興銷其邪心還其
真心守其身以愛其親如赤子之初而止斯為至孝矣
斯善學聖人者矣
文昌閣會約序
舉業之制初場試以經書義二場三場試以論策等篇
令士子研究經書體驗於身心誦明德則自明誦時習
則自習誦仁義則自仁自義誦易則乾乾誦詩則無邪
誦書則執中誦春秋則正心誦禮記則母不敬由是發
之於文以聖賢之肺肝效聖賢之口&KR1865;必親切而有味
而又觀其後場論事論理條荅判斷可以窺學識之優
深世務之練習即如策守令則必如何清如何慎如何
勤如何生養如何教化考古證今確有成筭授之以政
舉而措之耳一切欵項莫不皆然兹顧不可得士哉無
奈假舉業之多也口堯而心跖記套以干時科名滿世
界善治不多睹而理學之士遂厭舉業則以假者之取
厭非舉業之尤也嗟乎鄉學太學尚非理學之所乎講
孔講孟尚非講學之事乎業舉而不知理學是秉耒畎
畆而謂農家别有一流也惑之甚矣夫野逸不知學僅
遺議於鄕里衿士不知學將流禍於邦家何也典制既
不可廢薦徵又難常得他日析圭從政終在渠輩若不
廻心嚮道世事何所底止生靈何所依頼故君子於此
尤殷殷屬望焉董生偕其諸友會文於文昌閣有約有
序大槩明舉業理學之一貫余為申之若此語不云乎
以文會友以友輔仁仁者仁其身以仁天下也誠知輔
仁會文何碍不知輔仁會文何用文與仁有二乎哉
講書約言
余不佞佔畢垂老于道罔窺諸賢不以為暗昧而相與
闡孔孟諸聖賢之旨若將代諸聖賢洩其胸臆者心口
擬議之間或庶一睹其藩藉書藉講自開自印睠三益
之在列覬大業之堪臻古人久約不忘今可覿面無語
聊著數條于左卑之無甚高論亦不多及貴在實行耳
一遇會日各宜早赴揖讓序長幼而坐或持論前次所
講或随便商確德誼肅候人齊開講相剖相長以求至
當講完仍揖讓序長幼而散莊敬雍藹即此是學校之
聽講更為得力
一記誦剿襲非不燃燈午夜汲汲窮年然身心無所享
用精力徒成耗憊何如實研理趣直探夲根開我靈明
劃然透悟發為文藝真切痛快自是出人頭地至于時
務邊防河道農桑學校之類或稽簡籍或詢前輩確有
成算可裨寔用異日經世舉而措之力省益宏豈不得
哉舉業初制原是如此乃或謂舉業與理學為二其說
悮矣但舉業自有真耳真者逸假者勞真者樂假者苦
真者大假者小真者樹立偉假者樹立卑真者百發百
中縱不得中亦不湮沒假者有中有不中若不中便將
冺冺
一燕居獨處斂氣歸寂凝神學止務令寧一不致浮游
此存養入門第一義上下古今步趨賢聖摹古人之氣
象以範我之氣象想古人之心事以檢我心事聖性人
人具足雲開天遠玅道不離目前至淺至奥志堅氣鼓
一日千秋塵世榮枯不足當其一瞬奈之何終此身而
可不一嘗味也
一聖賢垂訓如路之有程率而行之方能遠到束身入
道大端有四一曰孝孝為百行之首愛木者誰不培根
愛身者豈可忘夲劬勞恩重捐軀難酬急圖順事勿貽
後悔二曰義義為根躬之矩取與行止節操凜然勿逐
營營致有點汚三曰儉服食用度寧朴勿華華則童心
朴則高雅保德保福胥由之是四曰讓人世百年電光
石火小忿小利讓彼何妨君子不争所就者大以上數
欵倘不佞有所違悖願諸賢不吝直言俾得省改仍望
互相規勸一道同風良會難逢惟無辜負
鷹揚會約
竊睹倭警漸棘戎事方殷必將得其人而後兵可精而
將品寥寥識者憂之淮城指揮千百戶武舉武生應襲
不下百人其中多矯健而有力者聰穎而有才智者端
良而有行者特以積習相沿或役於奔走或甘于紈袴
其不讀韜略不諳弓馬者盖亦多矣乃請于督撫褚公
興起武會備幣張筵請在籍都閫周君尺為會主以見
任坐營都司及内中軍等為會賓仍設會紀會贊會掌
羣官生于韓淮隂祠為會所訂期習武量行資給稽核
奬薦冀人人賈勇干城有賴爰議科條如左
一定志語云心堅石亦穿故志之所至氣必至焉古之
名將豈有種乎亦為之而已矣方今邊海多事廟堂之
上拊髀思賢機不可失願諸官生立定志向有始有終
勿為虚應勿事委靡但稍稍自謂不能是自弃也
一虚心語云謙受益故海納百川斯成其大凡一人有
一人智識若合十百人之智識于一巳豈不大智乎願
諸官生恭以事師和以處友勿諱已短勿忌人長凡所
論議默存勿忘智慧自生臨事無窒矣
一砥行夫文武二途原自不遠而今將權似落事多掣
肘或亦有所致之也願諸官生敦尚端廉愛惜名節勿
泥積習勿貪小利務令青天白日上下相信夫上信我
則可以展布無牽制矣下信我則號令行無違抗矣功
業不成者未之有也
一勤業夫業精于勤故曰惟勤有功夫博奕可度時光
而騎射亦可度時光閒談亦談而談兵亦談究其成就
不啻天淵願諸官生鼔動精神從事夲業不但功成名
立為竒男子且匡輔國家是忠也光及祖宗是孝也何
憚而不為乎
一省心嘗觀南塘論將先于心術盖凡人之邪謬敗度
由于情欲溺之習俗染之失其夲心也若于清夜之際
常加點檢必有悚然不自安者乘是一念因而奮發便
知此身為頂天履地之身必不甘于荒淫頽廢事事合
于道義乃為豪傑之士矣
一相成夫两澤相依其水不涸故良友相資不至于敗
今大衆同集此豈偶然所賴規勸切磋共致遠大良非
眇小願諸官生同心同德若有怠玩不法婉辭以導之
有負氣不協盡心以解之有小嫌則容之庶此會其永
永乎夫大將者聯千萬人為一人方可以制勝若一會
之中而不相成就何取于會乎
仰節堂集卷十一
