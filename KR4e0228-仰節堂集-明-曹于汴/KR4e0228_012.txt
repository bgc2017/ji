仰節堂集卷十二
明曹于汴撰
五言古詩
題徐翼所年伯素履圖說十二首
人以官拓産伊産以官落何能卑小官而不清獻
若世情難與偕所貴在空橐貽謀亦有良一經不
為薄
右庭闈受業
曩未採芹日芸窗現鬼魑移居免覆壓人謀詎及斯毋
乃人四旁有鬼相依隨愼旃滌厥衷誰云可射思
右泮宫發軔
昔人羡一鶚况乃雙桂芳賀者交於閭若為共榮光或
亦怙其貴鄰里轉彷徨徐翁仍往役吾以酬吾鄉
右兄弟聯登
天遠不咫尺宫闕高嶙峋徘徊聳瞻視茲地致吾身致
身未為報丁寧啟後人而勿忘此日應更念吾君
右率子瞻天
曾聞南方強情與北方異吾不虐其人渠亦不為祟貪
將故生釁馘殺自網利一札平番書千里免兵燹
右持節平番
千章出萬壑躬先不畏苦神為畫良籌夢裏頻開剖人
恐遺之累輸金不啻土神人不可格何不於斯睹
右奉詔掄材
從昔論事主以人為上臣一人曾無幾安得百千人若
得人千百便是百千身守蜀蜀人化茲意良獨眞
右持衡校士
余聞古聖人出入劒為珮奈何懸蓬矢慴志黃雲塞揮
毫睨武夫武夫殱巨憝揚戈滄海中不比齪齪態
右靖海揚戈
從昔有事使從昔有君臣不聞君負臣惟聞臣負君試
覩龍章錫皇恩被兩親負曝還自暄何以報王春
右奕世承恩
余誦聞臚說林泉見一人有子朝通籍若翁暮乞身不
緣寄寸赤豈釋負千鈞侃侃囑報國吾亦怵吾神
右待漏聞臚
昆弟俱白首蘭桂何翩翩讀罷七訓語霞觴欣流傳親
親共長長風世以家先莫道賦歸去經綸更燦然
右歸田課孫
輿人皆曰賢躋諸鹿鳴席先生曰予眊檢身轉惕惕惟
其檢厥身茲筵得上客知非不為非伯玉映今昔
右賓筵介夀
和馮慕岡年兄五詩
臣工壅主澤萬姓苦如焚怨氣干天怒重罰奪良臣譬
如家有譴賢子應邅迍有士頸如雪一朝繫黑組一組
活萬人巨璫亦去楚木械更不惡木械眞有靈能令三
湘衆滂沱涕泗横能令夏畦子忸怩顔可憎能令忠烈
士芳名齊岱恒亦或唁其忠亦或賀其禍烈士意如何
脉脉不可揣引袂時揜飾吾君那械我
右械繫吟
昔聞頭象天無乃非骨肉我生髮未燥鄭重忻修沐鄭
重固鄭重小帽如冠玉烏紗貴且榮乃至忘初服我首
生於天可黝亦可華我冠制於君可帽可烏紗皇恩自
浩闊髠鉗不漢家易冠以小帽不殊純易麻帽下頭顱
直一舉戴旻蒼上士薄斯語不冠憂惶惶中士契斯語
不冠樂洋洋下士嗤斯語不冠胡涼涼相契不相薄毋
寧幸相嗤賢人解其冠天下無寧時
右易帽吟
縲絏南來若有得語音充朗貌顔和蕭寺候逮四十日
御製披觀三兩過方窺大道萃皇祖果覺殷憂增慧
多百步衡門亦可入為彰法紀荅恩波
右龍興寺候逮
十椽草屋破生塵戶外時聞索債人有妾抱子俱稚齒
阿兄賴嫂絶微顰千里緘衣不墮淚九秋披葛已忘身
珍重鍼縷莫輕視病妻憑我且懸鶉
右寄衣
昔聞堯階指佞草想是今時珥筆人慢道草多佞全歇
當應佞夥草不神果如讞獄繫臯士何獨悲囚痛夏君
安得無佞亦無草堯皇臯佐樂長春
右祭臯陶
題首善書院
維皇建有極日月麗霄漢借問極云何至善誰容畔此
善來自天大寶逾瓊瓘主之為師模闡之為性案為之
聖者徒積之慶可斷帝京天下首千方支體貫坦坦
王路遵蒸蒸登于岸明善善以明洵其樂且衎先覺覺
斯民構館斆學半將期實行修寧啻縟文烜登其門崔
嵬升其堂輪奐入其室深幽敬止何敢玩不學善乃湮
不善世乃亂誰兮匪天民勿作如是觀
感懷
喜夷怒則蹠人蹠我則夷肉糜吾胡飽羹藜爾豈飢甘
可使為苦妍可使為媸味不主於口色非目所司有物
盤其間強横踰窮竒變化若牛鬼播弄如兒嬉突起千
尋障何論目如離能幻舌如馬食蜜胡甘之吾生患此
物敬奏主君知明燈照奥窔峭壁捍邊陲剛刃晃似雪
誅翦靡孑遺口目賀且泣從前何太癡夷蹠自有真飢
飽莫相岐
雜詩二十二首
周道榛莽交憑誰詢濟渡勞勞古人心蔬水澹啜餔赤
日揭中霄六宇撤其錮我行不可求殷勤悲日暮二豎
勿相凌會當振其步
其二
昊天制厥命萬類共相竢命之貴綰組命之賤秉耜命
之厭膏粱命之乏糠粃命之健超乘命之憊牀笫命之
為彭叟命之為殤子命之彛鼎垂命之秋草萎智人達
其竅素位坦如砥愚蒙罔有窺營營良苦耳
其三
栢幹何挺挺藤枝一何柔傲霜秋賞菊傾陽夏譽榴有
賞應有咎毁譽總堪休誰能代之喜誰能代之愁曠懷
觀物理觸景聊優游
其四
桃花殊綽約舉俗豔其芳彌空連錦幄落地紛紅糚譽
口若市沸戀賞奔如狂孤竹生澗畔掉臂一何涼為語
澗畔竹韶麗堪相將飛霜千仞壁聊此共嵐光
其五
好鳥鳴高枝聲如管絃流池水尺有咫魚躍何悠悠人
生欲無涯忽忽起蜃樓不見青春子兩鬢倏成秋呼酒
酬今日勿為明朝憂
其六
少年種多疚中歲相侵尋病久更惜日觀時感慨深感
慨千里外杳杳懷同心奮袂欲策蹇乘風凌高岑望望
不可即潸然涕霑襟
其七
草根共木皮藉以延歲年疢疾應由我修短固在天便
欲御風去其如至情牽留往總不易寒風凄枕邊韋編
苦難讀平生愧衆愆且乘尚健日問膳高堂前
其八
缾罌罕儲粟謬懷揮千金蓬門有貧客原田乏㴻霖帶
鈎固無幾解以酬知音秋氣正蕭瑟勿厭桮中斟
其九
秋日猶溽暑秋風亦已涼披襟南軒下無語嘆流光暑
餘豈遽謝涼至時則當時乎天弗違人生胡徬徨螗蟬
當此日深樹噪夕陽
其十
中宵忘在病披衣睇月輝錚錚匣中銕寒光交青幃鯨
鯢百丈強盍往奮一揮否否且寧卧意廣百年微
其十一
昨晨一齒落今晨目茫茫兩體似共期衰歲行相將胡
不當壯盛勉學如不遑此君否大嚼落齒應未妨目茫
阻誦讀何以覩虞唐世態多變幻﨑嶇繁眦眶便可昏
昏然且免窺雌黃
其十二
有斐誰氏子楚楚青春姿藐藐予云聖施施我旣知日
入坐嘆息支言良自嗤世季匪旦暮皇皇乎何為三秋
月中桂一芥塵上枝生民天未厭會當愜所思
其十三
追日斃於渴說難亦已淪事有不可為三閭悴江濱善
哉陶靖節漉酒以葛巾茅簷坐捫&KR0034;澄懷賴昔人達士
臨川上流坎良循循
其十四
黃金辭暮夜關西畏四知清節勵嚴霜芳名千古垂家
人共冰蘗歡訶今莫知亦聞薛夫子出都杖其兒二家
秉峻德遐風念在茲
其十五
蘇卿處漠北突厥為比鄰氊雪為食飲不忘君親倫晨
起整衣冠仁禮向具陳初陳嬉以訝再陳怒以嗔侏㒧
生相習華言褎不聞吁爾焉用道物生固難均
其十六
骨骸植丘山對面燕楚異赤心赤逾日誰剖誰以視縱
令枯其舌如簧應不翅所以抱心人幽懷付掬淚吾師
固有言當是誠未至
其十七
孔方何醜類昔人譽為兄或亦名之奴差似稱厥情仍
為奴中賊殘狡恣縱横渠能離至戚因之失良朋渠去
凋人顔渠來躁人膺内險藏巖谷外獰聳刀兵幻忽安
可詰舉世墮其坑便移絶交檄勿致擾吾庭
其十八
平生不了事憑此數行書抱病逾一載方寸成荒墟短
檠未能親藥餌時則茹解組歸田里所懷寧此知厥慮
匪朝暮那不惜居諸
其十九
大事如小事有事如無事神閒氣自融華嶽土垤峙萬
類穹窿間太空只如是因物付以物天下本無事
其二十
向若官為家生計了不植歸來無所棲南鄰聊以即半
間晝延賓半間夜燕息祖先無祠宇言念傷胸臆置主
室之隅一過一惻惻幾欲謀構樹踟蹰烏能亟謀身拙
似鳩勿謂將謀國
其二十一
烏用嘆寂寂呼童訪所思跨蹇擬行邁河柳綠烟絲且
盡此日歡勿問食無糜女嬰眞大癡奚事咄咄為宫袍
况可典詎至餓爾肌
其二十二
浩歌復浩歌人世奈心何心心山海隔心心籌算多相
隔生睊忿多算少安和我生靈萬類寸心更靡它胡為
翻自苦憧憧起干戈吾將驅此心委諸東流波不分秦
與楚不知唯與阿可使眉無促可使鬢無皤百年能幾
日浩歌復浩歌
有感二首
有口翕如箕同室戈矛起痛哉髮星星失人亦失已日
日顧金人吁嗟胡為矣刺舌聞古人刻骨戒相擬訟言
伊何時除夕歲庚子
古人重知幾知乃微之謹或罹發諸聲胡不窺諸隱下
石伊何尤落井良自隕世方崇背憎何為相沓噂來者
如可追刻膚時自抆
上李大蘭先生四首
夫子起南國開蒙厪轍環翩翩西山陲鳴珮雙玉珊一
為仁道言插架徒矜繁攫靈自銀漢大河無飛瀾相看
誰可擬朱鳳矯翾翾
蝸蠻逐白日世味塵懷鎖世氛非故吾吾生自有我么
䯢小厥躬吾道得無墮勛華躅匪遙嫓芳詎云叵問予
何爾知摳衣趨臯坐
疇昔珍燕石秋螢詡相映法堂啟秘藤靈珠驚照乘人
道匪遠人千蹊總幻徑賢人人之賢聖人人之聖三嘆
嘉斯言泠然破初瞢
鬱鬱壇中杏依依河畔柳柳絲千萬條不綰杏壇綬悠
悠感中懷心蓬將無茂何以寫我思訓言當共守吾道
誠在邇象罔秪豐蔀
感事一首(萬歷辛丑四月八日)
外吏五十三内吏二十一一朝下徵書趨蹡依紅日朝
紳為結綬勖哉勉為臣年餘綜核審試罷官僚分浹歲
忽喧動部曹奉俞綸皇恩自浩蕩忘久秪成忻余猶在
寥廓應非終沉淪羈棲二三載胡不事明君胡不環膝
下以奉暮年親親年日以邁臣力日以迍力為君王惜
年為老親珍年力如可駐疾徐何足論
春日
春日上簾櫳芳樹禽聲暖南簷餘皓雪北戺露苔蘚晨
興獨徘徊鄉思愁繾綣離親動數年途路阻且遠振羽
乘天風迴翔悲在羂控告聲為枯誰能開其鍵鄉語空
谷音家書金璧羡夢魂何憒憒撫枕惟輾轉室人訝不
吐將占舌復捲道旁車轔轔有來亦有遣睇瞻可若何
吟罷淚欲泫
得家音
馬上逢來使急問庭幃事先聽報平安纔看平安字四
體慊然舒歡極仍涕泗淮安送母迴經今歲五易雖知
豐碩顔其如年若駛思歸為阿母不然忍遺世不歸為
阿母不然胡所嗜虚名誤徽纆浪跡成泥懘年年春明
外距家千里二天門更萬里曉日光易被去留幾躊躇
究將跨蹇逝
買竹
搜囊忽莞爾猶存買竹錢是日雪似掌交映疎窗前一
睹嘆強項崛峭籠寒烟再睹殊瀟灑勁氣鬱軒軒戛擊
流清響動中自静專冽泉度幽壑喬峯倚遠天坐對肩
為聳晨夕相留連骨亦為之挺腸亦為之湔趙藺漢長
孺前身何疑焉感此延新益漫賦高軒篇
謝任竹東詩扇
望望稷王山熠熠嵐光紫中有好修人九十武公似禔
躬絶氛埃羅胸富經史世德紹先徽尚友薛夫子我欲
從之遊室遐人則邇雙鯉愧木桃瑶篇突而眎下以軫
時艱上而憂國是予為貧生干不以我為訾從茲懷袖
間馥郁逾蘭芷清風時披拂泠然盪予滓高誼啻云銘
夀公式多士
輓趙公子并何烈婦(有引)
余同年趙乾所丈之子邑學生任賢蚤負美質
學道於少墟馮先生其為制藝每冠多士未第
而天副室何氏自經以殉嗟乎烈婦乃得從夫
去公子乃得烈婦同去復何憾顧余不能無悼
爾
皓雪曉山寒稜稜趙氏子抱琴入長安一鼓清塵耳馮
門稱高足擬暢六經旨剛腸有父風萎薾不啻耻以是
範厥躬刑室亦以是忽忽去修文何媛繼而死覓死再
且三竟死芳逾芷死此百年身不死者萬祀我讀烈婦
傳涕淚不能止世態頽波流賴茲為柱砥
挽董烈婦
何烈婦三水人三水又有董氏適趙公之孫諸
生一鳳一鳳卒董氏投千尺澗以死死在六月
而何烈婦之死以七月一時雙烈竒哉併輓之
世人畏世險談險而指咋死生貴得所豈在坦與阨烈
婦覷深澗不異處華簀肌骸願如粉眞成屑瓊璧瓦全
居繡幃何殊叢刃鏑想當飛身時天帝為之格天帝為
之格人誰不痛衋
贈别絳庠蘇小泉廣文還秦
天下無眞儒因之無善治昔人軫此憂興學以為亟聖
遠言旣微士風亦歲異終身學校中不問學校字泰運
轉河汾小泉振鐸至衛道如保躬造士如呼寐一朝西
其轅皇皇起衆喟西方有美人法堂樹赤幟行矣共闡
揚斯文應日熾遺訓芹泮間有士揭而示大道終在茲
誰兮甘自棄
遊祥宇李公園
勝地堪遊覽素心况主人崇臺祛障礙清澗滌氛塵面
面長林簇葉葉窺吾眞本為躭幽寂轉與人世親不知
各意適但見飛觥頻
歸德沈孝女
孝女堅孀節蓋棺骨似銀未聞再醮婦能為不死人淡
濃盼轉合燕越趾移分或共嚴霜烈或隨腐草湮男兒
負剛氣莫愧女郎身
贈曠聲和
悠悠嘆世路﨑嶇日侵尋官常有墜舉民情無古今不
見循良尹雲陽愛戴深猶憶分符日漢吏蚤盟心三年
報上最楓陛貤綸音誰云有盤錯良堪證士林
都下見西山
忽忽見西山千峯螺黛簇宛若對中條當年景可掬臨
眺重徘徊屛營撼衷曲不見故山雲何况雲下屋寸腸
折大刀擬上陳情牘
贈别胡生敬明守戎
世非道不世人非道不人武非道不武文非道不文斯
道入無間斯道廣無垠誰能甘蝸縮但飽七尺身殷勤
囑明眼認取此身眞到得眼明日萬彙備於君主人不
自主大患在逡巡眞形誰信取磅礴貫乾坤
送别戴肩吾
七月涼風來雨罷蔬苖廣戴子訪吾廬隴畔談今曩不
道生計微但詢學問長手持李翁言作聖示吾往珠玉
揮四壁坐玩襟期爽送子遠行遊歸視吾禾穰子行懷
自佳天宇秋正敞
癸丑村居雜詩六首
秋雨送新涼一朝遍四隩旣入貴人堂亦來寒士谷亦
滋荒陬草亦實良疇榖世眼過分析造物笑拘蹙雲霞
布長空山川羅禹服錦繡滿乾坤不禁萬人目隔籬羡
他人枉自隘其腹如愛袖中藏不容珍在櫝達人自大
觀恢恢剖邊幅我生從何來請君且三復
其二
浩浩復浩浩天地有至寶此寶人人具人何不自保先
賢閔世愚持鉢效丐討堪嘆悠悠子愒日甘就槁枕璞
以為石長饑羡一飽一朝悟其眞應悔悟不早誰云藐
七尺巍峩陵蒼昊舜年眞未央顔淵同夀考黃金北斗
齊校如一芥草此寶匪難尋昭昭在大道
其三
林扃静無事萱幃夀且康阿男得師表薰陶望善良秋
序且將半黍榖漸登場鄰人挈酒至共邀明月光醉眠
不掩戸花影紛藜牀撫此欲一笑野子何徜徉試問道
旁人孰與聲利場
其四
山居何所有林泉欵長日籬圃雜蔬香梨棗垂垂實笑
言對古人案頭聯卷帙比壤有清士過從挹其苾舍此
欲何之世口過於蜜
其五
好雨連朝足階前寸寸青禽魚若忭躍草樹亦崢嶸向
來憂旱者亦已動歌聲相將坐桑下杯酒話生平縱無
榖盈廩菜根固可烹天公不棄物安用煩胸膺
其六
土臺峻若丘伐木構為榭俯窺千樹杪颼颼風在下縈
迴觀四山蒼翠罨如畫吾道足至樂景光不需價蘭亭
别彭殤右軍久已化何事電光中區區争譖罵吾欲洗
吾耳紅塵已盡謝
送别劉年兄豫吾
陌上楊柳枝烟氛凄且楚何能折贈君贈君行以語不
願相游揚但願相期許迅鶚方徘徊未可戢其羽一鶚
終逾百暫折未為沮隱顯總君恩事業無來去古人亦
有言當為豈此舉大鵬息溟池一奮排天宇若過少墟
氏停驂試問取
有懷
美人在何處乃在恒山峯盪胸羅曉日釣海垂長虹蒼
松十萬丈萬里摇天風我欲從之遊藤蘿翳行蹤晝望
月為白夜望日為紅殷殷不成寐珍重夢魂通
張無翼茂才索詩
南山有薇蕨北山有薜蘿胡不餐且衣念茲寒餒多衣
冠紛嘆惋關市聯網羅是以賢達士孳孳如拯痾元方
施未竟季方更礱磨研精羲氏畫夢寐尼山阿所志潤
埏垓澄源洪其波
葦棚詩
癸卯得告還里賃住室淺苦暑乃買葦箔數卷
縛棚以廣屋簷甫及半已覺灑然既成則密不
蔽風疎不漏日鬱同邃厦燦若花隂度夏無慮
即使歲一新之不過歲用百餘錢終吾之世費
不數千徼禄足辦無難也不亦快乎
結葦為高棚清幽障暑酷袒背卧藜牀稚子供脱粟有
時爇檀蘭古編可朗讀托身六合中風光到處足還期
招所知兹樂誰能獨
青苔
階除經積雨匝地鋪莓苔隱隱青痕薄茸茸黛色堆舉
足忍相踏移榻為頻來化工裁製巧藻繢漫追陪相對
境幽寂悠爾好懷開
懷公周廷諸友
美人隔滄海何當駕葦舸所隔在山嶽吾將攀藤蘿高
居雲冥冥瞻望可奈何夢接以為期庶幾滌煩疴
擬卜居樸庵諸君附近寓懷二首
晨興跨欵段徘徊欲何之所之綠樹外納履話幽思涼
風生懷袖麥飯甘如飴暮還約復往將子當吾徯
其二
野曠襟期爽入望惟青林時伴耘瓜侶踞地談昔今情
投言俱質禮簡坦吾心悠爾酌村釀醺然互清吟城市
勿見招於斯膠漆深
弔趙烈婦
言遡河之滸聊以鑑清漪有美趙氏婦殉義委郊圻赴
死亦良難厥志恥中移銖視千金體華膴寧啻媸初心
豈弗皦一飽成脱遺孤墳何鬱鬱逝波亦瀰瀰徘徊正
秋暮悵望涕漣洏
陶村送别友人
相逢何造次一夕成分岐但念相逢喜不念行當離河
梁携手處别恨摧肝脾悵余卧孤館寒風襲人肌雞鳴
天未曉君馬已南馳古道木葉脱不似送來時嘉言永
不忘于以沃吾思
贈梁思軒年丈
在昔稱賢母賓至剪其髮孰與擕其兒迢逓山河越迢
逓伊何為維以交賢哲蒲坂萃儁髦張孟聲華勃朝鼓
虞絃風夕採雷山蕨不聞三遷者笈囊出里閥梁郎感
此意天池會迅發
招子榮
春氣正和煦徑草綠參差暖日融懷抱相對何熙熙天
心固如是達人觀化時觀化憑誰語子榮共襟期不負
良士言大道懼多岐
關侯
心如天上日此義罕人知共誦將軍語更鮮窺其陲能
心將軍心八極蕩藩籬侯心炯萬世心心映不移赫赫
中天日光被永如茲
與胡上舍
佩蘭亦良馥何必青雲枝大鵬幾千里網罟安所施圓
方中天地赤手援四維尊爵一仁備良貴千載垂乘田
職不卑匹夫百世師請看徵賢詔西下錦江陲
示戒
我愛孟子書論孝萬年鵠鬭狠父母危縱欲父母僇所
以處鄉黨勉效恂恂䠱出入氣常下惟恐與人觸博奕
歌舞地不以入我矚獨有士人行難成而易蹙我願諸
子孫尊生如執玉吾能秉謙恭誰不愛敬篤罵人人亦
罵辱人取人辱娼門譬火坑陷人逾鴆毒妖態厲殺鋒
癡蠅逐臭肉保身須養心珍惜凌霄足百行孝為原芳
名千古矗
沈頥貞年伯祀鄉賢
傑士垂榮名身後紛尸祝或拜九原人或拜三尺木懿
哉沈太翁孝義生死篤急難匪求知千金不入矚道高
祀乃崇聲徽起人肅伊其未祀時固與諸賢族
輓張年伯母
張郎夀其父念不忘其母夀父既承歡念母轉悽苦宫
袍豈不華不及北堂舞空有紫泥章灰飛一抔土人生
值親存晨昏可莽鹵
曲江李年伯
先賢維大道羣蒙賴以啟白沙宗自然甘泉認天理李
翁闡其學傳心在克己克己乃無外吾身豈稊米誰云
仕不達懦夫色欲起丹綍下天衢皇言爛於綺吾方
處塵網茫茫目有眯斯人如可作從之若脱屣
懷思庸先生
思翁秉先覺逢人指大道教者何殷殷聽者亦草草茲
道匪易窺塵情錮難掃吁嗟年復年不殊秋卉槁先生
悲羣蒙憂心應如擣誰能究斯業九天慰此老
讀斛山遺稿
忠臣瀕百死貞心不少移幽室絶曙色斷食甘長飢逢
辰曝囚板暢懷哦新詩眞成骨似鐵寧愁命如絲聖
恩今浩蕩掖垣何委蛇雖然靳圜轉霆威固重施愧無
感格術停閣亦焉悲
詠喬丹山先生
丹翁敦信義恤孤矢不負三品歸來日弗忍私其有歴
敭二十年共道畜豐厚甫及垂老時脆甘嗇於口身去
肉未寒莫能贍厥後清風拂鄉閭謗言眞枉咎寄語月
旦人評隲胡可苟
送劉友南還
名實分先後窮通若白皂或簪纓於朝或以巖穴老巖
穴厭紛埃簪纓薄枯槁達人自大觀時行匪二道時行
何寥廓劉子眼相青公卿虚左席皎皎玉壺冰揮麈闡
秘奥心胸羅繁星一朝辭燕市南去渡滄江劒光寒夜
月烟雨迷瀟湘乾行如走丸氤氲何南北把臂竟無言
勿忘相開廸
遊北園
為躭遠寂地留連十日此高臺屬望遙幽禽清人耳雨
過千林青日落萬山紫草生堪悟仁木秩可窺禮傳觴
抒衷言策蹇訪高士野老罕機心羣兒無侈靡田頭禾
黍稠縞綦足妻子隂晴趁民時天行允在是何當鼓此
風淳朴移城市相將還太古于于胡不美
弔丁文堂先生
余誦文園集獨嗜綠茵辭幽居抱至趣情深自華滋譬
之天成卉盤礴空良師因知貴得我得我發乃竒玩言
思若人徘徊為悽其若人有孝子已矣勿復悲
徐鳴卿得告南還賦贈
古道冰猶合出門色轉舒誰種棘為林畏此刺人裾倚
鞍令繾綣中夜幾躊躇有懷不可吐願言愛居諸
題史武麟年兄怡怡堂
史氏今名閥祥光何炎炎伯子友于弟相將樂以恬友
于極百愛拊畜顧復兼仲子亦珪玉克恭如所嚴怡怡
闢堂構飛白高朱簷惟以為箴銘出入相顧瞻百年期
繾綣誰能中道嫌豈其躬町畦内子靡私奩繄予亦有
弟予弟亦有兄感此史氏義請陳兄弟情十指聯於手
兩手聯胸膺烏得強分别而云若炭冰世人重意氣斗
酒呼同盟一同不復忘世講踰蘭蘅孰與産同腹親切
亦焉增急難懷兄弟胡不讀鶺鴒父母遺桮棬睨盻肺
肝折那知兄弟身父精母之血父愛愛何疑父敬敢弗
敬犬馬猶且然矧其所毓孕弟愚噪厥兄父耳慘堪聽
兄怒目其弟母懷痛欲涕兄飽弟腹飢八珍成淚墮弟
煖兄身寒披錦心如剜吁嗟世人懵利重親乃輕利不
殊糞穢焉將骨肉衡伊其癖金貲矻矻後人遺胡厚我
之子獨薄親之兒或以小怨始惉惉竟沒齒何如怒不
藏予喜象亦喜大都夫之心灰於婦之口朱陳秦晉人
渠於我何有我思古風醇壎箎擬季昆讓産不自殖讓
金不自珍或尊為天子樓閣美芳芬或貴躋台鼎參問
勤朝昏矢衆良難折健兒解崇倫鬭兄愴不武形迷性
自眞盜亦欽友愛弗忍相邅迍草木折何知紫荆條枯
存於戲後視今誠猶今視昔千年萬年後史氏輝簡籍
熊念塘年丈終養畢謁選任婺源
君親恩則同忠孝固一理吾君之臣萬吾親之子幾所
以一日養三公不可擬人子處襁褓父母步一顧兒有
一宵别親應終夜寤漸長漸相離如葉之辭樹大離乃
為仕長年動以數熊子天下賢孝愛切肝脾成名年不
少尺組莫相縻歸去環膝下菽水亦依隨雖然五載歡
百年無憾遺孝道有終始事君當在茲作令文公里瞻
對無忸怩其友為曹生三年離其母匪以捐七尺匪以
干五斗親年一何速客夜一何久褰裳盼修途徘徊未
能剖重感熊子義涕淚交於胸雲中亦有鶴陌上亦有
蓬人生懷其親為熊勿為儂
晉松陽乃翁年伯中丞公七&KR1030;
予友晉伯氏叔子予同科共季對春闈伯也先鳴珂時
予栖燕市朝暮相劘切伯翁寄書來倖予亦窺閱首舉
婁公戒唾面宜自乾無心與有心侵我只歡然定當勿
侵人有往必有還衣寧用其故屋寧居其小馬寧跨其
弱趨事寧凌曉吾當坎軻日國事必殫心吾當隆盛時
罔敢驕於人好友須締結締結勿以財時事戒輕議囑
事口莫開權門不可慢權門不可近遊士亦屏絶一刺
良重愼為吾具夀言須入不仕語爾第吾起官似爾為
營取守静聽自然遠到卜於汝一讀一三嘆黃髮之言
芳喜不倦於教是宜閥閱昌伯翁懋勛業天署達龍荒
贈言遍京國不乏錦堂章組之用為夀維以發潛光抑
將告仕籍式遵永靡忘
寄别張警庵
平生不解泣今日淚頻揮一泣趙郎去二泣吳郎歸三
泣張倅罷顔色遠相違張倅才激昂彎弓兩石強清操
不纖翳直性無迴腸爾行自慷慨我懷自皇皇徘徊乏
雙翼隨爾共飛翔
汪中臺年伯祀名宦鄉賢
從昔辨仕學朝野迥然分朝野亦寄迹根宰一天君汪
公祀上谷還祀汝水濱綰綬何曄曄入里何恂恂抑或
雄於鄉何談樹功勲吾將質夫子聊取鑑人倫
贈王金暘計部回南夀其兄復姓孔氏
仲尼躬大道天下一家也豈不有同宗一家之親者天
下闡其學譬如共陶冶同宗繩厥武親若在膝下伯魚
何異聞詩禮之言雅金暘出孔氏傳神異土苴贈翁垂
令德昆弟如韶夏食指紛同鼎末俗睇茲寡季也念伯
氏萬里夀玉斝復姓追本支先聖自歆嘏繄予欽其芬
翰墨為之灑謂疎非所親胡為思如瀉大道在金暘吾
言當不假
懷昔吟八首
懷昔吟懷同里之先賢也賢不盡於吟吟未盡
其美聊據所知以竊仰止云爾甲辰四月廿有
一日夜
李尚文先生(諱素通政使)
李公建媺猷掖垣振遐軌彌天知瑣郎到今黃髮李千
載有餘芬煌煌徵國史愚忝踵故署三嘆不能已
張九雲先生(諱岫都御史)
清白信清白日遠揚輝光片札世人珍乞米帖同芳堂
堂八座尊候俸製母裳鄰翁售以宅昕夕為徬徨流傳
聊彷彿峙嶽懸春暘所嘆文昭後高丘柏已戕天道不
可問人生惟允臧孤鳳鶱雲漢誰與之頡頏
張訥菴先生(諱芮大學士)
張翁秉操古朴懷而直躬逆璫熾虐燄勁柯迥靡風學
士一長揖拜跪羞羣公左去豈不得鼇禁留高蹤史官
謂未識他人何弗懵升沉俱往迹忻瞻芳譽叢
胡東渠先生(諱諧參議)
胡公凝粹德趙璧楚白珩守道抗宰輔宦貧感同升拂
袖耕北野高標映日晶等閒欽令聞盗亦為心傾杳杳
青天闊何緣請執經
謝朝制先生(諱誥員外郎)
謝公當孝廉驄馬憲臺扣五日百雉興寇退萬家救筮
仕秉清法供億省帝狩歸來遺世氛貴宦罕能覯村墟
契胡公城居翟叟厚訪胡芒履趨訪翟坐圭竇寥寥將
百年此風不可又
劉思庸先生(諱弼寬府同知)
言念思庸翁未老遽焉之執謙魯恭士邃語匡衡詩當
年聆一二服膺猶在茲懊予匪善問未窮珠藪竒頗解
理痿木墓楊空瀟澌悽切向誰語殘燈照淚垂
杜勿塢兄(諱可久舉人)
予昔在髫齡及窺勿塢子蚤歲步青雲磊磊終貧士六
月被大布放歌悲世否奮毫落瓊珠孤鶴雞羣恥狂飲
不懼疾厭病輙祈死齷齪市上兒豈直上下笫英風不
可追心熱為背泚
馬少軒兄(諱邦瑞行人)
人亦誰無心心各隔胸膚少軒心外露坦坦渾邊隅忘
機漢隂叟歡笑步春雩孔門肇毋欺若人之徒歟忍見
璠璵質委置蓁莽區
贈别戴生
秋日長安來春日江淮去爾身有去來爾心無行住識
得爾心時八荒寸地具識得爾心時萬行一模鑄識得
爾心時乃見違心處吾心那可違談心淚如注
感懷六首
夜光紛滄海網罟亦良難夜光無擇照海底如人間人
間自多夜夜乃光之求含光數問夜抑足用為羞太公
無耋夀渭濱一老漁披裘翁為誰悵然嘆區區
其二
或居崑山麓觸目盡珍竒炊玉以為食紉貝以為衣或
居荒裔區觸目盡魍魑倛面叫以嘯隂風凄以悲所居
乃不同相憎徒成癡山鬼亦趫跳聊以解我頥
其三
伯竒父不憐顔路子不夀牛也憂兄弟顗兮空良友買
臣未終賤室人謝絲蘿版築不入夢高宗如說何相遇
良偶然不爾偶不遇天且莫之為委心復奚慮
其四
晉史寇諸葛賓王武瞾賊漢高不滅楚耳餘為比翼漢
高自萬乘勿勞幸不耳孔明胡所尤天命如斯矣臨危
悲黃狗拜相感微時豈知死與貴石光忽滅澌
其五
天亦有晝夜天亦有生死有開必有闔有成必有圮東
海有時涸西嶽有時平日有時不暄月有時不明榮光
鐫金石彼時阿誰知相逢且相樂勿為空嗟咨
其六
貧家斗有餘而常嗇於升富貴千不足萬億何時盈馳
驅百歲間憧憧撼心膺臨去猶長嘆亦或目不瞑愁魔
一何強以此竟死生誰能殄此魔浩氣排青雲吾道自
至富吾道自不貧不緣知足樂不足復何論榮公樂三
事假物以自歆至樂無所假至樂無可尋
會友有談歸賦寄
弧矢懷四方安能事一室萬厦庇士寒凍死亦不恤有
弟貧且耕予咎弟何失有妻病且憒月老繫之匹我憂
年踰強大道猶闇窒我憂民木蘇烽烟方急疾吁嗟憂
何為採菊酬秋日不見鬢邊絲那能再如漆
寄夀徐封君
徐翁玉南先生長嗣戎部君鳴卿自北南行奉
寄以詩為夀
淮水之南北時與鳴卿晤一晤一傾懷瓊樹凝清露世
豔揚州鶴而乃類寒素云是嚴若翁積金當見怒翁才
大崒嵂六籍蚤能富迴首謝青雲惟以盟鷗鷺名理佩
前哲孝道永孺慕昆弟樂且耽千年愧尺布九族惇以
睦不殊奏大頀瑋行嗜如炙鴻名亦若赴鄰里薰之良
種德已成圃誼高戒吉甫中歲不再婦課子為通儒探
摉破訓詁理郡露竒穎芳猷罕能步寰宇珍明珠靈淵
應可遡爛爛紫泥書曰以報是父家慶流德光國威藉
戎務當是趨庭日干櫓燦武庫皇華飛絳節五月長江
渡過里拜慈闈和氣生門戶久予棲京邸寸腸感烏哺
夜誦春暉吟朝上乞身疏辛楚歸未得供張慙道祖去
去乎鳴卿華堂裊香霧為翁舉霞觴為予歌此賦黑髮
擁諸孫如川綿夀祚
寄報沈湛源博士
虎丘山上月碣嶺亦輝光人生能不别所懷遙相望未
拜寄來書先拜賓鴻翔容顔不盈尺一語一琳瑯丈夫
重掀揭枕流亦已涼長劒爛星斗誰思匣中藏把劒相
憐惜無言但涕滂
寄報何霽懷京兆
客從吳江來遺我尺素書長跪讀君書問君何為歟韜
煇官若弃食貧田無餘門前環碧水座上集瓊琚顔倡
孟閔諾易始書之初鳴琴對樽酒一笑意淵如何當置
其間孰與夢華胥
送曾公祖南巡廣西
送君河之浦不折垂楊枝楊枝幾尺強千丈繫離思别
離復何道光輝日在兹顧慙漆室伏喜君驄馬馳春明
萬里隔况乃南溟陲六飛匪代狩誰與聽民咨
讀朝制先生詩語
新凉整冠服簡編事校讐端誦謝公語言言在清脩潛
心窺顔孔普樂為民謀誰與膏其槖擊鮮雜歌謳九原
可以作執杖相遨遊何如饜藥石吾病行將瘳
咏耿敬亭年伯
昔行大河涯徘徊砥柱下砥柱高百尋黃流任奔瀉崚
嶒不嫵媚不乏嫵媚者羣籟亦交發如奏鄭與雅衆喙
匪可緘嗟咨誰能舍巍巍寒嵯峨而今安在也
王紳字朝用千戸
王紳跨羸馬揮鞭驅萬人萬人豈不武伏竄喪其神亦
聞高軒者咋舌為逡巡人豪何矯矯可以擁三軍怪哉
抱誰語滴酒詎能申
世界吟
世界多缺陷斯言未為確家家日月明處處川原擴崇
高貴者榮清閒賤之樂多財多受享少貨少計較周易
憑羑里蘇節賴沙漠長夀賀歴年化去如解縛坦途誇
砥平峭石賞巖壑譖毁聲焉住誰短長鳬鶴見在總充
盈一榻亦廓落豈不聞芥子不異須彌博
莫相憎吟
鳳麟天之産蛇蝎亦天生誰不秉至情雜紛緣五行世
衰鮮教化遂致終懵懵抑以天道遠難測者冥冥不有
不肖子積慝家無傾怙惡儻知悛奚至貫滿盈利名或
濫被只因乾澤宏辟彼甘澍降荆棘亦敷榮一瞬總歸
盡忽忽電光明相逢幸相憐切願莫相憎
咏寓邸四槐
所居燕市裏茂樹綠隂濃當年曾手植重到已凌空鬱
鬱冪夏日颼颼撼天風好鳥來棲止交語如商宫公餘
時一憩不異故山中故山共農叟木榻坐林叢愛茲若
彷彿亦可盪吾胸都城多華屋歡情偏爾鍾歡樂詎敢
極側耳長樂鐘
癸亥冬得告西還途次漫賦
昨歲長安來今歲西山去道旁相睥睨來往一何遽修
途旅枕寒暴客郊原聚豈不感君恩綣綣不可住君臣
誼自高行藏别有據憑將遅遅行聊以答吾遇
又
憶得一紀前新年寓井陘今日逢元日依然舊館亭君
恩頻予告授餐煩居停山川似有緣一笑酌春觥健兒
挾弧矢飛騎堪怡情却懷漢猛士赤幟拔堅城誰當靖
東海泰運轉邊庭
又
夀陽暫税駕昌黎詩在墻讀罷行十里狂風塵沙揚咫
尺不可辨僕夫凍且僵踉蹡投旅舍草榻卧殘缸兼之
我疾作中夜起徬徨行路昔稱難况乃鬢如霜方知倦
飛鳥原來各忖量
又
林臯餘十載鷗鷺久締盟晝營與夜夢不離讀與耕天
子思遺履起我貳常卿俾之贊風紀俾之佐銓衡有懷
埒芻蕘擬將披腹呈忽忽仍歸去秋毫報未曾官忝真
成竊慙深涕淚零所願二三子聖學共闡明貨利不可
嗜寵榮勿去爭樹人將在此慎莫藐予聽
贈别李本晦侍御
吾身若虚空氣形凝未聚浮榮與浮名奚所憑而住所
以達觀人不以縈其慮虚空何邊涯茫無析别處所以
大心人似千花共樹離亭我送君杯酒莫躊躇君固河
東留我已江西去搥碎匡廬山面面兩相覷但會虚空
身肯令沾飛絮
又
我昔弱冠時不揆慕往聖誰其示我學吾與渠共命浮
沉數十年簡帙窺先正元公及純公金谿有子静江門
果自然姚江揭大柄泰州簡而要二溪之言瑩垂老逢
吉水一睹真率性率性匪等閒須理融欲淨豈乏為義
人戕性滋世病不思勉而始不思勉以竟歸去告先生
當不我為佞
平房成
窄屋苦炎熱新構屋四楹屋頭不用瓦甃磚坦以平直
西丈有五向南三丈横前時宅基狹於今不啻弘夏喜
新凉入冬應暖日融屋裏常居處屋頭時一登吟餘抱
膝坐飯後遶欄行采雲疑相邇皓月若增明吾此堪頥
老欲擬菟裘營
歸田園
田園二載别重到理蒿萊雖然吾年老尚堪歴隴崖比
舍舊農侣斗酒來追陪及時播嘉榖引水灌新栽乘凉
就茂樹踞地席青苔晝永眠深洞朗吟盪胸懷童子為
治食搴蔬向籬隈兩盂腹已果千鍾安用哉最喜延三
益妙道相取裁善言踰瓊璧良士杞梓才不藉好修士
誰與奠埏埃
七言古詩
久旱禱雨有應
利璫鑿地脉名山不能雲關市紛豺虎戾氣徹蒼旻去
年六月書不雨迨今河漢飛紅塵昔聞土養人今見人
食土饑來去何之凄涼空敗堵父子忍仳離白骨暴如
莽餓夫十八萬枵然聚畿輔路逢𣙜利人不言而敢怒
我皇惻惻躬禱桑以實不以文煌煌釐弊無異除新法
剔奸何啻烹弘羊頌聲成轟雷喜氣成靈㴻雖然草始
青鼓腹若大餔家家機杼鳴處處禾黍布公家固不貧
萬里盡外庫君不見從來大亂興每自荒年起民饑則
流流則聚一夫揭竿大事圮邇來景象亦如此不有甘
霖胡恃矣
漫歌行
白浪如山海若怒萬石之舟一粟淪幾人方競渡幾人
方問津亦聞炎荒成白骨徘徊銅柱顔為忻白骨枯不
靈辛苦誰為陳中心有所驅四體不相仁周道有華堂
桂棟栢為梁瓊玖為茵席椒蘭何芬芳苦樂一以殊歸
去疇踟蹰為謝行役子勿勞相招呼
從征行
十載從征戰白刃如飴面銜鏃天寒日暮沙場宿飲血
枕髑髏雲黑隂鬼哭百殆適不危千慮繁心目跫然喜
客至踉蹡相徵逐首問功高官爵榮次問黃金富千斛
吁嗟乎利錮人乃若此今人重利重於死
賈玉行
賈人賈玉交琳琅栖栖楚客何彷徨秪知三獻終當售
誰知兩足刖堪傷蘇秦賈舌以舌死丈夫未遇盍括囊
蘇秦死齊不存懷璧為罪胡璧珍尼父遊遨七十二價
不可求但可俟
濯德歌
一緯錯一疋惡纖塵能障玉壺冰尺霧猶堪翳太清宣
尼濯德精彌精盪以江漢之砰磅滌髓瀝腸中外瑩毛
可以吹疵何生疇為濯之時衾影我獨知急遽共流離
疇為濯之具上帝時汝顧翼翼恐以懼
愼防歌
寸心有刀鋒刀鋒森如麻亦有水與火焚溺夐無涯抑
亦工變幻朝人暮為蛇忽以隂忽以晴忽以鳳舞忽以
鴞鳴忽以虎嘯忽以鼠驚當其未變時羊腸望路岐及
其變已成千尋瀉建瓴本来面貌果如何憑君認取莫
蹉跎刀鋒水火原無有愼防勿令微成多
近觀歌
近以觀遠人以觀天我以觀物後以觀前小以親巨偏
以觀全麄以觀細顯以觀玄枝頭一珠露萬古包鴻濛
鴻濛不緣腐草隔仍向秋螢見化工一呼天地始一吸
天地終所以聖王不下榻康民阜物成豐功
大同歌
農人農賈人賈文人文武人武左賈右農誰與通功軒
文輊武誰與禦侮瞽師典樂刖夫司閽智愚迭役孰去
孰存乾坤何磅礴為蟨為蛩蛩周主昌君義殷士揭臣
忠山青雲靄白草綠花舒紅東家聖老於行西家愚没
於市無用費平章亦各畢其事
哀丁生賓
茂才丁公子卒余往弔或曰是年少者可長揖
夫丁子孝悌人也余雖老敢不拜乎謹再拜詩
以哀之
丁郎皎皎玉為姿靈輀忍睹赴郊圻斯人厭世一何蚤
斯世可無寧馨兒克孝兩親悌厥長肯忘根本傷同枝
若兄先去悲無歇鎔金為主相奉持錦襲眞容時左右
千里間關不暫遺嗟余平生罕窺此何不住世挽風靡
誰不孝悌本至性誰將此道不陵夷爾可贖兮我身百
傷懷為爾泣漣洏
良良歌
吾族老僕曹寧其子良良垂髫時以搖箕為生
每得毫釐則為父母具美味稍長傭工其父母
不乏酒肉嗟乎兹非孝子乎哉未可忽也
曹寕夫婦病且老有子良良行孝道苦筋竭力得毫釐
奉養雙親常溫飽我雖峩冠為朝臣睹此美行感懷抱
世上豈乏峩冠人上天下地能論討妻羅子綺愁不足
不為父母添布襖嗟爾良良是我師願爾多夀多財寶
夀何年伯
年兄何旭如氏叙年伯父母行實命為詩慶上
夀謂年伯洞經世出世二通玩易睦族種樹灌
園伯母禮奉觀音宜於尊卑教子三事一米一
菜不忘君親各善不可殫述聊就其諸語稍加
錯綜以寓請質之意冀得畫一之歸
世人世出誰為可經世以世不以我九族既惇百畝耕
以斯出世以斯經三語課兒清慎勤一米一蔬君父恩
里閈旄倪生忻心何妨俯首誦觀音封君孺人德何閎
仲子言之感我膺仲子鳴珂朝珥筆世胡以經胡以出
亦有欽崇大士者一米何有空天下大道難窺請以扣
抑以扣言為之夀
沈孟威年兄乃堂伯母節夀歌
孟威索句夀其母子孝母貞兩俱睹孝將寸草報三春
貞如勁栢凌千古孝道從來重顯親不虧厥體顯為真
體分大小誰與辨不虧其大幾何人貞母德夀天與齊
筆匪如椽將焉題孟威孟威以忠孝南極北堂絢紫泥
輓熊太孺人
人羡孺人誕貴子扶摇萬里紆青紫我羡孺人誕子賢
玉峯千丈倚中天有子不肯置王家百年不訣亦焉嗟
賢郎幾上思親書正是萱幃無恙初腸枯舌爛歸不去
西風灑淚可何如奚童反命慟欲死東村母子方治耜
長號奔去天冥冥相看誰不泣横膺噫嘻乎翟冠鼎養
今已矣永終慈譽惟賢耳
揭曉前一日有友索歌歌此
春風曉入曲江曲西山客子但呼醁座上有高士相看
驚側玉為君發長歌有口不食彈鋏粟御罏攜馥度玉
堂故園烟柳競新黃誰能軒輊此乾坤萬里足徜徉渭
濱一絲繫九鼎當年未遇垂孤艇手持鹽梅上丹轂夢
懷不入岩前築生不願扣角鳴嗚嗚懸車前弩亦區區
人生容膝俱長物勿用擾擾逐隙駒為君歌君浮白君
才崒嵂追謋砉仰視長天流浩碧
詠知一張年伯似綠汀年丈
知一先生胸如日直從造化窺靈根加纊不憂身且去
方憂吾道蓁其門校勘理氣授冡嗣雙瞑浩浩歸九原
兹念固已達渾沌下通萬億剖籬藩匪修匪證匪克悟
紛紛離析愧支言冡嗣孝廉真大孝號天踊地晝為昏
先生有神應注矚綿綿道脉繩繩孫張君孝親孝以道
理氣不裂孔顔存我學憒憒賴發覺他年寸地夜可暾
贈别劉冲倩
劉生索賦詩欲賦無可賦吾喜劉生來悟言如祛霧聊
於歲月間迴頭試一顧不行何用言不行不為悟忽忽
將百年抑以將求副歲月不副猶可圖百年不副眞堪
怖眼前自有相副時轉盼休成千里路
仰節堂集卷十二
