仰節堂集卷十四
明曹于汴撰
五言絶句
省躬詩
燕子語梁間天籟各自發家童勿垂簾出入任飛越
又
風從水上過文成風不知水亦不自文觀者乃文之
又
人信勿自信人疑還自疑不疑不成信闇然為襟期
又
人不幸不及相看成自驚莫訝醉人醉未飲不為醒
又
蒿萊誰不厭斸盡又還生田不茂黍稷未許不青青
又
聖人時而言一發千鈞弩終朝審其機含章緘不吐
又
小鑑鑑以面巨鑑鑑以身不比明月光豈識乾與坤
又
或計在一時或計在一世或計在萬年經營應自異
又
我全而人毁毁者當自怒而我乃怒之芸人忘其故
又
利根千萬丈漆堅細若絲誰知絶利日剛是利生時
又
鑑空水之止纖塵不揜光人心塵無許頓爾成昏茫
又
血氣相驅役真成傀儡身不知伏火處那知已成焚
又
宿愛不能斷宿嗔不能斷營營階序間何時登彼岸
又
請益居其虚受益居其愚請益而益至真能不怒無
又
畫史先盤礴一擇敵化工萬事未當前胡不虛其中
又
孟子善養氣此氣即此理稟氣人人知理則遠言取
又
萬人各一生萬生各一遂聖人遂萬生於巳取不匱
又
遇蘭馥我衣遇棘刺我裳人生隨所遇何必苦相傷
又
御人與御事難易迥然分人心不我洽吾事亦邅迍
又
世變人崇鬭几筵列戰鋒雞肋誰我弱箝口莫相衝
又
昨夕塵情濁惉惉結不舒夢中馮伯子命我勿區區
又
良賈以虛殖殖多更邃藏祗緣寸銖兩囊篋日周章
又
不百鍊不勁大任阿誰舉大道大如許衆生衆如許
又
舉世俱予聖千年顔孟無向明争似暗明便輟功夫
又
何不學幼子笑罷忘其喜不風猶作波人稱為禍水
又
天大不漏細羅三垣列宿不難大如天抑恐多疎漏
又
喋喋以益人疑於炫所有人方陳其益雖逆且順受
又
過不可不悔一悔便消釋藥過病還生撼搖苦此鬲
又
恩過翻成怨非關怨者尤陽和隂不節炎夏竟何流
又
休因得意處忘却懊懷時自吐寧堪食剛腸莫再移
又
偶睹醜人醜歸來淚暗弹醜予無處著為爾何成寬
又
行不離階前言乃萬里去負儋果幾何千鈞勿浪語
又
困來寧退休倦容勿對客勿易吐肝膽而令辭氣廹
又
德義早安排十三年前語今日初度日慚愧汗如雨
又
過喜氣多揚過憂貎亦嗇理情如調羹味過詎堪食
又
尋常躪徑草容易撲流螢怙強終不覺爾弱乃相陵
又
長呼據竿頭他人焉置足環瞻匪爾榮將以爾為鵠
又
陽過常畏人隂過不畏已人目當其麗吾目當其鄙
又
小怒不能懲大怒且相襲大怒旬日連小怒時刻戢
又
羊腸鮮覆轍密語多興戎風波翻齒頰冰炭羅心胸
又
勿恃沾沾恩恩為怨之府勿恃煦煦親親為疎之藪
又
貞士不易悦曲士不易結胡為乎營營空爾成勞拙
又
逢比榮萬年桀辛辱千古弔罷莫談忠慟淚方如雨
又
治世非一手亂世非一足南渡主多冤羣工俱食肉
又
磯流嚮滂湃風樹影參差神氣清寧日聲容和順時
又
參芎自不惡藜蘆亦何尤丈夫同氣味白首願同遊
又
螢火未成日不信草能飛望夫軀化石石軀有無知
又
家有軒轅鏡鏡貎分於此去者影常留來者胡以竢
又
漏語亂之階轉喉若發機機動靡不走促膝成噬臍
又
謂我不如斯人其誰我諒是何人之殉不憐我之喪
又
蟻鬭如雷震病耳亦時聞人誰同此耳相述徒殷勤
又
周行松桂羅狹徑多蓁莽遇莽方廽足何如詢路口
又
燕居如對客客至不更容倉惶多掩飾藉是以自攻
又
怒毁成愎諫喜譽若争憐借將頷下氣增取面前妍
又
乍面成乍煦易諾旋易悔孰與少踟蹰猶令直道在
又
誰將一粒珠棄之於中野誰將一寸長人前誇詡者
又
吾將益人善因之攻人瑕區區亦疏耳如煑水灌花
又
陽剛散之始物生肇自坤石冷能藏火火烈秪成焚
又
折旋不足處百拜盡成虛减寸不為丈凛凛貫終初
又
人情誕固誕評章密似毛評人如評鬼雙淚落青袍
又
大濟肇於忍大懟肇於忍一忍不復辨剛道是愚蠢
又
先朝肇大禮羣議競紛然文成問不答聊爾咏青天
又
千里難一師百拜難一語詬言感如飴相成出相齬
又
口虛而内實欲入閉之門空洞絶伎倆是為百益原
又
天雨之潤禾傾盆不如細侈口相開陳知應匪求濟
又
知人真不易諮詢失亦頻勿謂憑高客勿謂聽密人
又
人亦何容辱人亦何容欺我否而人可貌諾而中攜
又
义手成經濟揖授何森然欹側談條理沉醉說醒言
又
眼净微成巨三年貫虱心羊羹與雞距戈甲起繽紛
又
制念如縛鹿一排而一觝無念乃無縛正襟墮支體
又
雄辯如求勝直窮亦似争纔勝負者遠纔争大道崩
又
劉戒釋文義潘不議論予無乃談學聖勿越各身軀
又
何事須明心神通無更有一朝心其心宇宙在吾手
又
何事賞巴曲何事唱陽春既成立語式更得聽言人
又
時或率天性分明大道行無端翻自悔苦媚世間情
又
意左莫投足言違急斂脣訾人如齒劍揚已如投焚
又
諸有不能無諸無不能有靈性一何靈無無仍有有
又
些個失人意愁腸百疊縈却詫元城子梅州鼾睡聲
又
談忠多負主論孝未酬親呴濡才似髮相負便生嗔
又
不作井中泥輙鳴牀上琴匡人何予有况為廢謳吟
又
惟敬能生樂恣睢成悶懷尋常莫造次戎好笑中來
又
支言亦有根根深不在口任爾三百緘根動口自剖
又
爾窺事遲遲喜怒勿遽發爾處事疎疎經理須密切
又
卒然輙舛錯檢點已千里改是胡以預造次必於此
又
大木充棟梁全帛美裳衣若不中䋲墨環觀嘆竒稀
又
飛雲流遠浦旭光盪風林去住儵不滯可擬達者心
又
一字歉於中四座俱回首惕兮敬靡忘勿以為細咎
又
無謂楚可疑趙孟自坦坦無謂漢可信留侯戈已返
又
知幾者不辱况令辱相續徵色不自喻是之謂走肉
又
一水滿不容一水滿欲施海若乃汪汪二水小如巵
又
何故多遺忘知因心不存水澄物自照垢遠鑒靡昏
又
心胸藏釁郤譽之以為譏岐路相違左合之乃成離
又
戚休掣電來得喪迅雷起心澄目不搖憑言了生死
又
養氣如養虎虎哮制則難養心如養龍龍變以能蟠
又
天下極難事取土益高陵千秋華嶽頂帝座幾人登
又
保心如保印印去能吏拙事心如事親常令安且悦
又
事不問巨小身在思有濟庸庸偶其間何殊匏之繫
又
以言教者讐以言教者訕几席笑談間好師成大患
又
常定亦常覺常覺亦常定泗濱獲要言吾以止吾性
又
吾亦完其我夭夀我何關人毁與人奪似隔幾重山
又
有物彌天地至密至恢恢放非由近去卷不遠方歸
又
宗聖終無愆遵王道如砥人心真聖君從心何不理
又
不識嚴僮僕能無畏影衾心開雙目朗匝地鬼神森
又
心意由來别心性亦分明不窺真性面終是氣縱横
又
傑人千仞壁卓見亦横中方識不聞覩穆然洵聖功
又
事因忙處錯中道在從容擬議為言動免令愆戾叢
又
止止還止止休休休坐馳兀兀固在此浪浪將何之
又
魄我魂仍我夢胡不我由夜夢原從晝云何不静修
又
聞雞頻問夜非是愛辛勤老至光隂少那能不惜隂
又
匪擬人相重不嫌人我輕察言知不足從此日兢兢
又
古人惜寸隂寸寸必有事古不專誦書所事果何事
又
名利真成祟英雄奈爾何清江平似席倏忽起風波
又
問路非行路年年在戶庭果然行路客問罷即登程
又
不欺人功淺功深絶自欺自欺寧易絶還在欺人時
又
何處窺剛德應於衆聒時初心原不惡底事為人移
又
不慴於巨禍不怵於殊榮不眩於久暱白首鮮能行
又
飲毒十年前毒發十年後智人慎舉匕懵人悼成疚
又
日照不擇地雨潤無遺草吾心藏仁機嫉惡亦能槁
又
飽食卧北窗多少恩難補征人捍邊陲農夫勞畎畆
又
利榮無冀想推挽絶偏私杳杳高風在執鞭我願之
又
請看鼓楫人江海如平地由來此世途各自分難易
又
莫視聖者高自高更局促暑葛寒以綿人人贊化育
又
天心最憎機人心能照機試觀海上客何事不忘機
又
積風風乃厚強信終成疑相逢纔半面便道遇鍾期
又
鄉愿萬尋坑白頭跳不出圖個世人稱年年囚鬼窟
又
點檢從前事感應如桴鼓勿云方寸幽天公於此睹
又
常憑未發天好令直如弦忽忽初念轉照照却惺然
又
朝暮相煎急誰人會個休通來一寸血點點逐浮漚
又
著力因求得得後何庸力無力却有力綿綿自消息
和鄒南臯先生寄示三詩
土坼田分畛冰消水共池怪來關切甚原未隔毫絲
右共一家
耳目若可鎔見聞何所住春色滿乾坤畫樹非真樹
右文字障
不道西山高却道日將晏誰知夾日烏陽光猶自爛
右四大假
劉冲倩誕初子錫朋
劉子今方赤相看不爾如他年年似我憶取爾之初
劉冲倩定嗣長子錫蕃
主器遵而祖荆花好振先彛倫天叙就而祖即而天
劉冲倩誕次子錫履
多孫若祖忻雙郎忻若父有弟忻若兄異日三無負
七言絶句
獨坐
蓬萊弱水是何處悠然獨坐小齋中分明天地共浩浩
豈必烟海逐空濛
和友講道
道無堂奥亦無門何處入來何處存舉足求門足便是
眼前淪渾更無痕
賞牡丹
花前逸興欲傾杯為問此心何處來物理若還不我與
等閒那得笑顔開
坐思
萬軍接刃鬭紛紜旗鼓惟聞將帥尊若道此心更有主
又令將帥主何人
吳安節先生貽詩步韻以謝
茫茫今古道常存眼底抛除誰是尊一座堂皇天樣大
無端又向小分門
夏庭鑕斧亦遭逢爼豆關祠代代同却道頭顱剛直甚
悔將主過博臣忠
新月
訪客登臨百尺樓纖痕遥共薄雲流如輪皓魄分明在
舉世争言月似鈎
癸丑村居雜詩
東鄰西舍總淳龐後圃前廳盡植桑莫道農家成寂寞
茂林好鳥奏笙簧
坐卧高樓萬戶低山屏闌楯兩相齊眼前塵障開除盡
暮雨朝烟入品題
澍雨昨宵漲小池曉來庭院綠參差兒童報道蔬堪摘
便好邀賓賞歲時
得請歸來恩許閒細窺書卷飽看山四郊却道無禾黍
又為饑人不解顔
五旬無雨壠苗枯少女誰家挽轆轤也愛深閨幽静好
半因饑餒半田租
才愁溽暑忽秋凉人世誰同天運長好展襟期酬令序
四山雲物曉蒼蒼
高臺四望野連天風月於兹豈有邊三尺匡牀紛計算
還知世界幾千千
田叟邀來為解蓑飲君濁酒為君歌莞然一笑還相問
昨夜月明詩幾多
村小不盈數十家迴迴相見問桑麻稚兒未任犁鋤力
也向溪頭解種瓜
聞報書懷四首(丁巳)
鈍質生來故不竒科名官位總逾涯若人剛好投閒地
猶費夕郎夜草辭
鄭重多賢輔聖君不才自合老烟雲兒童課罷書堂寂
種竹栽花日又曛
利鎖名韁久若遺無端猶爾浪猜疑而今想在相抛却
正是茅簷穏睡時
塵世繁勞不上肩山中長夏日如年千秋未了遺編在
且喜蠅頭也會看
初任司理到任日吏用印報云陞授吏科給事中
虚套取喜何必乃爾走筆題其上
休飾虚章報吏科縱成真取便如何眼前羞作瞞心事
莫把津華覬望多
梁燕重來二首(行取候命)
萬里都門春復春雕梁燕壘又更新呢喃相向如相訝
不是燕人是晉人
年年作客客華堂歸燕殷勤話暖凉飛過回廊還對語
主人何事鬢成霜
藤
嫩枝柔幹倩相扶未信終成矮地鋪當是老龍離玉闕
昂頭藏角隠平蕪
竹
偶因月上横疎影不為霜來發勁枝休把貞操漫相擬
還須些個自然時
迎春花
輕黃不似首春時果是青青但此枝欲識花無與花有
且言春去竟何之
葵花
自白自黃還自紅賞不加喜折不恫若教著意才傾日
花若能言應笑儂
榴
共道榴花結子多百花階下共森羅滔滔萬𣲖歸滄海
胡不中原絶水波
落花
凭欄遊冶惜芳菲陣陣風來片片飛多惱多情總向外
本來纔著便忘機
咏垂楊似座中友
為甚枝枝向下垂不剛不勁耐風吹相逢為爾頻傾酒
記得十年贈别時
題北園十五首
楚弱劉強東逝波銅山金谷總消磨啼鶯莫向窗前枕
無限榮華正夢柯
七尺身軀一粒沙年來病豎苦相加吾將一笑攀明月
白玉京中别有家
昨夜狂風萬水號如從三峽聽江濤垂雲隔在應憑取
飛入天門興轉豪
風高猶自怯衣單華嶽峯頭四望寬萬國洪罏悲正熾
銀潢瀉却與清寒
採藥時從陌上還牀頭欹枕看青山一腔熱火風吹去
欲向忙人賣個閒
夢裏分明玉帝旁騎龍駕虎任翺翔逥頭世界些兒大
不是争蝸是怒螳
萬里黃河一線流茫茫大地水中漚非非是是莫相聒
一夜西風欲白頭
石橋橋畔濯滄浪高柳隂濃足午凉野老班荆情共適
無人識是瑣垣郎
纍纍高塚傍河涯古碣苔封半欲欹惟是銀璫曾不拜
百年處處口為碑(時遊張氏墳)
十里郊原信步遊每逢嘉樹且休休旌旗却憶長安道
瀟灑終應此日優
隴頭小坐說當年逐牧隨農過綠阡人是舊人窮亦得
烏沙難道漆同堅
半生炊黍未全醒羸體相看便不寧非是貪官非愛夀
個中不了為惺惺
春老園花秋近枝黃昏相對淚交頤如天事大關情切
惟有清風明月知
盂水昨宵夢化金靈臺帝主窒吾心楊家夜却尋常事
蟻穴能令江漢深
岸裂瀾狂漲若湖且沉且起賴殘壺中流力盡波仍急
尼父空中笑欲扶
避暑姚館漫題(乙巳)
邸報傳來莫嘆呀長安從昔此紛拏飛霜墮雪皆天意
到得東風自放花
草有千般花萬叢形形色色也難同負心唾面都由彼
不向人間競楚弓
千年華表草中埋八百籛翁亦去來抛却金環總一律
儘他二豎莫徘徊
南遊八首
廬山面目何為真我來問取山頭人山人住慣等平地
脉脉無言鋤白雲
為觀瀑布登高閣懸流百仞空中落山僧不見雪花飛
指點巖頭說旱涸(時瀑無水)
文殊臺上惟月明水中有石聲鏗鍧這番公案憑誰剖
還是石聲是水聲
白鹿無蹤古洞幽仍登絶嶺豁雙眸紫陽笑指條山曲
一樣淙淙湧碧流
千丈神妖繋銕柱年來逃向靈臺住憑遣千兵擒不來
不持寸刃驅將去
一溪綠水一林松五柳先生宅此中天遣生成晉處士
非將飢餓博高蹤
佛子金身三丈五袒肩垂手觀下去莫怪當年著眼高
等閒豈識羣生苦
訪仙臺上石崔嵬人道餐霞去不回果向深山更深處
温良何故進丹來
會堂和楊晉菴先生勉學詩七首
此道何時不大明青霄無奈片雲生幾廽欲掃掃不得
不掃憑誰代若行
為是為非我自明每從暗裏淚痕生會堂度度得良藥
欲策駑綿勉強行
同此天真同此明宛如一鏡羅羣生煩君提我迷途裏
沂水河邊好共行
還得原來恁地明無邊真趣自生生何須著力相防檢
水自流兮雲自行
眉宇薰人乍欲明須防鄙吝别來生利名根蒂縛人急
口說難憑且去行
頤解蓬開未是明譬如擊石火光生可憐擊罷依然石
到此令人猛欲行
果然明盡却無明到得真明萬照生千古良知孩提子
孩提剛是任天行
鳶飛魚躍
鳶魚吟罷此心開色色如斯莫更猜窗草驢鳴同意思
古人纔是誦詩來
和張霽春談棋詩
茫茫今古大棋枰興敗輸贏局局争畢竟有時雙歇手
廻頭一笑枉生情
仰節堂集卷十四
