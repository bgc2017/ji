仰節堂集卷一
明曹于汴撰
序
江西鄉試錄後序
臣不敏副江西典試之役既告竣當有言夫兹地習譚
聖學而諸以比士来者亦大概以作聖之功三致意焉
臣安能更端以告士士不聖人之學而誰學乎學聖人
者心其心行其行言其言舉子制藝亦言其言者也方
其湛重淵之思抉九天之秘魯鄒覿面莘岐傾懷里巷
屑越之語烏能有此不謂聖人口吻可乎哉第孔孟伊
周啟口容聲罔非是物而諸士匪臨場羔鴈鮮不為里
巷屑越之語者要在充其類耳詎寧惟言士亦嘗心聖
人之心矣行聖人之行矣尋常食息大聖如斯雖在梏
亡猶涵至性忽愴臆於顛連忽赧顔於爾汝忽莊容於
賓祭忽灼知於著揜其於聖心聖行隙露全露乍合乍
離者皆是方其離時一毛萬山當其合時百世同室亦
在充其類耳充之者言有常也行有常也心有常也夫
一臠知五鼎跬步知千里業有其言何不常其言業有
其行何不常其行業有其心何不常其心言之實者其
言常行之實者其行常心之實者其心常其心實無有
不實其心常無有不常無不實者至誠也無不常者不
息也充類者致其曲而誠也夫滄浪之咏充之綦隆臻
居室之能充之天地察孩提之愛充之仁義達豈以士
也而熒熒隨熄涓涓自封弗克充滿優入聖域哉夫觀
天者以昭昭察地者以撮土學聖者以一隅故棘内可
信棘外一緒可窺全體非過也士誠有此倪也然而由
聖倪躋聖極則亦有辨矣臣北産也既壯而渡江北之
所聞恪守實蹈尺步䋲趨居多焉渡江所聞頓解根宗
圓通開廣居多焉或相背而各往或相疑而交辯頓解
者曰何為瑣瑣滯滯拘攣格式眼瞳不瞭足趾竟隘恪
守者曰何為豔悟忘修駕大棄細以名節不足檢以疎
縱為無礙臣竊謂二者之言可相濟也俱不可廢也夫
恪守之士斤斤於門外者也頓解之士揚揚於門内者
也門内之論終不能勝顧烏得決去藩籬便其情態躬
為嚆矢遺人口實道之闇也殆與有責焉夫障緣愈添
本真益昧爾先達之重戒者戒之良是賄賂干請任情
執見爾先達之明糾者糾之亦良是爾多士兩存之一
切謹嚴一切脱化三百三千何思何慮九經九德無臭
無聲以此為心以此為行以此為言淵源孔孟證可伊
周豈不偉與不然膠於師說岐於門戶其為辭也詖詖
辭不足辱兹錄而況生於其心發於其行害且更烈何
聖學之足云豈所望於多士哉
崇賢錄序
盱山士紳以宋劉剛烈父子及李博士應列祀典狀建
議於邑侯許君得諾先是三公顯靈於漕直指蘇公樹
壇於直指董公兹議廼興建祠以祀就祀為會用闡聖
學感三公而思濟美匪直報之俎豆已爾爰述其經制
始卒之詳成錄問序於余夫宋距今歴年累百英&KR1065;猶
存追崇不諠今人之性不隔於古人故不諠也古人之
性不隔於天地故猶存也然則天人一而已矣東西南
北之人古人今人一而已矣而人或自封一局者何歟
不達鬼神之情狀付之曰烏有亦自封也則何不可自
封者門其門戶其戶名其名利其利步武幾許胡不藩
之剖而家之大乎吁嗟此君子之所不為也劉氏父子
身其身乎宋與我何有而自糜於鋒刃李氏而身其身
皇皇於聖學之翼也何為直指邑侯而身其身何有於
亡人何有於盱而舉之祠祀盱士紳而身其身翕然不
忘於昔賢何為而又何會講之殷殷也是皆根於性也
不可得而隔也故不容已也彼自封一局者亦何嘗隔
而以為若有畛焉若有域焉是幻見也如夢中之畫界
倏然而醒畫界安在諸君子仰止於斯知其無幻見矣
幻見於講互有辯幻見於行互有規幻見於幽隠之衷
三公在上不笑且怒幾希吁嗟謂三公不笑且怒是以
為無神也奚以祀以為有神也尚念旃哉
馮少墟先生集序
夫道生人失其所以為道則失其所以為人矣誰甘於
失其人而每失其道弗思耳道貫於血氣之質弗相離
也離道而抱空質焉與土梗何殊乎是道也其大無外
或狹而小之其密無間或輟而斷之其粹無滓或點而
衊之是故學為急焉學也者恢廓而使之大綿聯而使
之密滌盪而使之粹也道不待學而有而非學無以保
其有非學無以復其有非共學無以公其有故孔子蚤
歲志學没齒不厭也然學亦難言矣性天之奥本中有
本胡以徹之知見之紛岐中有岐胡以析之習情之錮忽
醒忽迷胡以覺之是用連朋講究互參證以求至當相
夾持而防墮落故孔子以不講為憂也夫道需學學需
講有不啻飢之食寒之衣者而講學顧罹世訾非盡世
之尤也不學之士患在不講講學之士患在不副或亦
豔為美稱儋簦聊聚朝朝問路歲歲不越閾譬露背而
談九容揮玉塵而稱儉素於我乎何有故孔門之訓無
行不與夫惟相與以行則學為真講而萬世宗之無斁
也少墟馮先生沈潛聖學踐履篤至問業之士如雲而先
生惟有教以闡揚剴實衛道謹嚴蓋亦以行為講以行
為學者也道不在兹哉昔有問楚侗先生以天命之性
者先生方欲訓解其人曰意公自言其性耳先生為之
矍然慕岡先生會友於白下凝然相對或曰馮公何無
講座上曰此人渾身是講其亦旨於論講矣于汴不肖
仰先生之行有年兹誦其講道之集若而卷而窺君子
之慥慥也敬綴數語志向往
理言什一序
夫人之所以為人理而已矣里巷庸衆對談之語未嘗
不謂理云理云然究其精微則峩冠而皓首或不識為
何物亦可詫也古先聖賢以理為行亦以理為言言為
後人設也而究心者寡安望有窺於理而能齊其行乎
知一張先生有味於先正闡理之言摘而錄之時時研
討問發以所見遂至成帙命之曰理言什一嗟乎風會
之下也士之所趨者流俗汙世競利逐時之習而已即
沈涵典籍之中窮年兀兀藉其可禆進取已耳又不然
左史英華晉唐膏馥輝潤筆毫留連光景已耳聞所謂
理言者如奏古樂不終場思睡矣亦有口誦註脚漫謂
了了實則錮蔽此又訑訑之見耳先生之志大矣哉其
造理之邃制行之卓宜也得其所以為人者矣人之徹
内徹外動容啟喙孰能外此譬彼魚然能為順水能為
逆水而不能外於水人亦何為不理之順也乎雖然什
一云者以言言之也理無所謂什者一而已矣亦無所
謂一嗚呼微哉微哉非究心於理何足以語此
質言序
徹天徹地亘古亘今一理而已矣人得理以生惻隠羞
惡恭敬是非真誠其質也以此見之行則為質行宣之
言則為質言其為殘忍無恥傲慢昏憒虚詐之行與言
者非其質矣故曰人之生也直直其質也故曰君子質
直海陵心齋先生崛起末俗之中獨完其質而流遺風
以啟後人靈臺唐君私淑先生之教興學祠内敦行慎
言躋八旬無倦鄉里薰之縉紳褒之曰不失其質者也
彼有遜聖哲為夐絶甘沈染於習氣者反以習氣為質
者乎辟之人面有本來色相乃至抹墨塗朱盤舞劇戲
久假不歸不知真面掩朱墨之内也然一洗刷真者立
露又豈借面於人哉人心之質亦若是予不類少失其
質時稍覺其非是顧與賢人君子相講劘其質輙露幾
希或涉世味恣嗜縱情則質復隠而反以非是者為質
盖至今倀倀也辟如劇戲之人登場逐隊樂事方濃若
以其抹塗之面為固然不復知醜場終意盡對衆鑑形
則有啞然自笑而洗刷不遑耳紀生常新陳生魁類輩
受業於唐君而彙梓其質言欲因言以求質者則必日
親師友相切相磋守其惻隠羞惡恭敬是非真誠之質
必不至抹塗其面而以非是者為質矣不類他日遊海
陵走祠下將以鑑吾之所質當有以洗刷我
讀易夢覺序
秦蓮勺先生史公學易有年沛然徹悟錄其所得成編
為卷者九命曰夢覺何覺乎覺我之為易也何錄乎將
覺世以共覺也殷阿衡云予天民之先覺者也予將以
斯道覺斯民也夫易六十四卦括於乾之一卦三百八
十四爻括於乾之一爻廣大無垠森羅悉備我命如是
我性如是我心如是我身如是萬邦億姓遐&KR1101;僻隅昆
蟲草木共是不知我之如是是睡夢方沈不可言覺業
覺其如是我固乾也遐&KR1101;僻隅昆蟲草木連貫相關矧
夫切而近焉者乎而不欲其共覺乎此夢覺之所由編
也讀是編者謂公逢時不偶歸田研究立言覺世棲山
林者當如是然阿衡覺民乃在三聘幡然之後何也大
行窮居寄迹殊象自覺覺人心念惟一心齋先生不云
乎唐虞君臣只是講學執中十六字莫非呼人之寐也
世見孔夫子周流未遇歸而刪述乃謂達則道行窮則
道明或遂以内聖外王分别為兩寧知其周流十二國
時未嘗不為明計也故曰欲明明德於天下即如公曩
覺世以讜言今覺世以讀易寧有異耶泰運復亨徵車
且至大覺斯民譬天光之焕幽陬盡朗彖稱乾元大明
不在兹乎余盖有深望焉
四書說意序
聖賢之書聖賢之言也聖賢之言發於聖賢之意聖賢
之意動於聖賢之心有其心則知其意有其意則知其
言知其言則能說之說之者說其意也說其意者以意
逆之也不以意逆而徒揣摩其言而已終不可肖今天
下士人其於四書盖童而習之矣然至白首或不達其
意吾無其意安窺其意吾無其心意從何來李放桃花
其可得乎稷竹東任先生著四書說意說孔孟曾思之
意洞然詳盡何以臻此余未睹其人而聞其行清貞端
謹年且望九而不倦於勤跬步必䋲諸義可以識其心
矣不失其無意之初也不失其同聖賢之初也以聖賢
之心說聖賢之意與自說其意何殊烏得不了了讀是
說者勿徒以說視之亦以意逆之吾之意與先生之意
投乃與聖賢之意投而先生說聖賢之意者吾亦可了
了然在能有其心有其心斯能有其意李放桃花之謂
乎心水也意波也江海波池沼波洪纖懸異有同然者
吁嗟心學可不講哉正心盡心養心存心四書顧不諄
諄哉
四書疑問序
或有問於余曰吾讀蓮勺史先生之疑問而竊疑焉夫
先生積學功邃神遊於孔曾思孟之間默契道真何疑
之有吁此未知疑之不可無也孔夫子自述云四十而
不惑是其四十之前何嘗自謂無惑儒者四十之後尚
未可當夫子四十之前動云吾既知之矣居之不疑如
何其可也善哉乎先生以疑自居而長安諸君子復有
未能信未能疑真疑真信之惓惓也疑則問問則成其
學學則信然則既信矣當無復疑乎是匪可易言也虞
帝之聖奚啻於信而問察之好不置夫豈自處了了而
姑為是諮詢也夫子不惑矣而假年以學蘄免過之大
者又豈自信無過而漫求免也世人謂惟聖無過此殊
不然到得聖過轉多耳譬百里之侯不任咎於封外天
下之宰詎委責於遐荒故彼能是是亦足為一長之士
也聖人而有足時乎不足則不敢駕言信烏得不問且
學也是故讀四書者疑焉而已讀疑問者轉疑焉而已
伯玉未五十時幾不覺四十九年之非儻亦嘗自疑也
而罔歇於問也乃克自覺乎夫學難於有睹而有睹非
可盡學也疑以生問問以成信轉信轉問没齒焉而已
矣則兹編之所開者宏也余不敏叢疑如織當圖航大
河之津陟華嶽之嶺摳衣請問矣
銀臺政紀序
竊嘗謂當官致治之要有二尊令甲修職掌而已矣國
家建一官則有一官之成憲幾經籌量而後布為章程
者鑒於成憲而精神畢注於此罔敢頽廢斯於職不溺
一職不溺則一官之事理顧或蔑棄典故惰窳職守世
之不治無惑也安節先生歴官中外有年所至輙講求
舊章設誠而行之鴻猷駿業炳焉比自留卿奏滿甫入
都門天子簡之銀臺則首詢掌故而掾史無以應先生
曰奚而持循以修職業於是廣搜旁採要例科條燦然
悉具某事也訓典之當舉莫或湮之某事也訓典之所
禁莫或循之政乃大飭汴不敏睹先生之為納言而知
奉職者當如是也睹政紀而知先生之盡職有所據也
職巨職細諸百執事疇不有成法在疇不有官守在即
古稱名臣傑士躋世綦隆亦無他竒第各不虧其職分
以無戾於憲典足矣雖然方策昭垂由心制之先生編
纂而躬行由心運之脱無是心乎即令條教盈案將藐
焉背之以馳世之不治自若耳然則當官致治又自有
本也歟盖信哉其有本也
馮慕岡先生語錄序
昔有士人十數相遇於崆峒之陽衣冠甚都吐辭雋永
主人肅之各授采牋冀承清論須臾俱就錄而成編覽
者珍襲何異程朱比肩哉居頃之叙及生平或曰吾鞅
掌日久崇膴不我及奈何或曰時情未可拂將造貴人
之門或曰田無妨求舍無妨問不者何以遺子孫主人
驚汗吐舌是與錄中之語殊不類人與言可相背而馳
耶因思前代以詩賦取人未免靡麗之習國朝定以經
義周情孔思淋漓筆穎制非不善迨其後也僅借梯榮
下不必顧行為文上不聞因文問行若謂舉子業固應
爾爾大人先生乃登壇講道彙語為錄評駁古先抉剔
造化非法言不言宜亦非法行不行是以高賢大良罕
不從事躬修今若此將令異日觀語錄者亦若觀舉子
藝乎是可嘆也於是新安戴生以所輯慕岡語錄眎余
余交公知公颺言於衆曰是固非憑耳入流之於肺肝
非僅口出履之以實踐其通籍二十餘載茅茨猶故秉
憲於楚兢兢奉職百務俱興直觸横璫脱全楚於水火
禁詔獄累年講晰益邃兹錄所載獄中為多盖以自砥
亦將覺人塵態光華無所覬覦其亦可尚也乎主人乃
逌然而喜因叙次所談弁之簡首
馮慕岡先生年譜序
昔在孔門無不從事學問及語好學僅推顔氏之子好
學誠難言矣何況叔世知學為艱安問好哉然弗好則
可作可輟可信可疑學之無成者多矣慕岡馮子孜孜
於學以好自許嘗語余云吾好學如好好色盖自覺其
深嗜不可解者其家亦云公曾對卷研思大雨水入戶
及座下不動家人驚呼之方出詎不有真好哉何以徵
之徵於其學之進也余初會於都門再會於盱三會於
淮泗又會於都門五通問於圜室度度非復阿蒙年有
進焉非好何以致此譬飢之好食終果腹也寒之好衣
終蔽體也好故有成也故夫子思顔子亦曰吾見其進
士將學顔子學何不好其好馮子殫精於好可謂善學
顔子向令天假之年不知所進何似然亦不虚其年矣
其年可譜譜之足為學士模其門下士戴君任當馮子
逝後門戶荒涼交遊星散之日搜羅讐較為之著譜裹
糗重趼間關累千里問序於余此亦好學之報也聊綴
數言闡揚其好以俟尚論者知其生平窽要云
重刻我真語略序
絳郡公笪我真大夫甫涖堂皇輙以興學維風為第一
義進多士而誘掖之觀其語略盖其初為鉛山侯以教
鉛士而鉛士刻之者也多士以傳寫為艱重付梨棗問
序於余余與大夫同遊久此語亦習閱其人恂謹其學
有本原故其語精切而醒人其歴官行政裒然有成勣
仕絳未半期口碑業徧四境多士若其化乃崇其語耳
第未知多士之梓之也將誦其語乎抑語其語乎踐其
語乎語其語者大夫曰仁亦非仁無談大夫曰義亦非
義無談宛然有道口頰也盛矣踐其語者業共談仁非
仁無由業共談義非義無行儼然有道步武也尤盛矣
顧余所望在此不在彼盖嘗聞海濱一先生出所著語
錄示諸人士人士争捐貲鋟之梓最後一人以貲來主
者弗納其人恚甚奈何拒我主者曰爾既應試列名矣
烏用此先生聞之嘆曰將令我不暇給耶士林傳為笑
柄吾晉士風推魯罕從事於講講則矩蹈而䋲約之弗
敢越軼寧失之方不至失之圓兹之剞劂語略者固非
公不至室者也子大夫其忻允
理學文鵠序
關中少墟馮先生輯諸大家舉子藝百數十首以式多
士命曰理學文鵠不命以舉業而曰理學何也見理學
舉業之非二也皇制羅俊秀之士於庠序俾其研究理
奥心繹而躬廸之期於湊泊融貫可通於世用顧上之
人無由知也則令攄所學於文藝其文肖其所學乃因
文而知其人擢以科第簡以官秩而收治平天下之效
舉業之制豈不善哉習之敝也學不必理文亦不必理
帖括勦襲糚點色澤以博進取迴視所為文真成敝帚
無一字可濟於世此舉業之贋也清修之士從而厭薄
之講聚闡理自謂理學或遂謝舉子藝以為高誦法孔
子而甘蹈其所謂果失則均焉兹集出而舉業在是理
學亦在是舉業而不本之理學雖極工巧而識者亦窺
其微庸人之腹終不能倣聖人之口亦未有理學徹而
文不精者孔孟周程之文不在兹乎固可睹已彼不達
於理而覬成章譬醯缶而欲瀉酒味固不似也吁嗟不
達於理而文之飾滔滔皆是厭薄而不屑為者宜其高
矣此理學之所以不明也
鯤伯詩選序
夫世之治也士大夫惟公室之恤迨其念不越身計不
逾家漠然不知有國而世乃衰風之醇也無不尚樸者
鑿醇而漓則縟麗穠纖以相矜尚而已士大夫不能報
國而至衰其國不能維風而至敝其風亦足忸矣顧非
所論於藩潢家也彼其離腹墮地所睹宮殿之巍錦繡
之爛祿豢終其齒惟絲竹之為娛裘馬之為豪已爾而
又格於功令無當官從政之責治不任勣亂不任咎烏
能約其躬而國之慮也王孫鯤伯有異焉足未嘗過城
闉而聞廟堂有善政不啻欲躍者抑或民有隠天有灾
亂有萌不啻額之蹙者居恒自奉殊簡雖座上時有客
而不類徵逐讌飲競水陸而侈繒綵無鬭侯鯖誇趙舞
之態其精神固有所注也若人而為貴戚卿乎安有惟
田之求舍之問金玉之輦為不可知之子孫計而治理
日圯民生日困外訌日熾内釁日積而金甌無闕之天
下且有懷問鼎之思厪方蹶之憂者乎竊謂鯤伯足尚
也或曰若晤其人乎曰否何以知之以詩知之其詩慷
慨激烈殷殷國是忠義之肝膽流於吟諷如將天問而
雲排焉而蕭寂清約之致時時宣露經云詩言志又云
詩可以觀公之志形於篇什吾因篇什而觀其人知其
關於治亂醇漓之大也乃三嘆而書其集之首以為序
孔廟禮樂考序
夫高下未判有自然之中陰陽未蕩有自然之和天地
之禮樂本於兹矣人得之為性則亦有自然之中焉有
自然之和焉中固未有不秩如者和固未有不雍如者
聖人若是途人亦若是第中和之性不能無所蔽其不
形而為乖戾者寡矣故聖人以性之中制為禮俾人人
遵其禮而各復其性之中以性之和制為樂俾人人遵
其樂而各復其性之和辟之於水制之者由源而發為
流也遵之者緣流而得其源也得其源者得其性也得
其性則中和合一禮樂匪二後世不究其源安問其流
孔子禮樂之宗也其廟祀之典尚不免於舛廢況其他
乎夫磬折式里自鮮愆動鳴鑾鏘玉當無躁心袒背而
歌濮上必納於邪禮樂豈細故可忽漫言哉楚儒瞿睿
夫氏慨然欲以興之乃推廣觀察周淑遠氏之意為孔
廟禮樂考稽引宏遠核訂精嚴闡發幽奥皎然不啻列
眉意若曰諸誦法孔子遊其門觀其禮聞其樂肌膚固
邪穢滌矣又若曰請自兹始舉廟廊閭巷承訛襲陋敝
禮淫樂一反之隆古合諸天地世教其興民性其復矣
故禮行而民志定樂作而神人格夫論禮而不遺民也
論樂而不遺人也則聖人之制禮樂瞿氏之考禮樂意
固可想是書成而陳令尹鋟梓以永之與瞿周之意又
何殊焉
七克序
昔者魯鄒之立訓知天知人之說盖屢言之學莫要於
知天矣知天斯知人知人者知其性也共戴一天共秉
一命共具一性可知也泰西距中華八萬里逖矣龐君
順陽者七克各一卷中華之士諷其精語為之解頥此
何以故其性同也傲妬慳忿迷食色惰善七者情之所
流吾性所無率其性焉未有肯任其流者中華泰西之
所不能異也謂傲妬之可長慳忿之可持食色之可迷
善之可惰豈天之降性爾殊哉平旦而憬然見君子而
厭然聞善言而快然其憬然厭然快然者性為政情順
聽矣性如堂皇僕隸之所不得擾也性不為主雜情熾
堂皇無主僕隸登矣性靈一覺雜情濯濯堂主一升羣
僕寂寂故知人之性者化其情者也化人之情者自盡
其性而已矣自盡其性者自化其情者也化其情者知
天而已矣上天之載聲臭且無知天之人纖欲俱絶詎
令七者之潛伏流溢也乎哉而克之其烏容已於時龐
君梓其編及半索序於余漫書此以復之
滕縣救荒事宜序
余治農渠陽之塢乾所趙公以救荒事宜四卷示余蓋
其二十年前尹滕時起溝中瘠而生全之既試之猷也
久而未嘗示人顧烏可不傳之宇内俾司牧者有所型
範而安養元元之衆乎余受而卒業則見其規畫詳盡
搆思肫懇於神於人於上於下凡可為民請命靡不舉
也以粟以粥以金錢以蔬果以藥餌凡可拯民於阨靡
不備也遠近有程給散有法普遍而不淆綜核而不漏
委任而無宄拮据巡省而忘瘁直令餓者餐憊者起賣
者贖流去者歸流来者如家病死者有葬嗷嗷者寧洶
洶者戢而又制器墾蕪興農積粟已往為鑒將来有儲
想其據堂皇撫黔赤軫饑困切痌瘝寸心欲嘔雙鬢欲
皓潸淚不知幾揮盖其視民生若鵠而精神畢注於斯
也洵民之父母哉是以滕民頌之久而不忘朝論韙之
晉陟銓部夫公之殫其職也如是則必以是望人矣顧
簿書習熾愛養意疎人未必如是之殫職也則未免信
口䋲之而怨謗乃至然公則無愧於職矣且士人秋春
二闈藝文各十九首而國家賁弓旌之典錫青紫之榮
何愛此十九首者而隆重若此為其績學已素必能代
主養民也而民之隸其下者未至而望焉既至而迓焉
稽首階墀莫敢仰視鞭朴詬誶無敢反唇出入乘於民
之肩竭蹷供養無敢違者雖耄孺婦女聞宰官之過其
里企足引領冀一窺見顔色焉又何愛於異鄉之書生
而尊榮若此為其必能養我也顧或秦越相視痛苦不
相關平時既不為之備荒年坐視其死亡豈非負民並
負國也哉若公者可謂兩無負矣憶曩歲宦於淮北有
語余者曰經遊滕縣相隔半尺許便自迥異余心識之
繼被徵北上入其疆田頭皆樹樹外為牆牆外又樹樹
外為坦道出境而止其田無不墾穀無不碩無草莠之
雜楚楚若一姓者然不覺心折公之孳孳民事盖不遺
餘力也無何公亦離任越數年東省告荒或謂余曰滕
縣以樹木之利民得濟於饑此則公救荒於行後而公
亦不知兹卷亦所不載余記所覩聞乃爾遂題於簡端
讀史斷章序
夫理斷事之衡也心燭理之鏡也欲掩心之障也欲深
心昏心昏理隠遇事當前蒼素無以别非事之難斷也
既失其衡曷憑而度之况乎千百世之前史編所載其
人杳如也其事之端委茫如也摛辭之筆或至眩真評
議之口遂為成說冀以剖斷不爽不更難乎孝廉姚君
仲美天成修潔濯濯塵表曩在壯齡緣侍養北堂不晷
刻離遂謝公車累科不赴荏苒皓首竟絶仕進撫臺金
谿吳公疏薦未報而君恬處畎畝數椽容膝無榱棟之
羨裋褐蔽躬無文繡之願藜藿充腹無鼎烹之嗜此於
世味捐除蓋盡心靈安得不露理奥安得不徹居常閴
戶讀史神遊掌指考得失之原察心曲之幽策成敗之
數獨抒心見不襲人吻積久成帙一日鹺臺上谷劉公
晉接間詢其近功出斯編以視劉公頥解題曰讀史斷
章檄刻以傳且命為序分運烏程史公忻然授梓匪具
精瑩曷來賞識余辱交於君知其屏除欲染非旦夕矣
心瑩理洞斷事炳炳有固然者乃弁數語俾讀兹編者
知其根因而讀史者知所準則焉
三臺奏議序
昔子輿子尚論古人以伊尹為聖之任後世易視此任
每謂有所不足其高視尹者又謂其任不可幾及近儒
剖之曰任以所遇而言蓋聖賢當事未有不任而清和
自存其中藉令夷惠阿衡其任亦同大抵名臣良相彪
炳史册者罔有不任國制士人筮仕曰任某職其之官
曰赴任遷轉曰離任豈異人任而一日當官烏可一日
不副其任然而天下不治則以任事者之鮮也簡命頒
之當宁職掌載之典章而或以利害怵心當任不任義
當言而卷舌理當前而縮趾職務烏得不隳禍亂烏得
不作也以予窺於今日司馬拱陽孫公所稱任事之臣
哉公曩以治行高等任南臺侍御時柄臣用事力能墜
人於淵公抗疏糾彈風裁聞天下其留都豪貴行行且
止獨畏公一人迨後改任北臺正色輦轂間值羣陰方
熾戈戟攅攻公八面應之直氣執言終無所慴遭其齮
齕無悔頃歲泰運復亨帝庸舊碩公秉鉞西秦藩府巨
蠧憑依城社梗憲虐衆公毅然䋲之法藩王百計熒奏
卒不能撓公若曰此皆吾任吾不任而誰任豈其姑依
違退避博人之歡保已之祿而已諸疏具在他疏可類
按也儻人人如公無論職巨職細事到思任安有唯唯
畫諾悠悠玩愒視責任若弁髦叢脞庶務流毒邦家也
公今知遇日隆晉貳樞卿則夫東西烽燧方棘中原萑
苻潜窺兹任匪眇而公必有所自任矣將士淑慝兵機
興釐明目張膽議之朝堂瀝誠竭智告之君上情面怨
訕安能撼公蓋封疆公之家垣兵政公之家政勁骨直
節固饒任之而海宇磐石在其仔肩耳豈不並駕古先
哲人而阿衡之業佇當屬之矣
贈運庠廣文景岳康君育才館造士序
或有問於余曰鹺直指李君緝敬集三藩雋士於育才
館而督課之復時聚於傳是堂專為科第計乎余曰否
其敦聘廣文康君景岳司教事專為訓以文辭乎余曰
否世之盛也舉業理學合於一師以是教弟子以是學
上以是登之科第而任之職乃能廉於躬忠於主慈於
民而天下以治迨其衰也忘其初制師之教弟子之學
主司之掄選總不越於文辭曰以是梯青紫而已終身
唔咿不知理學為何物間聞理學之譚從而非笑之以
為作偽以為好名吁亦但為其真者耳為其實者耳然
不講則真安在實安在貿貿何之亦不得之數矣縱博
一第躋膴仕而世味薰人如舟無柁安望廉忠慈愛保
世之不亂乎直指生理學之鄉灼見於此乃綣綣於鑄
士俾其文行雙修直徹本體庶由體適用而世終藉也
而又以據臯坐者非僅僅文辭之士所能型範知康君
自關中来從少墟先生講學久以黃甲之英恬居芹序
可以為人師遂藉之主教而君以天成樸茂沈酣理域
洞燭玄微䋲趨矩蹈罔有越踰望之識其為端人就之
坦易可挹扣之而無隠不剔也士乃蒸蒸若於化競自
澡濯向於聖學同志有錄可按也會直指驄馬南諸士
解館以歸乃質余言為廣文贈余惟人生而明德具焉
昭昭如也其於義利善惡得失禍福之介無不了然者
比其染於風習迷於欲念乃不知義之為崇利之為卑
不知從善之足樂從惡之足憂道充德富本得也而嗤
其失墮實損名本失也而侈為得奢躬陵物禍之媒也
而罔知遠守身善世福之聚也而罔知趨是非眩焉從
違乖焉病其身而病天下所謂載胥及溺也揆厥所由
以不知理學而僅没没於文辭之藻繢也學則明不學
則闇以理則為聖學不以理則為俗學俗學之昏人終
無開眼出頭日此廣文之所以無負直指有造士類也
乃書此以贈廣文且以勖多士
育才館同志錄序
昔有友人會余於都下譚志甚悉首辨志次立志次持
志終以成志辨若問岐立若樹表持若執玉志乃竟成
而總不越於孟子輿之尚志於仁志居於義志由必也
志學志期於矩從心不踰之謂成按鹺李直指本晦羅
三藩髦士於育才館立科條厪教育館祀堯舜禹率之
對越館距城數里而遠復於城内孔廟之東創弘運書
院傳是堂時挈諸生遊其中闡明聖學士蒸蒸奮若謂
明師在上良朋在列所不辨志以至成志者非夫爰彙
其姓名字貫為同志錄同志居仁同志由義自同志於
學也粤稽堯舜以志成帝禹以志成王臯䕫稷契益以
志成贊襄孔孟以志成開繼或同志一堂或同志千古
爾多士同其志即謂同諸聖喆之志可也以斯締交亦
以斯久要蓋直指之志如斯爾多士不相渝斯為不負
余嘉其志更嘉其同乃題數語拭目以觀其成
傳是堂合編序
夫道以學明亦或以學之偏焉而不明故學必有分非
以一登壇講論僅優於不事學者便可謂明道也學不
足以明道矻矻亹亹何為故子思薄賢知而道中庸孟
子舍夷惠而學孔子學固有正傳也大江之右有南臯
鄒先生學孔子之學徹悟立本弘大無邊而仁體盎然
蓋初誦其書繼會其人而知之洵所謂傳之正者柱史
李本晦氏與同里而從遊久蚤得其傳按歴三藩所至
興會闡學竟日不倦會錄其所語語成卷帙余得而卒
業大槩南臯之學也即孔子所傳之學也亦即唐虞以
来相傳之學也比付之剞劂而奏議序紀書答文告胥
萃命以傳是堂合編若曰皆是物也從昔名世碩人對
君戒衆序述書問何者不本於學不本於學者巵言耳
奚以格上喻下孚友而垂遠壁經所載陳謨布告尚矣
端木東里以辭命安邦而杏壇所紀固撰著之衡也故
學以入道何不貫道以應用何不臧謂編中諸項皆柱
史之學可矣余歸自京師方抱疴杜門亟赴會於是堂
官師紳士耆民俱集問難互發無微不抉窺其直露本
根不規規邊隅以自域其視人無不可親藹藹沁入羣
心故曰南臯之學也斯為正學而道由以明明斯傳矣
士君子之學原為道計其於道為明計明道為傳計將
令千聖如存萬年永揭實式賴之學不當如是哉乃識
數語以告夫共學者知辨宗云
贈鹺臺侍御緝敬李公祖育才傳是序
李侍御緝敬奉命来按鹺約躬貞度百務俱興尤嘉惠
風教軺車所至輙興會明學羅所得三藩之雋士於城
北育才館昕夕課訓復念城中無聚講所創傳是堂而
時時攜之遊闡千聖之秘期百世之業其一段謙冲慈
藹之度浹入衆心士無不若於化者會瓜期且屆而侍
御兼有歸志諸士將祖帳東門而難於别謂余盍為言
余惟古昔多治學明也叔季多亂學不明也士狃於帖
括工於鞶帨僅借為青紫之梯終身讀聖書不知聖學
為何物如是者不明或從事講學矣而泥於畛域錮於
意見曲而不全局而不徹如是者亦不明由前之說將
染於流俗勢利之陋固足以殃民而蠧世由後之說雖
其斤斤自好優於儔伍然亦未能充滿分量纇潜而不
自覺亦以學為世病學可不辨哉吾鄉先正文清生平
篤學直至性天之通文成倡道南昌直指良知廓清障
礙其門下二王輩剔發無遺而鄒氏則前有文莊今有
南臯俱得其傳蓋江右多君子法堂相望環聽如雲譬
則五都之市必有佳珍而終歲刮磨精光乃露宜其然
也侍御産於其鄉甫離襁褓即立父師友朋之側衆美
躍如聖真卓爾耳於斯目於斯若呼茶呼飯以為常是
以入之深而得之正也竊謂侍御於吾邦厥功甚鉅廸
多士以入道衆著於聖人之學矣蓋皇朝育士士人業
舉原是如斯而囿於辭章溺於名利非其初也兹之啟
聵發蒙躋諸聖域是功在士類猶之乎學也而千里之
差起於毫釐孔孟之學自有滴𣲖正傳既揭周行乃顯
是功在斯道然在道亦在士也為士亦為世也士既得
未曾有其可忘乎夜光在野耰人揮鋤弗顧不知寶也
或拾之歸未能什襲旋亦遺忘猶之不知寶也余望諸
士終侍御之訓勿曰流俗可安勿曰小成可限期盡其
才務傳其是將文清文成以下比肩何有馬首雖南不
殊函丈之聚遂書此以勖多士以別侍御
仰節堂集卷一
