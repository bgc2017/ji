漢濱集卷十六宋王之望撰
祭文
祭范相文
鳳凰麒麟千載一出卿雲呈霄俄頃滅沒猗嗟我公希
世之英命之不延天嗇其齡惟公少時豪氣凌雲射策
丹陛名高劉蕡及在諫臺大體則争不屑細碎言重陽
城靖康之末天降禍災餘分竊位代邸未來公勤濡足
起振其頽首發大義羣言莫回復政長樂大義克諧功
在生靈口不自媒謗書雖入金縢自開起公江湖寘公
憲府亟参大政遂相明主獨運廟堂折衝樽俎如山不
動内鎮外禦軍書交馳羽檄旁午公居其間從容笑語
盜遍海内敵臨江滸公相一年天下按堵一言不合公
遂勇退帝豈不懷公方壯歲期公百年社稷永賴方壯
而殞出於意外壽少馬周年减如晦人之云亡邦國殄
瘁惟我小子早辱公知愛等兄弟恩均父師悲歡離合
二紀於兹我困蜀漢公罷鼎司擕孥躡屩萬里來歸貧
賤之交弗渝故時口借其譽心恤其私饑食公食寒衣
公衣脱我溝壑繄公不遺謂當久久從公以嬉云胡不
淑哲人其萎山傾海竭魚鳥何依西州路絶東閣人稀
醴酒不設繐帳空垂今其已矣尚忍言之殽羞既陳清
酒盈巵想公平生恍如在斯音容不接泣涕漣洏撫棺
一慟終天永辭
祭綦内翰文
古今所難莫如文詞文詞之中體重而施遠者又莫難
乎書命之為使世當承平優游翰墨則中人可以任職
及乎艱難之際呼吸變故而發為號令以宣道上意則
皆欲切中於事機如三鎮詔書使姦雄不敢顧望奉天
赦令雖武夫悍卒亦流涕而嗟咨是皆係成敗關盛衰
非高世之材不能善也故代王言者尤難乎多事之時
國家南渡之初傾側擾攘而文德廣被與武功而並馳
當是時也公以高文大筆振英聲於翰苑者凡歴幾年
於兹其深厚爾雅渾渾噩噩以鼓動乎一世者固無愧
乎兩漢之竒而隠順體勢參揣輕重錙銖必較曾一字
之莫移制詔之出海内傳誦人皆以為得體雖呫呫然
好動其喙者亦莫得而瑕疵至今北扉東閣之間天下
稱以為真學士者皆曰非我公而其誰其學問之富上
探六經之淵奧旁獵子史之浩博而近尤熟於國朝一
代之儀凡典章故實與夫前輩出處之際上下數百載
間若指諸掌而無遺此皆搢紳士大夫所共推服至於
嘉謀碩畫密陳於中禁而係天下之安危治亂者則人
不可得而周知盛德偉望上方倚以為相而民之無祿
忽一卧而長辭世失名臣文喪哲匠所以識與不識皆
興殄瘁之悲矧惟小子出入門下從容受教盖一紀以
摳衣公不以為不肖慰薦誘掖矜憐撫翼之意蒙最厚
於等夷訃音忽聞驚涕失聲而縻於斗食不得伸一慟
於靈帷饋奠之微遠寓千里以致一哀而已若乃感念
舊德而懷想儀刑則不知其何日而忘之也
祭宜州歐陽氏姊文
嗚呼我生不辰幼遭憫凶七歲失母踰冠而孤同産之
愛荐遇兵禍死生契闊今餘一人姊先南來意必無恙
云何不淑亦遽夭傷荼毒蒼天痛酷蒼天惟姊為人天
資明哲既歸華族内外咸宜克育竒兒聰敏是似謂成
偉噐光我外家豈期母子相繼淪謝一歲之内逝者四
人身既零落爰及苗裔王氏之出絶於高門何辜于天
禍至此酷嗚呼哀哉姊於兄弟我愛尤厚鞠我字我恩
勤備至自姊之别無日不思襄漢大亂骨肉凋喪數口
避地西走漢中念姊在南乃心懸懸涉險萬里惟姊之
故我困東甌姊在南越雖間嶺海會有見期姊家書來
踴躍以喜謂承吉問以慰遠懷發函中讀忽覩凶報驚
惶痛駭號叫失聲泣血拊膺五情割裂嗚呼哀哉姊歿
三歲我始獲知哀信未來猶謂姊在日日以冀庶幾見
之自今以往此懷絶矣昔與姊别我尚未婚今婦惟張
有子惟鏞願一見姊俾其識姑噫其永已夫復何言萬
里聞喪奔赴無及遠寓一奠魂馳形留南望長號絶而
復活
處州同官祭王守閤政恭人文
惟夫人體鍾純懿冑出高華作配君子弼成有家易稱
中饋禮標内則由始暨終其儀不忒顯顯使君四佩守
符循良之政所至藹如自家移官厥由内輔成此令名
夫人之助積善之報既夀而康死生奄忽理不可常煌
煌雕軒來未閱月一卧不起聞者悲咽凡我諸人素仰
德聲恭陳薄薦用展哀誠
處州同官路祭王守恭人文
夫人始來時維孟春魚軒徐驅風和日曛鼓樂在前迎
者如雲夫人今歸歲既暮秋靈車既發雲慘天愁哀挽
悽然聞者涕流令德在躬云胡不淑日月幾何來歌往
哭丹旐西飛祖送傾城道周一奠鑒此悲誠
處州州學立孫威敏黃侍御吴冲和三賢祠堂
祭文
昔蜀之儒盛於漢時推原其初志則有詞曰文翁倡其
教相如為之師蜀人懷德實用並祠括蒼之學威敏始
之買田息錢以經紀之維時冲和講道於斯風同齊魯
冠屨委蛇兵火之餘侍御改為請書於朝學者是資三
賢之澤于今不隳相望百年異軌同馳侍御未遠有像
巍巍威敏冲和以久見遺我訪於人載寫令儀萃于一
堂以永厥思嗚呼典刑將在於兹
處州州學上丁祭三賢文
猗歟三賢澤流此邦殁有餘思用祠於學仲春之月有
事上丁敢以兹辰併陳薄薦
登第告考妣文
某爰自孤露洊歴艱苦每遵先訓不敢廢學乃今年旅
試省闈叨在第六蒙恩賜第改授左官且有師儒之命
此皆先考妣積善餘慶流於後人故不肖之孤克繼緒
業永惟罪逆致身遅暮雖竊一第不及拜親感慕悲哀
痛貫心骨但當謹奉遺體恪守義方思所以立身揚名
顯我父母者恭陳薄薦以告廟筵
監學同官祭馮國正文
嗚呼淑人君子天道所祐必壽必貴必昌其後或畀一
二或享其全德有原薄天道匪偏子於三者是宜兼得
靡有一獲理莫可詰秩惟選人年止彊仕一兒未冠先
子而逝兩喪相望曾不朞年弔哭無主帷殯蕭然老母
寡妻泣血號天人誰無死子為酷焉福善之訓於此為
愆世之論人大致有二外觀其容内觀其噐子之識度
深厚莫窺任重致遠士友所期子之風骨凛然瓌異清
塗華貫衆謂必至既富文學又挹殊科天若培之而止
斯何子素康碩病不旬浹訃音忽傳聞者驚咽惟我同
僚久奉周旋數日不集遂為終天奠以巵酒猶想平生
臨棺一慟有淚縱横
荆門到任謁諸廟文
某猥以菲才蒙恩出守視事之始恭見羣祀神以聰明
正直廟食此土雨暘災癘實司其柄惟隂相之俾民蒙
其福則吏克有終報事之誠其敢有怠
荆門修造禱諸廟文
惟此軍城近遭回祿憫民人之暴露亟土木之修營力
役既興工程有限而窘兹風雨病及公私用竭微誠仰
干靈祀願晴和之借氣俾旬月以收功當候落成别圖
報謝
荆門軍謝晴文
比以風雪過多公私告病輒輸丹懇仰叩洪私齋戒而
雲氣漸開禱祈而晴暉遂徹精神所格影響不愆蒙感
應以如斯戴生成而愈篤恭陳薄薦用致微誠
改葬先考開故墳祭文
伏自先考棄諸孤家事陵替繼遭兵火二兄凋喪某與
弟之先流落東南二十餘年罪逆不孝使先考久兹權
厝每一念之心肝如灼乃戊辰歲秋自太學博士得請
於朝出守荆門以圖襄奉去年十二月授代還鄉得宅
兆於小黃口蔣氏舊居之旁坎山之原以先妣宜人張
氏祔又祖考朝奉自葬高屯私門寡祐術者以風水為
不利且孤墳在遠看守為難子孫後來缺於展掃今亦
改葬此山與祖妣安人同穴父子夫婦會於一區魂靈
有知庶慰泉壤今將以正月十四日掩壙謹開故穴徙
靈柩於墳所先考其去故即新勿驚勿留以永享安固
之藏
改葬祖考開故墳祭文
自祖考葬於高屯家門多故後嗣零落諸子中綰綽以
無子絶諸孫中之深之美以兵禍絶其餘口夭折者不
可悉數術者以為風水不利所致先人常欲改卜力有
未及念孤墳在遠艱於看守某游宦異鄉歸省有時恐
子孫將來寖闕展掃今述遺意得宅兆於城之小黃口
蔣氏故居坎山之原以祖妣安人祔先人先妣陪葬其
旁擇正月十四日掩壙謹開故穴迎置新塋父子夫婦
會於一所魂靈有知庶慰幽冥
衡州祭家廟文
某去歲暮春離鄉造朝九月初蒙恩假此使節十一月
末到官新婦諸孫今年五月至自台州鎮去歲七月就
親於吴氏今年三月新婦入門與姑偕來蹤跡不定一
年有半祭祀曠廢夙夜不遑惟大夫家歲時薦享皆有
儀法是用略依古式修三獻之禮自今以往用以為常
古大宗小宗之制各祀其先絶者立後祭不敢黷今十
六叔有之先為之後兩房兄嫂更不置立每遇時祭列
於從祀五哥已葬亦係長殤今次於二兄之後伏惟昭
鑒
祭鹿頭關白馬廟文
惟神聲藹鳳雛才標驥足蚤負濟時之略出依圖霸之
雄傾側荆湘﨑嶇巴蜀方將與孔明而並騖致昭烈於
中興而逢辰不祥當壯而殞氣吞萬斛折轅軸於戶庭
志在九霄摧羽毛於尋丈凛英靈於千載兹廟食於一
方某世乃襄人神之邑子讀耆舊先賢之傳遐想高風
游漢臯峴首之間每悲陳迹今者將輸益部取道祠前
瞻古像以欷歔弔孤墳而流涕時雖異代義豈忘情薦
明信於一觴感盛衰而三嘆庶幾遺烈俯鑒鄙誠
謁江瀆王廟文
惟神發源霛長經營於九州之半浸溉利澤殆與天地
分功廟食蜀都威神顯赫某自幼至老泝沿大江四十
餘年而無風波之虞者實神之賜今以職事實來是邦
其敢不拜祠下區區之誠惟神其鑒之
江瀆廟奏科約文
漕運之司歲有科約制一路財賦之出入益部廢而不
講已更十年州郡出納無以檢束姦弊百出公私告病
某承乏計事復修舊籍郡為一編凡十有六帙念天地
之間幽有鬼神明有官吏公家之利病民生之休戚惟
吏與神分掌其柄故官法之所不及者鬼得而誅之惟
神尊居四瀆功利半天下而發源啓廟實在此都福善
禍淫神得司之則於一路財賦經常之制不可以無所
稽也是用焚獻一部以助神之威靈若其蔑棄有司之
籍蠧耗邦財以欺天而虐民者神其鑒之
謁射洪顯惠廟文
惟王生為良吏沒為明神封爵既崇嘉號累錫能見物
怪出雲雨以利澤萬物威福一方使兩蜀之人奔走祀
事可謂靈矣某猥因行部道出廟下祇陳薄薦用致微
誠
謁崇德廟文
惟神功利著於古今英靈震於遐邇父子兄弟爵號崇
極一門廟食百世並隆四川之人罔不奔走祀事某持
節兩蜀于今六載免抵罪戾實託神庥敢不拜謁祠下
恭陳薄薦用致微誠
祭武侯廟文
嗚呼公才命世王佐之竒若在唐虞臯䕫可希使遇湯
武伊周庶幾其治巴蜀因蜀制宜較其藴蓄十未一施
用於神州豈止如斯蜀政寬弛萎弱不持公檢以法上
尊下卑蜀兵脆怯折北不支公御以嚴侮敵畏威蜀尚
文雅華實多違公取有用不主夸毗蜀喜侈靡民無宿
貲公率以躬明示軌儀蜀風和易各私所私公莅以公
秋毫莫欺有功必賞雖仇弗遺有罪必罰雖親不疑法
不盡用惟仁是依伏罪輸誠貸則有辭蜀在三國地小
兵羸如其不武坐底陵夷公用其衆振起衰微以攻為
守屢耀其師南中六郡懭悍莫羈公服其心聽我撫綏
三郡來降進取遲遲量力而動不開禍機謀人之國托
受孤兒寧容僥倖或致顛危公之相蜀勲癯道肥馳驅
至死昭烈之知公若在魏未必逢時雖或見用焉盡猷
為不幸之中有幸於兹天不助漢置公一維匪公之䘏
惟世之咨公殁千載蜀有餘思豈惟蜀人古今共推名
参管蕭公論莫移德聲衮衮江漢同馳求仁得仁抑又
何悲
祭湯侍郎文
惟公以經術辭章之傑早挹巍科安恬靖退之風沈抑
下位晚受知於聖主亟擢副於臺端論議持平公忠有
守雖留中之不久顧屬望以彌高蜀道七年使華三易
獨司大計盡護諸軍得將帥之歡心宣朝廷之德意蠲
重賦者數百萬計被隂功者五十餘州睿澤既敷民生
寖裕召還九列入覲清光嘉猷悉簡於淵衷惠利益深
於遠俗遂登武部旋貳民曹公爾忘私人固憂於盡瘁
哀哉不淑天胡嗇於憗遺用未究於長材壽不充於厚
德中外憂時之士孰不傷心西南聞訃之人舉皆隕涕
某頃由賤事獲借餘光言必同心雅盡斷金之利噐非
萬乘猥叨蟠木之容未報殊知忽悲陳迹恨拘牽於薄
宦阻匍匐於高門遠奠一觴寓詞萬里庶幾英爽鑒此
衷誠
永嘉到任謁諸廟文
吏以命綍假守是邦神以典祀森衛此境惟神與吏皆
食於民厥職交修是為無愧某謹以視事之始祗祓進
見所冀雨暘時若時和歲豐匪吏所能繫神隂相
軍城修造祭祀溪山神文
兹以官寺不葺一切興修用尋斧斤廣行翦伐惟神典
司林麓勿震勿驚隂相役人毋生災癘毒蛇猛虎悉令
蟠伏當俟落成修嚴齋醮以報神之休
軍城修造祭諸廟文
軍庭縣宇使館城闉或闕或隳悉將營繕工程既廣動
鑿滋多禁忌之方不無干犯惟神鎮守此土勿震勿驚
相是役人無絶筋無傷骨無阻風雨無生災癘落成之
後當集緇黃各修其事以答神貺
軍治畢工謝諸廟文
頃為軍民載營廬舍工徒既集風雨是憂顧人力以無
施叩神祠而有禱果蒙隂相借以晴和凡綿歴於五旬
曾靡妨於一日役者無滯留之歎居人免暴露之災顯
應若斯威靈愈著用陳薄薦少謝洪私
代處州路祭徽宗梓宫文
功就因山禮成啓殯極駿奔於同軌悉孺慕於遺弓汾
水神遊不返唐堯之駕稽山土卜永安夏禹之藏懷舊
德以淪心感餘民而灑血龍輴所届想笳鼓以如聞僊
馭已賖痛衣冠之永閟臣遠分符竹阻造園陵式修饋
奠之誠恭致攀號之戀
代孫尚書祭席參政母太夫人文
惟夫人容德之美族姓之華早以嘉耦來嬪大家輔佐
君子蔚為名卿和鳴之慶垂於後昆篤生賢子致位丞
輔入相出將允文允武經如方進為世儒宗夫人之訓
翟母同風治如不疑嚴而不殘夫人之訓雋母比寬莫
榮於妻莫尊於母再世顯光孰與為偶養極萬鍾享兹
永年孰如夫人五福純全始終哀榮舉無與比嗚呼清
芬永光女史丹旐之東執紼靡遑遠寓一奠我心悲傷
雜文
弔成安君文
司馬遷班固皆稱成安君儒者常稱義兵不用詐謀遂
死於汦上嘉餘争於強秦之末列於羣雄之間而服儒
守道以至於敗為文以傷之曰事成敗之不足以論人
兮要夷考其平生君雖身滅而國亡兮不害為曠世之
豪英方六國之為秦兮狙詐習而成風申商為賢兮孫
吳為宗焚書阬士兮豪俠斬刈而無所容君儒服而皇
皇兮竢雲霧而龍蟄以匹夫而竄伏兮秦皇帝至為之
側席逮陳吴之蠭起兮劉項立而虎争戰勝為雄兮弱
者為烹節制不用兮謀詐肆行君獨偃然於其間兮指
仁義以為兵志大者固難就兮所立已可尚存趙支邯
兮走張耳而距項為弱歇之伊周兮處一隅而倔彊異
夫世俗之腐儒兮止空言而無狀廣武稱其百勝兮知
平日之非否臧諒守道之太篤兮遂一敗而至於亡豈
千慮之一失兮亦聖賢之所常在嬴劉之中間兮紛人
傑之不可數鹿終死於龍顔兮餘相繼而誅擄三田更
王而更敗兮籍軀裂而為五信豹屢降亦不免兮韓彭
詐於兒女彼豈仁義之致然兮亦終膏於砧斧盖天方
舉六合而授漢兮雖蚩尤其何補要同歸於一死兮惟
夫子為得其所處昔宋襄竊名於二毛兮吾尼父猶歎
咨况夫子之凛凛兮宜千古而餘悲
留窮文
癸丑之孟春五日壬子晨起倦而假寐見五怪物歘然
俱至衣裳藍縷容色枯悴聳肩拳脊反耳昂鼻行步傴
僂僅有聲氣咿嚶而言意若忿戾曰我乃子之窮鬼吾
與子遊今三十年子在孩提我矜我憐及子稍長戲遊
蹁蹮子能讀書佐子精硏艱難辛苦不爾棄捐望爾有
成報我周旋事乃大謬百無一然子年日長子窮日熾
流離困頓無復生意半生應舉無所識拔易耨深耕種
而不刈偶得一官日望其祿不才無庸所向墻谷纓冠
束髮號稱曰儒不獲其利苟得有餘人皆為之爾獨不
屑朝不及夕期彼歲月爾子爾妻仰爾以豐吟饑呻寒
我耳為聾人皆愉愉爾獨悶悶使我見子無疾而病凡
子之窮不可殫論有目未覩有耳未聞釀酒成醯炊飯
成糜投鼠中噐誤刀斷機賣漿遇寒曝麥逢雨渡水覆
舟執爨焚宇不惟自窮而更及旁逢子者困見子者殃
洞庭之波淼瀰無垠子渴欲飲九淵生塵太倉之粟川
停岳峙子饑取食百萬掃地我以窮故依人而行子窮
若此我何賴焉逝將去汝豈無他人結侣貪魃締交錢
神肉食錦衣以終餘齡安能百年與子長勤念子乂遊
不忍無言一告而别子其勉旃王子於是駭然莫測默
然内愧徐抽其端緩頰以對吾讀韓子久聞爾名謂子
有知庶幾神靈子則不然憎貧棄舊我不爾驅爾顧我
咎凡人之生各有定分貴賤窮逹造物所命天生我窮
令與子儔命實為之汝安歸尤物極必反否泰相繆吾
窮久矣庶幾有瘳子姑少安豈無報酬何遽戚戚於我
而不留也富者則慕貧者則去被此名也人誰汝顧子
其改圖毋苦倉遽窮鬼聞此顧嗟流涕且悲且慚釋憾
相謂人皆送我爾獨不棄命也奈何况此厚意永為金
石有死無替
福唐解試告諭舉子文
福唐今年秋賦投家狀於有司者萬有七千人鄉舉之
衆天下莫比亦閩中昔日之所未有也可謂盛哉前榜
自大魁而下聯科甲者五人與臚唱者六七十人國家
於此邦人士誠無負矣本州仰體朝廷之意以科舉為
重事開斥貢院編排坐次增添内外執事之人種種如
法州郡於此邦舉子亦不苟矣諸君盍澡身礪行思稱
賓興父兄戒其子弟長老訓其後生朋友之間更相勸
約咸趨禮義盡革囂浮毋怙衆以作非毋自輕而取侮
絶博塞之戲息錐刀之争出於里巷之間必有矜持之
色衆庶歸重儒服自尊凡所觀瞻孰不起敬士風如此
顧不美歟或有不靖之徒多士宜共疾之歲律三更科
詔一下賢材待時藏噐指日奮身豈容猖狂以致顛沛
且大開選舉精考藝能乃功名富貴所由之途非兇暴
豪強興争之地正使捷如慶忌勇若孟賁何取於翰墨
之場乎一犯嚴科即罹公法與夫鹿鳴開宴黃堂享勸
駕之儀豹變還鄉綠袂耀觀光之寵者榮華僇辱烏可
同日道哉又闊步既騰亨衢甚坦稽古所獲奚止於斯
夫以萬七千人羣萃於此其間𤨏碎寧無短長在於寬
和無事闊略三日借路豈責其全一忿忘身雖悔無及
將來引試切忌攙先題目出於有司必待舉人盡入何
須競進以冒隘途雖少遷延未淹晷刻遠於蹂踐方免
憂危宅心既寧下筆熟潔至如案設既定尺寸有分移
徙亂行擾動實衆我欲自便人將謂何嗚呼在醜不争
先聖之格言畏威如疾前賢之明戒凡我應書之衆勿
屑細故以遠大期鴻鵠秋天一飛萬里安可量也惟諸
君勉之故兹告諭各請知悉
