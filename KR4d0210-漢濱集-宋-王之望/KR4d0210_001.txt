漢濱集卷一宋王之望撰
賦
三王之道若循環賦(以道若循環代為終始為韻)
百代稱治三王最隆各垂統以相繼若循環而㒺終所
尚不同要舉偏而補弊其周必復斯迭用以無窮稽古
史之遺言見先王之政理雖革而信之者事有新故然
因而循之者道無彼此列三正而異物關彼盛衰旋一
化而無端代為終始夏繼虞軌商因夏基或以忠而為
治或變質而制宜暨彼周家之盛粲然文教之垂用有
還復弊斯改為異世殊時雖靡聞于沿襲同條共貫曾
不泥于操持上下千載之間周流六虚之内乘五德以
迭王類四時而更代樞始得兮弛張無執柱不膠兮變
通斯在本人情而立政時有汚隆法天運以求端迹無
留礙前之二帝兮其道淳而未備後之五霸兮其風駁
而不純備乃盡變純斯可遵惟三代之甚善宜百王而
是因所遇殊塗琴更張而或解其歸一揆規宏遠以相
循觀其先聖垂休後王繼作有可因而可革故或稽而
或若用能歴萬世以無弊關百聖而不怍知其或繼宣
尼推損益之原舍則無由揚子述太平之略逮乎桓文
以後秦項而還霸道既襍王功孰攀喜利名者操賞罰
而為柄善攻戰者生竒正以如環絶紐莫續異端曷刪
所以宣帝勵精自用漢家之制封倫飾辨力言唐治之
難異哉史遷明□僿之宜董子陳用忠之道約當世而
不悖載前書而可考方今欲一變周家之文弊則宜稍
復于夏商迴狂瀾于既倒
以德為車賦
運啟元后天臨廣居握至權而負扆恢盛德以為車位
正當陽式誕敷於利器術周御俗恊順動於皇輿王者
受命應時繼天立極以何道而諸侯順軌以何階而百
官承式遵適治所由之路必有其資為積中不敗之車
莫如以德粤若子育兆姓君臨九埏篤實輝光之有照
剛柔正直之無偏蹈中庸而美俗思簡易以承天動静
有節周旋㒺愆敷自清躬爰顯懋昭之化行乎正道初
無詭遇之權彼其合乎天地者是惟蓋軫之儀中乎規
矩者厥有輪輿之旨文章藹旂常之制聲教恊鸞和之
美惟積誠以能然故安行而得以無反無側獨由仁義
之塗不處不留遠襲帝王之軌豈不以據崇高之勢享
盈成之基惟為之而行者我無失道則動㒺不吉者物
皆得宜凡此敦臨之術必資厚載之為虞舜升聞實由
行於本性唐堯光被示廣運於當時若乃當軸於上者
皆咸有之臣鄰得輿於下者有徧為之衆庶我乃肅禮
貌以中立攬威權而外附由亨衢而出入動靡顛危緫
柔轡以馳驅行無遑遽其或外靡允修之實内乖攸好
之心致遠兮才非所及載重兮力非所任曳輪弗濟亂
轍相尋所以揚子著書智匪壘奔之用夏王有訓欽惟
朽馭之臨異哉上奉皇天下臨赤子克謹日休之念斯
盡時乘之理當今規模宏遠欲方駕於唐虞肯半途而
遂止
季秋大饗帝賦(以時當季秋天子饗帝為韻)
君欲毖祀禮宜順時惟是季秋之月允為大饗之期歲
事告成爰届備收之候天神可格式陳遍祭之儀稽記
月之遺文見事神之至意既祭于郊兮著貴誠尚質之
禮又為之饗兮申報本反始之義惟三代祀天之舉悉
用夏正而比年旅帝之常屬當秋季斗既建戌辰俱集
房寒初至而入室歲已登而築場舉帝籍之收歛入神
倉而蓋藏欲享于上斯時則當三務成功方授時於昧
谷五精降德遂宗祀於明堂時厥明王類于上帝略問
卜之末節舉用辛之定制席三重而縟禮具陳樂六變
而高靈下濟候無射之良月肆蕆多儀合太微之貴神
爰稱盛祭盖以歲遍者祀物成在秋百穀之要既舉五
天之報宜修考以漢儀當後時於廟酎求諸唐典每寓
禮於郊丘且夫御世而王事天猶子重其祀所以致欽
崇之道謹其時所以明奉若之旨授衣既畢成民之義
斯存侑座俱尊嚴父之誠在此及乎簡編殘缺䜟緯流
傳論不根於據古說多失於誣天時既弗正名因靡專
感迎長啟蟄之文禘郊亂矣立耀魄感生之目稱號紛
然嗚呼降衷者其道至尊臨下而厥靈不爽有明德則
可薦非克誠而莫饗上方儲精垂思以交神於布政之
宫故曰惟聖人而能饗
古體詩
七夕
西風吹繁暑夜氣初宜秋所居稍虚豁得以消我憂獨
眠堂中央一榻無衾裯開軒敞南北涼飇入翛翛是日
七月七三星已西流殘雲不成雨縹緲當空浮雲行忽
中斷月彩爛不收影落庭樹間枝葉如雕鎪草根有小
蟲微吟作啾啾豈復厭喧聒更覺窗戶幽我欲終今夕
飛蚊不相謀喧我復齧我驅去嗟無由但當我自屛豈
與汝輩仇閉門歸下帷蝶夢尋莊周
雜詩四首
有憂烏啼門有喜鵲噪廬主人聞啼噪喜鵲唾老烏吉
凶實由人烏鵲何與乎但知預相報其智各有餘人智
不如鳥貪喜忌憂虞遂于烏鵲間憎愛乃爾殊福至自
福至禍來貴先圖二鳥孰有益嗟哉主人愚
春蠶口吐絲生人皆仰供蜘蛛絲滿腹祇能打飛蟲衣
服與網羅利害豈可同蠶生旬月老蜘蛛無春冬蠶食
惟草木蜘蛛肉食豐蠶以繭自縛蜘蛛掛青空蜘蛛有
餘毒春蠶有餘功受報乃如此天理不可窮
龜肉不可食蟹螯不中卜龜以殼自戕蟹以味見戮所
養殊毅豹所亡等臧穀一足致患害内外皆鴆毒嵇康
坐才死霍禹以勢族樂哉蟹螯中貯此老龜肉
江發岷山陽河出崑崙趾淵源既洪深浩浩并衆水東
流至渤澥曲折萬餘里經山無重數過郡不知幾海邊
有小溪近出海山裏未能數里間已接潮波起到海雖
則同難與江河比
書懷
羣山岸東海兹地真斗絶洪濤渺翻天朝夕吐日月雖
同一宇宙迥與朝市别三山在咫尺芝草吾欲擷未能
仙骨輕稍浣衷腸熱從我其誰歟乘桴曉當發
百年胡為哉萬事聊復爾功名早有意貧賤昔所恥歲
月忽蹉跎少壯何足恃身外非我有毫髮不可致惟有
一寸心俯仰要無愧歸去來山中高人未吾鄙
村居何所樂春至木欣欣夜睇海上月晝瞻嶺頭雲東
家有勝士杖屨日相親山行共采蕨野步仍班荆初見
氣已合久游意彌真劇談復痛飲相對有餘情
海邊寂寞村春半芳菲月東風所至處陋境亦佳絶壠
麥已翻芒山花自成列愁腸不堪斷預畏柳飛雪更憂
鶗鴂鳴坐使衆芳歇白日不可留請試餐玉訣
山居
山居入長夏草樹遶我屋微風披拂之有聲來肅肅葳
蕤搖散影掩冉飄暗馥百合開數花孤芳更清淑我卧
北窗下午枕睡方足挹此一襟涼泠然若堪掬坐使萬
慮空樂哉謝羈束有同顔氏子坐忘遺耳目又如慧可
師安心得歸宿落日行庭前披衣自捫腹閒扶舊僵石
細數新上竹小禽時下來相鳴入叢蔟見我不驚飛人
禽兩幽獨
登第後投魏侍郎
空山學仙子舊識安期生青霄許相接凡骨難為輕一
朝行業滿九轉丹砂成安期忽東來從帝遊玉京下視
一笑莞依然有餘情借我白雲車導以虹蜺旌攝身出
塵土隨君凌紫清機會倘一失千載何由丁
漢南晤魏侯彦誠魏侯贈詩期依韻和已而荆
門受代歸鄉襄務冗甚未果荅既離襄陽舟中
追和
白頭有如新傾蓋或如故乃知意氣間投分自有處魏
公使漢南風采聳一路凋殘濡膏澤冤訟廓氛霧游刃
若發硎調琴不膠柱平生不相識見我國士遇杯盤倒
箱篋笑語雜巵寓豈惟傾肺腑便可託嬰孺慰我疇昔
心何啻封萬戶離觴峴山曲握手惜歡聚江風吹行色
短棹不得住臨岐亦何言加餐納多祜
道中寄丹丘親舊
别處日已遠别情轉綢繆行行千里餘脈脈無時休夜
與夢相隨晝與淚俱流山高恨不斷水闊遮無由欲吞
不下咽欲吐不出喉戟我胷肺間有如魚掛鈎尋端無
從來了知在心頭翻疑一寸心能容如許愁平生丈夫
氣愧此鬚髯虬朝來看蓬鬢滿鑑雪霜浮
上李丈尚書
天孫司經緯專巧上帝旁星縷日月釙幾經補蒼蒼弭
節遊人間帝服無文章寒女一機素未知作衣裳再拜
願祈巧精神通渺茫但恐雲車回虚無往路長
亭亭澗阿松冰雪何青青千歲已枯死流膏生茯苓雖
無歲寒姿氣味猶典刑塵土久埋沒誰能驗仙經置君
藥籠中儻可延年齡
蓬室有姝女顔色耀朝暉幽獨人未識嬋娟心自知高
堂懸寶鑑美醜良不欺借君一寸光為妾照蛾眉念當
有所適辭親結羅衣常恐妾命薄失身輕薄兒安得嬿
婉人白頭同所歸
魏彦誠見示出守廣德朝士送行詩用韻追賦
肅肅松柏姿春月慚蒲柳但看霜雪後何者能不朽君
昔辭鴛鸞出為小邦守治行達明聽眷知從此厚至今
兩郡碑德政刊瓊玖九醖熟雖遲要成宗廟酒
食橄欖有感
余初食橄欖眉蹙口欲吐稍稍滋味之久乃見媚嫵曲
終喜奏雅先病得後愈功成老大時亦足酬嘬咀余生
足憂患備已嘗險阻猶如蓼中蟲自習蓼中苦不知苦
盡處回味有幾許古人倒啖蔗佳境貴漸取但問有與
無遲暮不猶愈君看道傍李棄置終泥土
書白氏長慶集
我愛樂天文平易更精切筆端應有口心事無不說游
戲供日用工巧疑天設述情悉毫釐辯理窮曲折如我
本欲言挽我開齒頰如人病瘖啞代我傳喉舌駑駘擬
舉步駿足過如瞥弱弧未及彎彊弩已穿札撫才初自
愧適意還深惬讀盡一編詩胷懷消百結
移竹
借宅開小軒自移一叢竹悠然北窗下意色都不俗晴
影終日幽風聲杪秋肅最憐疎雨過會有白雲宿深培
畏不夀静對殊未足主人已虚心坐客亦青目四村多
修篁玉立森如束不為人所愛况復困斤斸天姿奚優
劣地遠懸榮辱物情豈固然世事同一躅何當尋怪石
小壘傍寒綠要收山林趣密置軒檻曲西峰謾多竒吾
方倦遐矚
吴傳朋遊絲書
鳥迹既茫昧文字幾變更達者擅所長各就一世名衆
體森大備造化無留情獨此遊絲法千古祕未呈右軍
露消息筆墨無成形偉哉延陵老三紀常研精絶藝本
天得非假學力成應手快揮灑援毫謝經營奮迅風雨
疾飄浮鬼神驚風狂蛛網轉春老蠶咽明直如朱弦急
曲若卷髮縈飛梭遞往復折藕分縱横獨繭繰不斷風
鳶騰更輕希微破餘地妙絶無容聲飛白笑冗長堆墨
慚彭亨可憐太纖瘦不受鐫瑤瓊咨爾百代後若為求
典刑
病後戲贈同官蔣子權
吾衰謬養生任運常坦坦每嬰相如病漸作叔夜嬾昨
因觸大暑留熱在鬲脘醫師戒飲酒所嗜不可斷寒熱
一朝作水火互濯熯地偏無藥餌伏枕但憂悺同僚有
蔣子爽俊流輩罕作詩宗徐庾巧語如繡纂間有少陵
風醇音調玉琯豈惟詩家秀從政今可算牢盆有出納
曉夕親授筦琴瑟費更張君能時急緩公餘治方書今
昔多所纉有來謁蒺病手自施湯散買藥輟俸錢為民
已痌痯我昨病在床君來問尤欵教我煮橘皮湯熱過
冰盌繼送桔梗湯一杯去煩懣柴胡作引子汗出如被
䟎所投立有效病去若水浣乃知才藝多所蓄非窽窽
又聞善騎射長箭必引滿設侯六十步所發無虚簳觀
君精悍姿此語不其亶獨於圍棋低尺固有所短向來
屢小勝喜氣輒衎衎我欲張以羸不令見矛&KR1483;侈心益
驕汰出語頗夸誕不知小敵堅一敗石破卵大戰决雌
雄遲君落新館
贈范覺民
范子廊廟器至寶非凡璞胷懷吞雲夢豪氣低華嶽昔
在童稚時樹立已卓卓曳裾橋門内嶄然見頭角歲行
在辛丑帝策詢民瘼造庭百千人衣帶矜褒博平居議
執政至此舌為括獨餘子范子雅志不可奪吐辭如湧
泉一發孰能遏揮毫不停綴盈卷無點抹漢廷執戟郎
環顧皆錯莫縦横五千字字字醫國藥期於必伐病非
徒事迂闊怪言一驚衆士論歎且愕皆云布衣流志在
縻好爵乃爾張危言身謀胡太錯當時羣宗匠其間多
齷齪指言為沽直欲使趨鼎鑊堂堂春官臣主張獨何
確讜議既冰釋衆口不能鑠乙科忽大闡秋天一鵰鶚
傳誦争取先紙價為翔躍聲華頓輝赫藹然暨南朔憶
昔客東都猥厠英遊數每於談笑間論議聞謇諤誦語
非沽名生平真所樂乖離三四載遣我情懷惡間者見
眉宇颯然意氣豁亟使羅酒漿沈沈動清酌秉燭夜相
對談詞恣嘲謔公卿頗歴詆治亂亦商略間出新詩篇
清製皆灑落祇懷蒼生憂肯為窮愁作少陵不忘主氣
味若相若倘使任言責必有禆帷幄奈何諫諍姿久矣
滯丘壑似聞廟堂上知已被新渥一公丞烏臺一公相
黃閣吾君皆太平二公繄深託薦賢乃報國看子翔寥
廓
送黃叔愚赴平江教授
人生水中萍泛泛隨波瀾偶然成聚散誰使為悲歡伊
余從君游兩見歲履端相得恨不早相見常若難今又
舍我去覺我肝腸酸君誠湖海士豪氣老不刓劇談憤
世俗怒髮時衝冠向來對宣室見晚帝興歎落落不苟
合棲遲猶冷官高才徒白首未許陪鴛鸞蘇臺今輔郡
舉頭見長安會看有追詔祝君且加餐吾衰釣滄溟羊
裘侣魚黿逍遙各有適快覩扶搖摶尺書倘見存慰此
離憂寬
初至鴻祐成二百字
我生何悠悠飄搖若懸旌已破龍華夢復成鴻祐行鴻
祐在何許海闊山峥嶸地侵魚龍窟路與猿猱争曉日
見初出潮波無時平我來秋薄暮寒雨紛縦横狂飇振
林麓忩戶皆有聲山鬼夜中號怪禽籬外鳴我衰不能
寐起行遲天明歘然念身世百感襟抱盈仲宣昔遭亂
避地之蠻荆登樓賦懷土悽傷欲無生况我滯甌越八
見秋風驚憧憧一州間蕭寺六易名(余至丹丘常寓僧舍今六徙矣)已
去還復來如魚被鈎嬰去既無所之來亦何所營藜藿
誠不充萍蓬甘所丁兹地實樂土浮生聊耦耕鴒原喜
在眼蠧簡能娱情九夷亦何陋四海皆弟兄
舟至都昌初見廬阜連日陰雨忽爾晚晴雲氣
頓收巖巒盡出截然蒼翠立乎巨浸之中真天
下之竒觀也遙望欣然酌酒賦詩
久思廬山遊忽至左蠡曲倚船初一望秀色溢我目百
里堆翠黛千峰矗寒玉陰雲知我來收歛入山腹須臾
變光景盡出一山綠宛如几案間青銅鑄巖谷又如牆
壁上古畫挂圖軸水光晚蒼茫風氣秋肅穆明朝南康
岸艤棹陟山麓歡喜不自持一杯醉醽醁
和許總卿
孔明屢出師常苦糧食少公今主邊計積粟丘阜小卧
龍志空大流馬功竟杳當時若得公大事指顧了
從來方面貴體尊吟詠少君侯七尺軀詩膽看更小句
如星斗爛氣與雲天杳詞源倒三江傾瀉何時了
我登峨嵋山偉觀天下少觀公驚俗句更覺眉山小短
章鋒斬絶大篇氣深杳紙敝墨色渝讀誦不能了
贈襄陽帥吴彦猷
令威千歲歸城郭尚如故我今還故鄉陵谷亦易處荆
榛荒舊蹊溪壑改新路城中十萬家碧瓦生煙霧茅茨
變閭閻舊屋無一柱相逢訪親舊十百不一遇豈無新
人民往往皆旅寓元帥念疲瘵撫養若稚孺近聞田里
間稍稍復逃戶會當一二年功效見生聚但恐鋒車來
追詔不容住努力慰斯民望公若羊祜
出疆次副使淮陰舟行
丁年慕請纓白首翻攘袂輶軒遽憑軾魏闕頻回睇兩
淮輕戰争萬物皆憔悴雲繁雪霰舞風猛波濤沸椎凌
僅通航鼓夜無停枻依檣聞喜鵲酌斝烹鮮鱖出塞那
復古涉川今已利一節誰與持同舟心靡異奮身徇主
憂圖國忘私計昌黎去懷妾定遠老思妹高情獨無戚
慧眼不留翳豈惟詩酒豪抑亦文武備開館昔登瀛奉
車元起沛君遭功名迫我堪閒散置他年洛下吟憶君
徒擁鼻
投座主張子猷給事
東風入雕檻百卉無不花一經造化手各若矜春華主
人最好事護養從萌芽澆灌與封植恩光無等差其間
一本尤所喜欲售千金貴無比君不見洛陽好事丞相
家曾剪姚黃貢天子
送賈可封隨郭帥還西城三十韻
峴山之陽漢江浦黃花九月迷村塢故人船上初識君
白酒黃鷄對樽俎坐中意氣最相親便許論交輸肺腑
君時方壯我尚少杯酒相逢各豪舉欲傾滄海入壺觴
不覺風雲先笑語煙塵回首暗鄉縣避地偷生兩羇旅
西城邂逅正春風南鄭流離共秋暑扁舟東下一沾巾
漢陰渡頭天欲雨君留蜀漢我甌越關塞悠悠路修阻
每悔昔日但酸辛欲寄好音誰付與日邊失喜雙眼明
一笑恍然相勞苦久經喪亂喜彊健語及艱難更悽楚
離合悲歡二十載往事傷心那可數酒後清狂不復能
鬢邊白髮今如許向來驥子未總角今與爺長秀而膴
文學嶄然已老成吾徒之衰固其所君材磊磊多大略
胷次縱横雜文武當年上疏請長纓欲以忠信為干櫓
馳驅慷慨感知已十年上佐留邊圉一從捧檄傍紅蓮
幾為臨戎揮白羽元戎入覲載輜車策勲進秩光賓主
王卿合作水衡丞庾杲復入將軍府胡為側翅尚隨人
千里長城賴禆補汾陽僚吏多將相家聲盛事今猶古
致身富貴真未晩唾手功名不難取豈惟出幕看旌麾
會是封侯裂茅土炎歊六月三吴路海氣昏昏暗天宇
驪駒已駕不可留憂緒中來密如組亦如遠送終别離
只有加餐相贈處雙魚莫厭遠書頻從此西風日傾佇
次韻陳庭藻赴天申燕詩二首
紹興聖主垂衣裳倬然文治昭天章已聞華封祝堯帝
豈但畏壘歌庚桑千秋此日紀佳節萬歲羣臣稱夀觴
簾前宫扇交翡翠仗下寶馬屯飛黃昭容引儀近日月
御史執法嚴風霜九賓無譁臚句肅劒佩儼雅趨侯王
一聲鳴蹕傳朱輦千官賜宴趨文昌湛露尊罍均渥澤
薰風絃管迓休祥浩唱充庭雲不動繁花壓帽春風光
可憐歡聲正四合不覺暮色來蒼蒼軒騶散去九衢閩
朝衣醉瀝餘淋浪小臣病著不能起但聽廣樂風聲長
天申上夀開明堂羣公祝聖多新章不論南山成帶礪
要看東海生禾桑君恩中臺燕百辟金罍兕觥雕玉觴
飯抄香粳雲子白酒瀉法釀鵝兒黃宫衣拜賜近端午
輕疊香羅如雪霜功臣彯甲奉朝請貂冠峩峩來異王
中興盛事須記述樂府宜得張文昌感寓諸孫今列宿
詩鳴省戶為時祥每逢朝家有慶瑞輒以篇詠賡休光
腐儒白首謬通籍博士一經慚后蒼敢陪詩人論風雅
祇與漁父歌滄浪昇平頌聲還大手白傅才力兼諸長
詞源圖
著作之廳屛十幅怪石滄江莽相束恍然坐我三峡旁
洶洶奔流欲頹屋不知狂瀾何處回壯哉萬頃納一杯
自從此畫出名手海潮不復聲如雷一時文士羅東觀
波濤入筆驅河漢逍遙捫腹日來看更得丹青助揮翰
我本儒中山澤癯烟蓑祇合老江湖煩將一段好東絹
畫箇漁舟釣雪圖
王鈐轄出示乃祖兩令公畫像求詩為賦長句
藝祖開基登九五駕馭羣雄走龍虎五十餘年到章聖
將帥名臣猶接武王家再世蒙休光父子繼踵仍騰驤
我從諸孫見畫像絶世風骨何堂堂隋國令公温如玉
方口豐頤秀眉目典刑猶在想可知骨肉都勻肥不俗
小令公為隋國兒比之乃父加瓌竒凜然滿面英豪氣
猶有酣戰驍雄姿百年神雋今已矣貌向丹青尚如此
虎頭不用著三毫燕頷須教飛萬里屹然立向廟堂間
可使邊人毛骨寒千載長存麒麟閣當年肯著鵔鸃冠
人物于今寧復有竒龐誰是功名手麞頭鼠目休求官
歸作山中耦耕叟
登大峩絶頂覩圓相佛光成長句二十韻
峨眉峻極西南著萬景莊嚴諸佛具高標天柱八紘張
雄鎮坤維百靈赴我来雨霽羣峯出正值春暄三月暮
上方解凍僧入巖遠俗来遊客填路籃輿牽挽六十里
梯棧高低三萬步魚貫攀緣筋力疲鳥騰陡絶神魂懼
行經崖坂幾縈曲望極堪輿莽回互錦里遙看井底迷
雪山忽認屛間誤幽巖得照石發彩陰洞有聲雷蓄怒
楞伽仙音好鳥語兜羅綿界神龍護滄海潮回波浪平
藍田日暖煙霏布長虹歘放白毫光淡墨俄瞻紫金聚
應真飛錫衆共覩圓相攝身人自顧六牙白象恍當空
三足赤烏潛隠霧琉璃瓶瑩秋月白優曇花淨含曉露
瑞境旁連瓦屋起合成一界如相附神燈夜從九頂朝
散作千山無盡炷肉眼親觀佛會開凡軀恐逐仙風騖
欲尋傅說箕尾間休訪君平斗牛度便排閶闔陟高圓
擾擾人寰何足寓
次制帥所和前韻
聖主憂勤躬萬務英豪寧許山林住弓旌號召士無留
竹帛功名公所赴天表對揚咨見晚坤維鎮撫歌来暮
雪山增重絶氛埃蜀道非難履平路分陕聊煩攄妙略
秉鈞已歎迂高步朱轓撫俗遠民懷玉帳折衝荒服懼
羽檄不飛烽堠滅駿骨多收邊市互孔明七縦詎非長
戶牖六竒真不誤農狎其野無外憂馬騰于槽有餘怒
三陲絶徼皆妥安諸將雄師今盡護九重益友思直諒
四蜀新聲詠宣布帥閫方觀勲業成廟堂行看精神聚
嗟我衰遲託末契辱公敦篤傾殊顧當年獻賦誦凌雲
上國承顔悦披霧禹門親覩躍風雷堯陛初驚承雨露
龍顔下矚頓生光鳳翼高翔從此附稱身朝服曳青雲
滿袖天香攜寶炷九霄變化冥鵬升一紀光陰隙駒騖
綈袍雅意念張祿襦袴餘波依叔度他時入覲對金蓮
伴直應隨玉堂寓
再和
年將六帙諸衰具漏盡鐘鳴行不住一身許國銖兩輕
萬里攜家斗升赴五羊大夫習勞苦三鱣先生嗟晩暮
分為一世數竒人踏遍九州多半路早歲嘗為梁甫吟
中途已失邯鄲步窮通有命常自樂(莊子窮亦樂通亦樂所樂非窮通)
幽顯無慚方不懼(郭象注莊子云幽顯無愧於心然後能獨行而不懼)每讀商書
戒十愆不憂漢法干三互奔走頻驚使節光叨逾敢歎
儒冠誤車下奪牛任客疑水中見蟹從人怒怨恩肯效
兒女語正直猶希鬼神護平生事業在方策將老精神
敝泉布九重德意日邊遠十萬師徒關外聚不令聖澤
皆下霑寧免吾皇尚西顧上為朝廷廣霖雨下令郡邑
清蒙霧乘軺無術漫觀風分陜維賢倚行露青天雲霧
昔曾披綠水芙蓉今密附郊坰小隊連後乘燕寢清香
同妙炷鳥雀難偕鴻鵠飛駑駘暫逐驊騮騖自憐落落
王平子遇此汪汪黃叔度但憂温詔趣公歸蔭宇不容
孤迹寓
再和
珠璣百斛何人付公有詩筒来不住出塵秀句若霞摛
走筆豪篇逾響赴吟安一字不知老朝作千篇猶未暮
秋天鴻鵠翥浮雲平地驊騮驅熟路分憂制節綿萬里
餘事文章兼七步千軍獨掃人共驚八面俱來我何懼
力扛九鼎更妥帖胷蟠萬卷森差互千言未困見縦横
一點不加無謬誤音諧律吕鳳凰鳴勢薄雲天鵬鳥怒
流傳應有賈客售在處豈無神物護公詩光焰千丈錦
我詩麄窘一尺布公詩雄冨百雉都我詩窮陋三家聚
行經北海恍自失出見西施羞反顧殘膏祇欲借鄰光
餘潤有如蒙曉霧君侯雅志和薰風聖主恩光深湛露
事業終期白日懸功名已見青雲附願公歸侍玉皇案
天香復與金童炷願公西取王母環雲車直指瑤池騖
要當都俞廟堂上豈久淹留井參度顧我塵埃不足論
屈曲世間隨所寓
許總卿見和再用韻
四紀才名淹世務七年符節坤維住褒功屢有璽書来
趨詔尚遲軺傳赴男兒功多投老遂烈士心豈隨年暮
松杉頂秃始干雲駿駔齒長方識路所臨遺迹紀蕭規
相繼小巫窺禹步補公舊處信有幸顧我非才深自懼
轉粟飛芻驅蜀阪摘山市馬司邊互伐柯執斧固非難
依樣畫葫終少誤解牛毋歎妙肯綮養虎尤工時喜怒
騋牝三千歸圉師貔貅十萬安都護公家遺利悉桑孔
閫將歡心收戍布關信增屯烽燧遠邊儲入粟舟車聚
未歸左右展論思端為西南重憂顧漠北齊盟尋皦日
斗間王氣纏非霧坐鎮全消玉塞塵召還應及金莖露
佳句忽貽韶濩作正音乃許巴渝附晝哦蔬飯費三吐
夜誦葦燈殘一炷欲隨驥尾彊争馳暨到蟻封難並騖
囊收甚謹加十襲筆舉復停知幾度試將風格比唐人
堪與拾遺參感寓
劉侍郎見和再用韻
大方廣佛三身具境號華嚴普賢住三千淨土毛孔吞
百億化身塵刹赴底事眉山迹偏顯端由象法時將暮
三乘不起正信心一線頓開方便路將欲神變驚凡目
故歛光芒歸窘步示現雖同人異見開遮未判誰無懼
臂力遙擎妙喜來頂光近攝清涼互我來親睹未曾有
方審傳聞元不誤陽春正值風日好陰雨不逢雷雹怒
入夢惟憂神鬼知乘危暗有龍天護招提問路方上征
世界當空已先布千林寂歴鳥聲少萬嶺奔騰雲氣聚
高峰初到甫休歇圓相俄驚成指顧一壺恍入物外天
五里知非世間霧感通咫尺捷影響變滅須臾嗟電露
公居福地寶巖對身享耆年仙籍附兩禁高辭法從班
一燈久續禪宗炷正始餘風獨後凋建安逸駕争先騖
忽聆酬唱便隨喜要與見聞俱得度願公且見宰官身
一宅常與軒冕寓
和人元夕
長安百尺朱樓高傳籌夜醉聞鷄號金吾弛禁玉漏永
九衢遍走狂歡遨訪尋三曲選清唱交結五陵皆大豪
笑將千金買斗酒輕若九牛亡一毛賦詩更作文字飲
止酒一篇羞和陶筆端百韻鬭竒險坐上幾人推俊髦
萬事轉頭成短夢十年屈指如奔濤祇今衰老但悲感
長歌終日彈豪曹
和關子東鐵尺歌
先生平生無俗嗜博取珍竒自娱戲案間雙尺本蛟龍
怪底雄雌俱出地含精古鐵色沈沈質白玉兮價黃金
有時風雨暗堂室直恐雷電相搜尋淨業知君專筆硯
白首殘編天眼見一朝出此瑞文房神物化成非鍛鍊
閱遍千人誰得將主人比德端且方永供黃卷鎮邊幅
明窗净几生輝光先生歌成驚傑句助發鏗鏘得君故
何人似與郭代公寶劒豪篇不須賦
