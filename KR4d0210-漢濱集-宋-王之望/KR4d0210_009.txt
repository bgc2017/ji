漢濱集卷九宋王之望撰
書
上綦侍郎書
某聞南山之阿有異木焉萌蘖以生纔數寸爾已有鬱
然撓雲之勢不幸壓於土石拳蹙不遂將失其性又遭
時之旱暵泉乾土裂孤根熬熬焦然且死俄而有泰山
之雲蒸布太虚將徧雨乎天下百榖草木畢仰其澤而
是木也尤汲汲焉夫雲之降時雨以潤物固其職也非
有私乎惠物也物之仰雨以生亦其宜也非有私乎求
雨也然是木也於衆草木中獨汲汲焉欲亟蒙其澤者
何哉蓋困於積年之壓重以三伏之旱抑屈枯悴非他
草木比一日二日不雨殆將死矣則其情豈不急而可
憐哉今有人不幸而類此者其生於世二十有九年其
立身行己積學著文雖不敢妄意古人亦不肯自後時
輩弱冠遊太學屢以不腆之語濫處上游丙午試於秋
闈亦在異等此顧何足道然儻一得獻技於禮部待問
於天廷雖不足以争步英豪追蹤晁董至如韓退之所
謂循次而進亦不失萬一於甲科者誠不自揆妄以為
庶幾焉奈何遭時不祥仍以家難流離憂苦不得試其
藝者已七年於兹是以在此若乃譏評時政詆訶公卿
出位而謀居下訕上以僥倖萬一則又某之所不忍為
也以此飢寒困窮為當世失職者之最今者廹於門戶
之寄衣食之奉摧折素志欲因世祿而苟一官悼心失
圖自愧平昔是豈異夫木之拳蹙不遂失其本性遭旱
而將死者耶伏遇閣下以貳卿之重獨搃天官自二千
石而下皆銓次於閣下之手士大夫之望之若百榖之
仰膏雨也而某事之去留亦在焉於衆士大夫中獨更
汲汲有望乎閣下者其意非有求乎其私之也蓋以流
落之久資用不足以供桂玉而羇窮之餘錢財不足以
賄胥吏自非閣下特逹而哀憐之則旦暮之間且餓而
死矣此所以祈公之尤切而望公之尤深也伏惟閣下
雲行雨施利澤萬物之餘賜之以涓滴則枯莖朽枝不
崇朝而遂有生意雖綿弱之質何以酬造化之施然假
以歲時俾其成材歲寒之資或有可觀者夫叩人急者
人必疑無因而至前者人莫我知今某實犯二忌以進
故敢獻其區區之說欲閣下一知而不疑耳激昂自薦
市道所羞冒昧自陳出於窮迫惟察其肺肝幸甚
上吕丞相書
某聞古之豪傑之士建大功定大業者往往其人出於
勞苦煩辱之中其思慮之所服習筋力之所嘗試皆難
能難堪之事故一旦得志於天下則其所立有絶人者
昔后稷之播種伊尹之耕稼傅說之版築吕望之漁釣
其事至陋而聖賢安之不恥周公文王之子生長於富
貴宜若不屑於世務然七月所陳無逸所戒莫非稼穡
艱難之語聖人豈為汲汲不自暇逸者哉以為服天下
之勞故可以處天下之逸安天下之辱故可以享天下
之榮也後世士不務實競為浮誕以收無用之空名平
居優游言論風旨足以傾耀天下及丁變故則茫然不
知所為魏晉之際此風尤甚士大夫有盛名而處顯位
者皆號為風流之士以清談而取世資已而遠敵駭乎
疆場姦雄發於朝廷盜賊起於山林則向所謂風流之
士者皆顛沛失據身死族滅而國隨之如司馬懿劉淵
石勒之徒一世巨猾其彊悍堅忍之性固已備嘗險阻
周知情偽而何平叔王夷甫之流欲談笑而當其衝是
猶深閨曲房窈窕女子抗彊暴之侵陵豈不殆哉本朝
承平既久士風凋弊浸浸有魏晉之風是以國家不日
引不月長陵夷而為靖康之禍此有志之士所以歎息
痛恨於前日也恭惟閣下英姿傑出獨立一世不為風
俗所移方天下以浮虛相高侈靡相尚之時獨儉素是
守勤勞是務有識之士固曰天下無事則已天下而有
大事則排難而解紛者必公也及其功存社稷位冠羣
后於人臣無二矣宜可以安處於富貴然於天下勞苦
煩辱之事猶身親之孜孜焉勉勉焉若有督責而程課
之者以是知閣下勲烈巍巍誠非偶然其康濟之資經
綸之術皆其平昔之所安行而天資之所固有非矯揉
沽激而為之者也此所以出入將相蔚為宗臣而豐功
茂績無愧於伊周者歟某襄漢之鄙人自幼讀書好考
古昔之所以興衰成敗之迹常怪魏晉間賢人君子相
望於朝而不免於滅亡及讀孟子見所謂天降大任必
先勞苦之說然後知魏晉諸子之所以敗其後身更近
世之事而目覩靖康之禍則益信孟子之知言而遐想
伊周數公於數千百歲之上恨不得執鞭其時也今者
伏遇閣下暫解機務均逸祠宫實來是邦而某之賤事
在焉欲掃舍人之門有日矣自惟疎賤屢進屢卻既而
歎曰伊周數公冡中朽骨顧遐想於數千百歲之上而
近不一登相公之門是何異夫捨吾之炙而嗜秦人之
炙者哉於是自忘其僭易之罪踽踽然而來庶幾一造
階墀望折衝之姿聽綜練之語以激懦衷而快宿志焉
若其見辭於閽人得拒於典謁則命也伏惟進退之幸
甚
上宰相書
某聞唐虞之道孔孟之學臯䕫稷契之事業初非二物
如冶金錫以為器用烹羊豕以為膳羞本末雖殊其實
一也書稱堯舜禹皐陶之為人皆曰稽古伊尹樂道畎
畆起而相湯格于皇天後世不知道為何物不知學為
何事稽古之烈格天之勲判為二塗其間亦有豪傑之
士因時乘變能成就其功名者然考之聖賢之事業終
無黼黻宫商之序易曰一隂一陽之謂道推而至於富
有之大業日新之盛德又曰形而上者謂之道形而下
者謂之器繼之以化而裁之之變推而行之之通舉而
措之之事業陰陽者物所由生形器者事所從出道兼
隂陽冒形器則凡天下之事物幽明巨細動静出入變
化云為萬殊不齊孰有能外此者濬其源而流自清挈
其本而末自舉矣故業大而富有德盛而日新變通至
於不窮而事業著乎天下此聖人經綸之極致非浮虛
無用之空言也乾之九二以利見之資處人臣之至盛
德博而化天下文明孔子翼之曰學以聚之問以辯之
聚者聚此者也辯者辯此者也傅說之誨高宗亦曰王
人求多聞時惟建事學于古訓乃有獲允懷于兹道積
于厥躬由是言之經世者必以道致道者必由學所得
有淺深則所發有大小顧其淵源為何如耳恭惟某官
道為王佐學為帝師所以治其心養其性齊家正國者
粹然一出於六經蓄而為德則剛健篤實極乎輝光之
盛發而為文則純正簡古合乎典謨之言曾參之忠恕
孟軻之剛大子思之中庸貫為一條誠明而自得雖功
蓋一世貴窮人爵於書無所不通於理無所不閱而機
政之外猶皇皇焉如不及其終始典于學自周公而來
未見其比也故能智先蓍龜節貫金石信行蠻貊勇過
賁育赴危難而不懾歴困阨而不挫臨機會而不疑入
紛糾而不亂享天下之富貴而不淫極天下之功名而
不驕始焉以天下非之漠然如無聞於耳少焉以天下
譽之泛然若無介於心此無他有道於此足以制事物
於冥冥之中而不為事物之所制焉故也然則天下之
事業有盡而相公之學術無窮其功德之已陳於天下
者特因事而應之者耳事之未來應之未出者天下惡
足而知之譬之泰山出雲人見其氤氲變化合散無端
不崇朝而徧雨天下以為至矣而不知精華亭毒之氣
蓄於中而未出者多於見乎其外者也某襄漢之鄙人
幼志於學行年四十未聞大道何足以仰窺盛德之萬
一抑聞逹巷黨人以里巷之流一見仲尼喟然歎曰大
哉孔子博學而無所成名著於論語天下至今誦之某
雖不肖託於鈞播有年於此矣歲在戊午初忝科第兩
蒙呼召獲顧盼於稠人之中今兹改官又承借重諸公
猥賜收錄比之孔門雖不足與高弟齒至自附於逹巷
之黨人則稱夫子之大不為過矣雖然董仲舒以逹巷
黨人為不學而自知蓋資質之美有絶人者使留受業
於門則其於高弟亦庶幾矣惜乎不知出此一言之外
後世無傳焉若某者資質不及而好學之心自謂過之
誠得朝夕門牆之下益聞見其所未嘗則他日所得於
相公之道必又有深於此者不止於一言而已也不識
相公果能收之否乎小子不敢自幸謹獻所為文一編
辱賜覽觀或有可采冒瀆鈞嚴戰慄無地
上宰相書
某聞下之事上莫貴於用情情之所在求之而不為貪
辭之而不為矯趣舍之際無適不宜昔孔門弟子或欲
干禄或不願仕吾夫子因而遂之進退無譏焉誠知其
心無所隠於我也後世之士忠信不足而誕有餘陽為
名高隂趨勢利范汪志千時用託省兒墳杜淹欲得美
官反效隠者心迹相反以偽釣奇真治世之罪人也獨
唐韓愈以古道自信不卹時議上書宰相以布衣求官
其言曰可舉而舉焉不必遜於自舉也可進而進焉不
必廉於自進也既斥潮州作表哀謝稱已之長其自處
於君相之間誠可謂較然不欺者然為國子博士三年
不遷既不能恬於進取默爾無言又不能吐露肺肝卓
然自結其作進學解委曲以致其意雖當路憐之自此
稍進亦不得謂之誠矣豈愈信道不篤為流俗之所移
邪抑當時執政者不足以誠告之也某誦之久矣向自
下士來不因紹介負其不腆之文仰干典謁相公收之
於泥塗窮悴之中使教育天下之英材自惟疎賤無能
濫被器使夙夜磨礪思有以自效當官行已如相公之
身臨而目矙之立見於前乘見於衡蓋五年於此矣上
自朝士下至諸生無一人親戚鄉閭之援惟恃恩紀以
逭譴訶安全卵翼之恩一毫未報豈宜僥倖苟得更有
所干請哉但以淵源之地風波易動指目為多不才之
人久此叨據嘗恐不免於戾上玷陶鎔欲布腹心未敢
率爾不謂相公特軫鈞念俾得自言尙可默默畏避懷
不盡之意乎如某之寒相公知之舊矣居官得禄猶不
能自給今終更在邇故鄉不可歸挾數百指之累將安
之邪又一寡居表妹近攜孤女遠來任其嫁遣之責其
勢尤迫若於此時不能一鳴其情是蹈韓愈之失而不
以吾夫子待其門人者望吾相也而可乎伏惟察其區
區之誠終始矜憐畀以一官免待遠次則啼饑號寒之
屬庶不殞於溝壑其恩德之小大輕重某宜如何報也
上宰相書
某聞善論詩者不專取其文詞必觀其志而聽其音傳
曰在心為志發言為詩又曰情發於聲聲成文謂之音
若七子所賦韓起知其吉凶觀其志也列國之風季札
察其治否聽其音也惟是二者有氣焉行乎其間氣之
感志與音必應之是氣也非一人為實與天地萬物相
為流通顧所感者如何耳治世所感其氣和亂世所感
其氣厲是以善觀詩者於音志之外又觀其氣焉且詩
本以厚人倫美教化而變風變雅往往因一已之不得
其所而發為憤懣以譏刺其上孔子何取焉蓋世當亂
亡人懷哀思怨怒之氣賢人君子特因已所遇聲之於
詩觀其詩則當時之所感者可知夫聽倉庚者知春之
和聞蟋蟀者知秋之肅此物理之公天道之自然也詩
之美刺大率如此是故樂而不為淫哀而不為傷美而
不為諛譏而不為誹喜怒通乎四時合乎一氣觀其所
感而天地萬物之情可見矣若以一已之屈伸而反其
所感則小丈夫之作也君子無取焉屈原放逐作為離
騷幽憂感憤雖出於一已而楚之風氣著焉不然揚已
露材上非其君下譏同列乃名教之罪人豈足以爭光
日月哉賈誼當漢文治平之時以近臣出傅長沙年少
名盛未為不遇而沈湘弔屈悽然有離騷之風吾固知
誼之不長也孟浩然在開元中詩名亦高本無宦情語
亦平淡及北闕南山之詩作意為憤躁語此不出乎情
性而失其音氣之和果終棄於明主本朝石守道作聖
德頌於慶歷間詞工意直真一代名筆但語激訐而氣
不平無寬裕優游之風卒之身罹䜛毁而幾成朋黨之
禍殆與吉甫穆如清風之作異矣當時梅聖俞以詩名
家交游傾一時而仕宦不達其詩乃怡愉温厚不失治
世之音故歐陽文忠王文康諸賢皆以三百篇擬之然
則為詩者非通天下之志而協夫聲音之道未足與言
詩也某晚學無師顧嘗知好義少年雖遊場屋亦時時
為之而不得其門後蒙拔擢處淵源之地稍得以潛心
詁訓已而出試小壘實古二千石之秩追思前此兵火
逃生流離饑寒之苦乃得復見清時與萬物同游於和
氣中欣欣然愉愉然進有尺寸之望退無溝壑之憂間
為詞章以歌頌太平如蛙鳴蚓號不足聞於當世今老
矣志猶在也抑不知擊壤而謠畎畝之樂乎將樂職而
為宣布之詠乎其亦形容功德而鳴國家之盛乎大鈞
所播其必有所發矣或曰游孔門者難為言子言得無
易邪應之曰昔周道既衰王澤僅存而小夫賤隸之什
猶有取於聖人今聖君哲相在上風化方隆某又嘗以
文字見收玷師儒之選則感於治世而鳴其和蓋有不
能自已者矣奮厲而言未足多過惟相公恕其狂幸甚
上執政書
某聞有生而知之者有學而知之者故自誠明謂之性
自明誠謂之教聖賢之分正在於此然乾之九二聖人
也而其爻曰學以聚之問以辯之坤之六二賢人也而
其爻曰直方大不習无不利則與夫所謂生而知之學
而知之者相反焉豈自誠而明者其業亦資學而後成
自明而誠者其德有非習之能致者歟且臯䕫稷契亞
聖大賢而各守其一官不能相通易地處之未必盡善
則臯陶之刑后䕫之樂稷之播種契之敷教皆其性所
長得之於天非習而後能者不習而能則誠明自得弗
勞而功何所往而不利恭惟某官以超衆之資聰明所
照了無不逹一旦出遊場屋待問廣廷條其所對無非
當世要務應敵尋常之語不挂一詞鑿乎綜練之文皆
可舉而行也及歴要津掌絲綸典禮樂皆曲擅其美卓
乎無前以至典章法令之微文錢榖甲兵之大計一歴
於耳悉暢本原雖老於厥官能善其事者自以為莫及
嗚呼此豈習而後能者哉公學根於天得於不習故嘗
竊窺盛德以為合於坤之六二順而正静而安名蓋四
海而心不矜才高一世而志不溢氣之所養浩無端倪
確乎直方至大充塞為臣為子莫不各盡其道易所謂
不習无不利者於公其見之夫六二之賢雖曰不習而
能敬以直内義以方外蓋輔之學者如此我公之道雖
曰天得又能粹之以六經之源滋之以百家之流深造
孔顔孟軻淵奥不傳之宗則公道德之所至勲業之所
期其可量也哉某向者叨官於朝以時進見聞謦欬侍
儀型退而潛心日有增月有得也一去門下五年於兹
汩没簿書米鹽之間舊學荒蕪頑然為俗吏仰惟師範
邈焉有霄漢之隔然立見於前乘見於衡無一日之忘
鑚仰也今者解秩造朝澡身沐德復擁篲先生之門不
知與之進乎否也若得摳衣趨隅一瞻鈞座庶幾攀鱗
附驥不為小人之歸何其幸歟非所敢望也僭布腹心
先生圖之
論部民訴經界書
某契勘四川經界惟潼川一路詞訟最多蓋緣所部一
十五州有行者有不行者有既行而復罷者以此人無
定志各懷僥倖一夫鼔扇十百附和每縣易一令郡易
一守監司易一人則境内紛然牒訴叢委或訟初行之
日保正耆長因界量而受贓或訟既行之後案吏鄉司
以走弄而取賄牽連枝蔓必不可行所訴增重之數多
至十餘倍少亦不下兩倍考其事實皆未必然若監司
守令姑務持循則不過取會行移受其煩紊而已或者
未詳情偽喜任更張則信其偏詞便有損益縣不禀州
州不告監司監司不以聞於朝廷鄉異邑殊前行後止
賄賂狼籍請託公行失陷賦租害及貧弱使經常之賦
無復定制如是者八九年矣某前備員轉運判官奉詔
看詳措置經界利害因上便民事内一項專論經界乞
將本路不均甚處委監司一員與所屬守令委曲計議
各以事宜從長措置仍選見任官五員農隙月分分詣
諸縣逐鄉受接人戶詞狀其所訴元初打量步畆定驗
土色不當增減稅數至五七分以上者會集衆戶如推
排法互相指决以衆證為定不伏者再為界量若是未
經界買賣田業不曾推收及隠寄詭名之家自當歸併
而非經界不均以致輕重者更不受理逐縣經界所税
有溢於舊額者以額外之數與增重人戶通融均減既
已奏聞又具狀劄繳申廟堂伏蒙僕射相公特賜主張
取旨依申如有人戶論訴去處照應前後指揮施行某
遵依前件聖旨遂令逐縣勒鄉司先將未經界前一年
并經界一年新舊稅簿逐一校對取見新稅比舊增減
及五七分以上人戶具帳供申不得追集人民有所騷
擾其以前人戶論訴多是虛詞濫說不可憑用遂修立
狀式雕版印造分送諸縣曉示百姓如不願裁正更不
須下狀若願裁正即請買狀式具實書填經所委官投
押若有指决不得過三戶再限一月出限更不受狀自
紹興二十七年十月後選差清彊官分詣經界不均縣
分裁正其詞訟不多去處只就本縣委官緣本司所立
狀式關防周密杜絶弊幸無所容姦(狀式已具册内)其從來妄
狀鼔扇煩紊官司之人皆不復欺誕濫有披陳以致詞
訟不煩某又疑縣道及所委官憚於裁正抑遏百姓不
令聲說累次嚴行約束及密切詢訪委是少有請買狀
式之人亦有書填不行既買復還者據所委官申皆只
就縣受狀不曾下鄉不曾追集百姓多是以逐處溢額
税數與偏重人戶對減民間亦少相指决雖間有被决
增税之家亦情願承受别無争執以此田畆並不曾復
行界量吏民並無責罰公私無毫髮之擾未結絶間某
蒙恩就除提點刑獄公事遂申尚書省乞就憲司結絶
於今年三月以前並已了畢溢額税色紐計錢四千八
百五十餘貫莊租麥四石有竒對減稅重人戶五千六
百八十五戶用人戶科决狀推排減偏重税八十九戶
增偏輕稅一百六十六戶已出榜曉示百姓認定供輸
自此永絶詞訟方推行之始人見其事體浩大皆謂争
訴必多收之為難及狀式一出姦民往往引退訟諜甚
少異論已息然猶疑有所騷動非一二年未易遽了已
而略無一事數月而畢皆翕然帖伏自非僕射相公聰
明遠燭洞見萬里之外兼收博采不以人廢其言則一
方宿弊豈能盡去今已具錄奏聞及申尙書省又繕寫
成册投納府第以便省覽某自入蜀以來日為經界詞
訟所擾深疾姦弊求所以安人息訟可以經久之策甚
詳每士大夫陳述百姓訴理人人與之論辯參稽講究
備見本末踰年始敢上聞既蒙朝廷聽委則說諭守令
選擇官僚審謹而行若今後官吏士民尚敢扇搖欲復
行舊稅以疑誤百姓者乞從所屬具事因申奏重寘於
法庶幾遠民得以安業一方幸甚其普州安岳一縣不
均最甚措置裁正比它縣尤為詳悉已别具劄子申呈
併乞鈞照
與殿帥楊郡王論兩淮移屯利害書
某比承鈞旆之來得以欵誨欣慰無量奉違信宿已深
傾企遞中兩辱誨示益荷眷勤即日雪晴苦寒伏惟折
衝有相鈞候萬福承諭張馬帥已離和州既不可回且
令來長蘆又令員琦與宋受來瓜步想此經畫非鈞意
之得已然其利害前日商量甚詳宜更審處大敵在近
而軍無定處旋營寨栅揚州所患兵少勢孤今復員琦
宋受遠去和州見憂敵人窺伺今復移却張守忠郡王
重臣宿將諳練兵機似此果無後慮否軍旅之亊某未
之學也深以為疑大軍臨敵豈可數數輕動張守忠既
來長蘆未應遽回且徐徐圖之員宋若尚未動令往揚
州如何國事至重苟有所見不敢不以忠告尚幸裁處
餘冀保重前膺册拜
與李侍郎書論兩淮兵屯
某前日嘗獲承教慰甚遽復暌異傾企如初即日雪後
寒凛伏惟台候萬福瓜步却依前議深以為憂想只為
張馬帥既來長蘆不得已而為此然馬帥之動既已非
策若更以員琦宋受來瓜步恐又增一失勍敵廹近而
大軍數移可為寒心員宋不屯真州上意也不令在真
州則當往六合揚州今却令往瓜步緩急之際聲勢不
相接奈何某采訪於人皆以員宋往揚州為得策淮東
兵合於揚州則軍威自震且六合有所資若令往瓜步
去揚州更遠雖與六合相近恐未必能相救援張守忠
移屯之後和州一帶空虛亦甚可憂侍郎深宜婉畫今
張帥業已到長蘆若宋員未動且令往揚州如何大抵
規摹須要素定先自擾擾則為敵所窺非計之得也侍
郎其審處之
回潼川續漕書論西路漕司財計
某辱教翰殊用感慰某到此忽將兩月公私衮衮加以
衰病厭倦日甚西川弊蠧十倍東路州郡無科約者十
年矣非法出入歲歲增多雖朝廷累行蠲減而實惠不
及百姓民力日困一日可為太息州縣平時只稱闕乏
近集官吏就司打算皆有餘而無不足大扺守令亦自
不知其財賦之根源前後循習上下相蒙雷同一辭以
為公私之耗今既為之均節彼方自省矣其間妄用無
有紀極所謂江河不能給漏巵也若此何緣得足夫人
不以為便謗讟必紛紛有聞幸以下諭吾輩既受一路
之寄義當以身徇職豈復容心於毁譽之間也幸察
再回續漕書
某比馮運幹行欲附問自前月以來忽苦腹病憊甚坐
是稽於修謝豈勝愧恧北事所傳或緩或急日日不同
皆不可信姑務自治不必伺敵人之動静以為喜懼自
治兩字誰不知之若問其所以自治固未必能言縱能
言之或甚高難行而不切事情或瑣碎而不逹大體求
其真可用者幾何人哉宜乎人以為書生之常談也要
之臨事然後見人耳病倦不能多及
與徐左司論軍須錢書
某萬里相望稍疎具記可量瞻嚮某猥以不才謬當西
蜀之劇任適丁兵興大軍十二三萬人與敵相持者半
年孤立一司獨抗三邊費盡調護諸帥幸皆無事而湖
廣總領所横相侵廹殊不曉所謂方此擾擾尤費應酬
蜀中向發吳拱下三千二百餘人數百匹馬隸鄂州軍
各借請三月去矣朝廷令吳璘限一季招填則已無此
額而湖廣申請將元額衣糧草料從蜀中應付津般之
費歲計五百六十餘萬引此為可行乎自古未聞水陸
三千里按月調運供軍也朝廷以給降湖廣米五萬石
銅錢三萬餘貫銀五萬兩儘可應辦又有指揮如不足
許於軍前應干樁管錢米及附近州軍不以有無拘礙
錢物内移運支遣何苦力欲困厄於西蜀此其不可曉
者一也朝廷許湖廣於二十九年四川發赴行在銀内
截撥錢五十萬貫計銀一十五萬餘兩四川已發過銀
二十八萬餘兩湖廣若行截發不患不足彼其不能違
管押官之懇請容情放過却一向責辦本所催發其二
十九年四川合發之物已皆盡絶復何催之有此其不
可曉者二也又欲兊三十一年經總錢銀五六十萬兩
二年共有鐵錢一百二十萬貫川價約買得銀十七萬
兩而止夫何誤以彼中銅錢算計况百二十萬貫已發
過一百四萬七千餘貫未發僅十五萬餘貫鐵錢而欲
兊銀五六十萬兩此其不可曉者三也去年朝廷再令
拘截四川經過錢銀五十萬貫此項亦合作銅錢算計
為銀十五萬兩湖廣乃併應副江州戚方錢三十萬貫
紐作八十萬貫欲銀二十四萬二千四百餘兩殊不討
究戚方三十萬貫即係兩年經總錢一百二十四萬鐵
錢之數差誤抑又甚焉矧此五十萬貫一項四川已發
過銀二萬六千九百餘兩金二十餘兩絹三百餘疋焉
得有銀二十四萬餘兩乎此其不可曉者四也今已通
發過數言之所欠甚不多乃欲先兊那銀八十萬兩果
何所謂朝廷元降指揮係每歲應副江鄂州錢六十萬
貫據未起錢數行下合起官司兊那所謂合起官司乃
四路憲司耳本所初無與既無未起數目其將何自兊
那凡所申請分毫無是處朝廷不曾勘當便為施行四
方萬里何所赴愬軍期急速豈不誤事邪幸從都司詳
酌呼上部吏當面詰問頃刻可了殊不難决也本所每
有申明皆某手自為之字字有歸事事有理試一觀之
自不逃乎聰明辱垂領略幸甚
又與徐左司書
某劄中所陳特道理云耳道理之外更有不可顯言者
四川諸將應有須索本所必格之以法彼亦知本所用
度多而儲積少故不敢以為怨今見以百數十萬應副
他路則必忿恚解體何所不至昔魏博節度田布以魏
兵討鎮軍于南宫度支饋運不繼布發魏博六州租賦
以供軍將士不悦曰他日用兵粒米盡仰朝廷今六州
刮肉與鎮冀角死生雖尚書瘠以肥國魏人何罪其牙
將史憲誠隂蓄異志乘隙得間因以搖亂布軍怒不肯
東衆遂潰今日之事得無近似之乎恐朝廷偶未慮及
此耳某敢以死守之若得以此罪去誠所甘心也
通何内翰書
某去秋遣人具問正初人回復領教翰不勝感慰西鄙
自去年九月敵近塞應副軍事曉夕不得休息者兩月
向後稍定孤立一司獨抗三邊與敵對壘半年於此矣
供須調護之難更不待言只以東南事勢視之此則可
想也一事失當便觸禍機所幸區處素定應干合用軍
須率皆前期辦具上自宣帥下至將士無不悦服諸軍
有意外之求一切格之以法彼知一出於公不敢怨懟
而四川之民常賦之外一毫不斂約束州縣不得假託
軍興為名擅有科敷以此郡縣不知用兵百姓安於田
畆如太平時熙熙然其如解嚴未有期不得不愛養民
力以固根本庶可持久蜀人易動難安官吏並緣侵刻
何事不有斡旋計慮倍費心神未知攸濟閣下其能興
憐否某敢冀而不敢必也尚祈洞鑒
回朱都幹書
某辱示劄目見咎不科敷百姓異哉足下之言也本所
以財賦為職事應副諸軍自當竭力若是軍須闕乏有
功將士合賞但於王少卿取辦可也至於科敷不科敷
他人何預哉僕中原人蜀中無一毫生業亦無親族寓
居其不科敷何私於蜀蓋以大軍十餘萬衆仰給於此
不得不愛養其力否則三軍坐困矣如足下輩月俸歲
廩不從空虛中來亦知其所自乎朝廷德意深厚每務
寬恤東南調度如此亦不聞斂取於民四川獨可以横
賦乎國家養兵所以保民而足下乃謂軍民不兩立恐
非安民和衆豐財之義又云用兵本約兩月今已四箇
月然則解嚴未可期也若本所當時便徇諸處無藝之
求只作兩月計則今日何以支吾事未可期則所費無
限不且愛養民力以備方來之須將如異日何僕之不
斂於民力所以為諸軍也用兵百三十日糗糧草料銀
絹錢引所在委積未嘗乏與而足下乃爾云云不知軍
行出入何處闕錢糧何處闕草料累次喝犒并朝廷支
賜自是諸軍應報稽緩文字纔到本所立便給散略無
留阻祇須俟有功諸軍既無功狀本所憑何支破散關
前攻不下聞自有說莫不為無銀絹錢引否不知散關
是險固不可取乎是有可取之理而無銀絹錢引之故
士卒不用命乎若可取而士不用命豈計司之責必有
任其咎者况聞攻關之日死傷不少則非士卒之不用
命矣自來兵家行動若逗撓無功多是以糧道不繼嫁
禍於有司以自解亦未聞以無堆垜賞給為詞者也國
家息兵二十年將士不戰竭四川之資以奉之一旦臨
敵更須堆垜銀絹而後可用則軍政可知矣且如向來
和尚原丁劉圈殺金平諸軍大捷近日吳宣撫取方山
原秦州等處王四廂取商虢等州吳四廂取唐鄧州亦
不聞先垜銀絹始能破敵也朝廷賞格甚明本所初無
慳吝如秦州始平之初得宣司關狀即時行下魚關支
散何嘗稍令闕誤兼魚關簽廳所備金帛錢物充盈庫
藏宣撫不住關撥豈是有無椿辦耶顧生民膏血不容
無功而得耳假令僕重行科敷積金至斗諸軍衣糧犒
設支賜之外若無功效一錢豈容妄得哉若果有功亦
豈容本所以不科敷而不賞乎諸軍但務立功無患賞
給之不行也但管取足無問總所科敷與不科敷也劉
晏斂不及民何害李郭之勲李晟屯東渭橋無積資輸
糧以忠義感人卒滅大盗足下以書生為人幕府不能
以此等亊規贊主帥而反咎王人以不斂於民豈不異
哉九月以後興元一軍已支撥過錢引二十八萬道銀
絹二千匹兩而糗糧草料與犒設支賞不與焉亦不為
不應副矣若皆及將士豈不可以立功有功當賞而未
得者何人也朝廷分司庀職各有所主而於財賄出納
為尤嚴經由檢察互相關防所有屢降指揮凡有支費
宣司審實總所量度此古今通義而聖朝之明制也足
下獨不便何哉來書謂攻散關時若得銀絹一二萬疋
兩錢引一二十萬道樁在鳳州有此重賞而敵不破滅
無有也樁在鳳州與在魚關何異方宣撫以攻守之策
會問節使時亦不聞以此為言今散關鳳翔未破足下
可與軍中議取散關要銀絹錢引若干取鳳翔要若干
可以必克本所當一切辦集足下可結罪保明具申當
以聞於朝廷如克敵而賞不行僕之責也若本所抱認
而不能克足下當何如僕前後見將帥多是忠義赴功
捐軀報國之人只緣幕中導之或非其道以至害事如
姚帥之賢固不肯妄聽然足下自不應為此異論也萬
一朝廷聞之得無不可某嘗備員剡薦預有懼焉且宜
勉思婉畫審重語言勿恤小利以敗大事但得主帥成
功足下復何求哉信筆不覺喋喋幸照
與吳宣撫論出征將士書
某二十日具手劄上賀必已呈逹自後腹疾再作中脘
疼痛妨於語言今日只差減殊羸劣也少意拜禀大散
僧原已得陜西無不下之理傳敵人遁去若非設計必
有内變也今則惟在慰安關中以收人心切望戒戢將
士毋殺戮毋剽掠廣宣朝廷德澤以救遺民於死亡之
中前所遣紅巾本欲令擾劫敵寨小人無知聞間有作
過者宜多出牓文禁止令其速歸不歸者聽百姓勦殺
諸將立功之人若能不犯吾令常賞之外更特與優加
犒勞費三二十萬引不妨本所雖用度至廣亦當那融
應副若敢違約束雖有功者亦深治之如此則威德盛
行人誰敢犯此皆鈞慮所及或已施行何待他人之言
某所以僣易者蓋同舟而濟休戚實均深欲門下成此
一段功名耳力疾作字不謹併乞照察幸甚
