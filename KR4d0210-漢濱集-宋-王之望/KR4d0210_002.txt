漢濱集卷二宋王之望撰
近體詩
乙巳四月自都下省歐陽氏姊於封丘時河朔
流移滿道即事有作寄范覺民
北出都門道紅塵汚客襟號蟬如有意高柳自成隂轍
亂思良馬林幽慕逸禽據鞍回首處愈覺帝閽深
龍華山寺寓居十首
抱病雲山遠興懷節物新林紅紛過雨嶺翠鬱堆春猿
鳥時相狎烟霞日自親可憐成底事半世走風塵
齋飯來香積鐘聲出翠筠僧投松逕遠鳥下石壇馴茶
摘春山嫩泉烹雨澗新蕭然烟篆室處處喜留人
嗜好非前日顛狂减少年久疎長夜飲新學小乘禪覓
句驅春恨翻書引晝眠朝來山鳥閙驚破睡中天
作客他鄉久宜人此界稀身閒長挾策地僻慣披衣妻
有虀鹽樂兒因筍蕨肥出門何所適終日掩荆扉
海國幽棲地春風欲暮時病憂梅雨逼貧歎麥秋遲併
日終無愧逢年會有期飢寒寧苟免吾道諱磷緇
時節清明過溪山晴霽初出遊偕婦子相識半樵漁稼
穡歸寧遂經綸計已疎淵明至窮約三徑亦吾廬
羊乳莖猶嫩(枸杞也)豬牙葉未殘(皂莢也)呼童聊小摘為爾
得加餐仗馬卑三品山雌慕一簞朝來食指動苦菜入
春盤
有客過松逕呼兒下竹關張燈深夜語沽酒遠村還醇
異交公瑾清非醉景山劇談自有理不在濁醪間
杜宇來何處天涯又復鳴空山聽更激寒夜窈難明故
國三千里春風第一聲年年羇旅地愁絶不勝情
水鄉經月雨潮海暮春天芒種嗟無日來牟失有年人
多逢菜色村或斷炊烟誰謂山中樂憂來百慮煎
送别祝得之
倦游淹海上得子意彌敦文采與春秀性情如玉溫相
從不知久欲别更何言努力功名會飛騰入帝閽
别友人
此日天涯别春風斷客魂綠楊初暗路芳草欲迷村祖
帳前山遠驪歌落日昏相思今夜月不復對清罇
豁然亭
何處開軒檻凌虚杳靄間胷中吞百粤眼界抵三山曉
日賓滄海秋潮俯碧灣登臨一舒嘯宇宙頓寬閒
同諸鄉人泛臨安西湖
短棹夷猶處湖平酒滿觴荷深迷去路波淺澀歸航落
日山頭暗西風水面涼今朝知己共相對恍江鄉
坐中贈朱尉慶長
君尉襄陽日吾方首善游素交微半面青顧乃雙眸有
喜一尊共相期三徑幽溪山許分老為我繕菟裘
懷李相之
李子通家舊人門孰與侔胷中足今古皮裏貯陽秋尊
酒懷清致關山隔俊游江城携手地春色黯離憂
相之見和有真能乘興之句再次韻
一月如三歲懷君未足侔情親頻入夢句好欲生秋真
有山隂興聊尋河表游翻愁江上别心事不堪憂
齊堯佐寄詩許予授代歸榖城日相過次韻
故人千里去猶記别時歌衰鬢禁愁得狂懷可奈何南
枝春意動西望夕陽多三徑荒凉外高軒詎肯過
和李士舉陪提刑徽猷遊中梁山臨秀遠軒以
望江中平陸之勝承示佳句且叙故舊離合之
感次韻二首
空翠浮軒檻嵐光拂棟梁江隨平野曲林擁暮山蒼城
郭猶平日田疇本樂鄉呻吟未休息衰病意空長
京口追遊地錢塘執别年飄流恍如夢聚散豈其天夙
駕行趨詔當朝正急賢紫荷持從橐去去入林泉
次韻賀子忱春事
老境流年速春風幾日晴清尊花下怯白髮鏡中眀蝴
蝶迷幽夢倉庚愧好聲良辰一尊酒鐘鼎可忘情
挽林給事中母柳夫人詞三首
聯德成偕老和鳴六十春休聲傳孝婦餘慶産名臣人
去虚韋幔哀深泣孟鄰千年憑直筆圖史播芳塵
作配歸華族生賢瑞國朝升堂拜王導窺牖識房喬綵
服金龜重安輿駟馬驕慶門今鼎盛環珮忽蕭蕭
方喜門施戟俄驚客奠芻孤鸞空對影老鳳獨將雛祖
送傾朝士哀榮震帝都秪應歸葬處千兩擁山隅
張和公母秦國太夫人輓詞
誓比共姜早貧如翟母希三遷功可大五福報無違衮
繡供兒綵風旛契祖機千秋憑直筆圖史播芳徽
贈元觀正字
才名四紀藹簮紳王謝風流信絶倫雲路舊遊羣玉府
山城初見謫仙人八龍漂泊知餘幾三爵追隨莫厭頻
此會未應輕作别梅花且醉臘前春
和曾丈贈光化令趙元質
奔波朝士覓官忙獨買扁舟去意長汲黯舊聞羞作令
馮唐今愧老為郎鵷鴻引去知何慕鷗鷺歸來不亂行竊
食端輸厠中鼠驚餘猶得飽飢腸
關子東約中秋遊天竺再用前韻有詩和之
湖光盡處兩山開夾道蒼松鬱壯哉水過冷泉雙澗合
石飛天竺一峯來勝游喜有幽人約佳句俄催爽氣回
桂子中秋正芬馥流霞好泛月邊杯
文監丞出關子東西湖春遊倡和且約為重九
之遊次韻
西湖爛醉踏青天秀句重尋未隔年已約清樽携九日
要將黃菊薦三賢深秋風日明寒水宿雨波瀾起畫船
佳氣蔥蘢如有待曉粧濃淡抹非烟
題龍華寺
孤枕僧庵夢不成披衣推戶竹軒明一天月色連秋色
萬樹風聲似水聲小檻沉沉青嶂合脩簷冉冉白雲行
今宵佇立情何限曉鑑霜毛兩鬢生
同年十人會於湖上巫子先拘臺制不來有詩
次韻
曲江一散各西東杯酒重來氣尚雄才薄愧參龍虎牓
會難常歎馬牛風弟兄半已顛毛白賓主休辭醉頰紅
底事坐中猶未樂車公不遂一尊同
與同舍遊淨明是日大寒予獨乘馬諸公以孟
浩然相戲以其鄉人故也關丈有詩次韻
慘淡隂風暗廣川衝寒直到白雲邊寒驢苦憶長安道
古寺深行小有天(净明有邊郎中詩云疎篁蔥蒨雲添潤亂石玲瓏蘚借斑小有洞從仇穴)
(入妙峯頂對德雲閒同行者皆愛之)峴首詩人窮入畫孤山處士句堪傳
疑君便是林君復妙字清題故宛然(净明有子東詩子東臨安人也)
丈人觀設醮留題
翠麓丹崕敞洞天瓊宫珠殿照雲烟森羅壁繪推前輩
縹緲樓居見列仙朝斗壇邊星象冷步虚聲内月華圓
塵埃迥隔人間世骨悚魂清夜不眠
再用前二詩韻
洞府仙扃本不關凡蹤長墮世塵間勝遊得得今須徧
俗駕遲遲肯遽還絶巘晨光收雨脚羣峯春色嚲烟鬟
感通珍重神靈意詩思雖荒詎敢慳
勝境名標第五天殊庭佳氣藹非烟鼓鐘與看千人會
玉石難分十種仙幽壑舊傳靈藥富蒼崖曾現寶光圓
塵勞未决丹梯急只得虚堂一夜眠
棲賢三峽橋次南康守晏德基韻
古寺深藏紫翠間清風夾道凛蒼官千尋秋色巗巒净
十里雷聲澗谷寒此去洗心應少累從來蓄眼未經看
使君健筆題佳句一首新詩倒醉瀾
題胥解元成美堂
當年英妙曳青衿曾習王褒盛德吟驥騄作駒期萬里
鸞凰振翼便千尋馳聲場屋誰勍敵好事侯邦盡賞音
古語美成須在久願君長保歲寒心
贈元運使
使節東來炯繡衣蒙泉景色動旌旗官曹傳檄清風肅
老稚隨車淑氣移趙日可能兼畏愛蘇天那復間公私
鴒原更遇蓬瀛客好駐幨帷十日期
缺題
霜晴愛日曉生東蕭寺山茶賞歲豐錦里出遨驅小隊
雪山納堠狎諸戎葉連油幕侵天碧(山茶兩株頗高大)花倚朱
旗特地紅美景良辰萬人喜不妨行樂一尊同
還鮮于蹈夫詩編
百首新詩句句妍追還江左一千年春歸池草難專美
冷入江楓稱所傳一字人知吟不到八分我喜錄成編
西來所得真多矣滿篋今藏錦繡篇
溫原廟神御北還和謝景思韻
靈輿歸路肅班班帳殿秋風響珮環九廟向來連北闕
五陵依舊對南山玉衣不受清塵涴風馬應隨綵仗還
行起奉常陪薦享天威咫尺侍懸問
賀劉侍郎三首
早歲儒林俊譽流中年持橐侍宸遊論思清禁三朝遇
閒散殊庭二紀投迹與香山齊出處詩將彭澤盡賡酬
似聞璧水求三老行起蒲輪慰九州
漢嘉平日想風流喜作凌雲載酒遊塵土何時公事了
林泉聊與故人投心期濟物衰難彊志在求田老未酬
官滿便當投劾去一航從此下揚州
萬景樓頭盡日留烏尤嶺上及春遊谿潭杳渺游魚樂
林木隂森倦鳥投千尺梵身名不謬半輪山月句難酬
争流競秀君休問更有江聲撼一州
題上清宮
一徑緣雲徹上臺玉樓銀闕冠崔嵬連峯衮衮從天下
迥野茫茫匝地開曉日重溟紅浪湧夜燈千嶺瑞光來
却歸下土人應怪身自瑶池閬苑回
留題修覺山絶勝亭
余昔於峴首壁間見一蜀中監司題字云景
物似新津之修覺今登絶勝亭徘徊久之亭
似恨偏江似恨小而雜平遠似恨不甚廣轉
至寺三門西望卭江頗闊眼界益寬蓋庶幾
焉因題五十六字
古寺幽巗萬木稠蜀川一覽盡西州依微遠樹低平野
散漫清江吐亂洲老眼乍明疑峴首歸心忽動憶槎頭
當年風物悲游子子美應同故國愁(風物悲游子子美詩也子美亦襄陽)
(人豈其有所感耶)
題廣利院
翠嶺蒼巗帶落霞水雲平野一川斜二山相距無千里
數口俱仙有兩家仇穴便當營草屋武陵何必訪桃花
擇鄉試復詢風俗善政人人令尹誇
寄題謝景思藥寮仍用其韻
城府年來怪迹疎端因藥圃滯巾車芒鞋入谷親尋種
野服巡欄自把鋤室藹芝蘭無俗物房深花木稱僧居
他時猿鶴休驚怨安石寧終老一墟
同鮮于蹈夫管養正飲衞氏雲亭
誰結危亭古岸頭雲容水態入簾鈎數峯嵐翠欲排闥
半夜溪聲碍枕流入坐烟霞終日秀對牀風雨一燈幽
那知戎馬紛紜際杖屨相陪得勝遊
同龐彦才晚酌於涵翠軒
登臨到處久徘徊水色山光滚滚來百頃烟村抱城郭
數峯雲水擁樓臺千篇取足詩材賸萬軸横陳畫笥開
清興窮探猶未厭更投涵翠舉餘杯
上曾二丈仲成
湖海元龍氣尚豪笑談誰料已霜毛文章家法西京在
兄弟才名北斗高欲取功名酬老大豈將州縣歎徒勞
登壇不獨風騷將出幕他年看節旄
憶拜冰壺日下時先君未老我方兒庭闈一閟成今昔
世路重來太險巇風義肯忘三益友姓名願入八哀詩
遺孤么麽何能報泉下幽魂儻有知
患難餘生二十年一身孤苦百憂纏文章昔謂古可到
蹤跡今為人所憐憔悴形容勲業鏡歸依空寂祖師禪
不孤雖有山公在恐逐龍舒下九泉
和關子東笻杖
老境生涯正倚君周旋夷險共悲欣最憐磊磊多高節
未肯斑斑出異文漢閣燈來徒照夜葛陂龍去謾拏雲願
為靈壽扶黃髮廊廟他年看勒勲
落梅
春意枝間忽暗驚乘風作陣去縱横蒼苔可忍欺香骨
粉蝶無端亂舞英有恨應羞霜月照鍾情猶賴晚風輕
夢回一夜頻搔首腸斷空階驟雨聲
香殘粉暗若為情寂寞空餘瘦影横雨後園林無玉樹
朝來庭院滿瓊英浮雲冉冉當風盡飛雪飄飄落砌輕
廣武為君聊一歎羣花從此擅名聲
挽季通判
六藝?心老益尊此邦耆舊衆推賢高文早出諸儒右
清節宜書獨行篇白首可憐纔半刺朱衣猶得貴重泉
佳城一閟成千古寂寞哀笳慘暮烟
挽王教授子節父
綵衣方喜奉安輿丹旐俄驚返故居已作善人稱里閈
固宜隂德大門閭悟超庭柏心無礙香茁階蘭慶有餘
哀挽一聲寒日外蕭蕭風樹鎖郊墟
題蒙泉
西北峩峩疊嶂來濤奔浪湧勢難回忽臨城郭千峰住
下有源泉萬斛開魚鼈寧容腥沼沚(池素無魚)蛟龍曾是起
風雷平時寂寞何靈響歲旱方知濟物才(禱雨輒應)
和友人
弟兄南渡各馳驅幾奉君王尺一除黃耳音書寄懷抱
烏衣門巷惜丘墟澄清孟博榮持節雅量玄平静著書
五桂家風殊未艾黃山佳氣藹如初
坐閱江城歲月遷心勞政拙豈能賢昔遊泉石迷尋訪
故里風烟喜接連聊假頒宣行素學敢將遲暮歎華顛
他年良史徵佳什會入西京循吏篇
和眉守王郎中
驚風鴻鵠各翻飛同落西南蜀一維一日三秋雙鬢改
兩鄉千里寸心馳清香燕寢多佳致遠景樓臺發妙詞
只恐江山留不得賜環聞已下丹墀
壽台州黃守
千載初平慶未窮本支今復見仙翁當年郜鼎争尤力
此日于門報已隆政尚寬和承祖烈量涵清濁稱家風
賜金增秩知非晚行看絲綸下禁中
壽處州徐守三首
僕射文章六百春人間又見石麒麟朱顔白髮古仙伯
和氣清風今德人出處三朝常守道承宣千里更宜民
聖時共政須耆舊歸去千秋輔紫宸
共理經年惠利豐此邦歌頌藹提封仙都洞府春風好
處士星躔瑞氣濃道向偓佺傳口訣禪從摩詰悟心宗
世間功業公餘事平日高情薄萬鍾
赤矢朱弓祖慶綿五雲吉夢世生賢嘉時浹日迎重九
景運中天恰半千律播金商資爽氣露和瓊屑引遐年
壽觴莫負專城貴好對西風醉管絃
留題光相寺
至人悲念攝冥頑倏見光明指顧間億劫未曾親見佛
一宵今得暫棲山從來業障須除結此去功名直等閒
欲以殘年奉香火塵勞無計戀松關
挽張直講
早歲英聲已絶塵暮年高節更殊倫絳帷久擅詩書樂
朱邸頻釃酒醴醇不許功名書竹帛秪將文行照簮紳
鄉鄰若欲存遺範祭社端宜配古今
和李清卿雪
浩蕩天花弄曉光春風未轉忽芬芳人躋物外紅塵遠
境墮壺中白晝長風柳冷飄三月絮寒梅幽寄一枝香
朝來暴喜家風貴圓璧方圭滿舍旁
吳明可寄詩次韻為答
兩地相望百舍強相思空結九回腸君家滄海賓初日
我戍衡山俯夕陽情話何當傾肺腑倦游聊復信行藏
求田問舍真長策捧檄榮親道更光
房公湖
余兩過漢宿房公湖上不暇題詠任德廣攝
郡事來索鄙詩追賦於益昌總領廨舍
金雁橋南二頃湖房公遺迹未湮蕪人遊杜牧晚晴賦
境對王維别墅圖經始林泉心自巧折衝廊廟術何迂
當時只作幽人計留得陳陶四萬夫
皇華館以上已落成因修禊事題詩紀之
泉上新臺紫翠環暮春修禊俯潺湲漢流尚帶桃花水
雲氣初披杏子山柳絮輕颺晴日暖竹光不動午隂閒
時和歲稔游人樂一醉聊開病守顔(杏子在軍之西天每欲雨則此山出)
(雲收則雨止)
呂叔恭運使和題皇華館詩復次韻
何處溪聲響佩環洗心堂下轉潺湲數株古柳枯臨水
百畝叢篁翠倚山歲久刊題多泯滅時清景物自幽閒
軺軒登覽留佳句頓覺林泉發妙顔
帥漕復次韻再和
二豪詩律晉江東迭倡更酬卷軸豐狎主齊盟争定霸
互為勍敵銳臨戎波瀾已得江流助組麗仍依錦段紅
入蜀詞人多妙句向來嚴杜一編同
中秋同兒姪登寶峯亭
絶頂憑欄思有餘滄江下眺眇三隅月光此夜十分滿
風色今朝一點無鄉國不須悲楚蜀庭階且喜集封胡
史君邂逅分鮮鯽斫鱠還成逸少圖
缺題
天梯雲棧轉龍旗細雨凄風暗路岐七夕難忘祈巧夜
三鄉不似望仙時曲江若悟賢臣語汾水寧傷才子詞
此日鈴聲腸斷處後庭遺唱未為悲
大龍湫
余聞大龍湫之勝舊矣歲暮來游水泉收縮
僅存微溜無復壯觀與平時所傳不類殊未
快也因留此詩以為再來之約
瀑水傳聞舊壯哉飛流亭下久徘徊玉龍鱗甲寒猶蟄
銀漢波瀾凍未開斜日湫潭微濺雨深冬天地不鳴雷
斯游未快平時意更擬他年得得來
次韻劉南伯二首
曉來庭竹碎秋聲令我思君重愴情三畫當年曾擅價
五言今去合知名賦歸已荷因風寄釃藇終期對月傾
但願官軍破驕敵不妨淮海寄餘生
十年蹤跡困邅如多謝韋郎肯寄書千里漫尋苕水夢
一㕓方對相山居歸心不為蓴鱸切交契應閑簡牘疎
近向錢塘得嘉種秋盤何日共新蔬
次韻王圜中二首
網得金鱗不忍烹一甌春菜眼偏明逢君強賦湖隂曲
顧我方趨日照城散坐酴醿留客醉過庭鵯鵊為誰鳴
還朝密邇非輕别知有蒲輪訪姓名
舟兀東風怯曉寒綠楊堤畔見青山遡流不礙朝天去
掉鞅何當拜命還半世光隂憂患裏他時勲業笑談間
兒童似覺吾衰老只欲西歸便丏閒
次韻制帥和王憲二首
淮水綿綿不絶流渡江龍化復東遊宗盟尚詫當年盛
交分還欣此日投名並卭郲公等繼政稱京兆我難酬
得時俱為公家計三窟寧當各一州
二麥初收堰水流西園飛蓋使君遊羽旄每出邦人喜
壺矢閒同坐客投膏雨應時和氣洽豐年有兆頌聲酬
政成訟簡追胥息鎮静西南五十州
次韻陳勉仲見留之什
新詩俊逸走風雷愧我馳驅欲強陪花外疎篁青掩映
門前流水綠縈廻高情好客長留客勝賞傳杯莫放杯
老懶畏寒朝睡美報章淹緩莫相催
寄制帥
五郡馳驅兩月忙少城春事杳相忘鷅鶹鳴處韶光老
鵜鴂聲中旅思長曾為青山迂客路莫偕紅旆訪仙鄉
浣花時節歸期近猶及遨頭共一觴
和制帥
離索堪驚歲月忙少城遺愛未曾忘西園尚記英遊並
南浦空嗟别恨長壯志且窺勲業鏡高情休憶水雲鄉
玉關柝静邊烽息漢殿歸稱萬歲觴
和制帥
按部經時走四封雲山有路寶巖通普賢相對圓光裏
摩詰不離方丈中(公自稱遺安居士此句謂公不預遊山也)喜有篇章交寄遠
恨無羽翼可凌空来詩忽作蛟龍吼三日能令兩耳聾
自憐麋鹿性疎頑心在雲林迹世間每厭塵埃驅俗駕
不辭險阻訪名山池魚得意時歸壑廏馬長鳴暫出閑
萬仞峯頭曾進步禪機一撥透三關
力求見佛上天梯忽覩光明志意迷華藏神通驚變現
臺山公案好拈提太沖漫作三都賦子美全無一字題
今日諸賢賡妙句彊驅駑駕力難齊
卿月中天照上流使星入蜀久西遊蟠胷經緯開碁局
出手梟盧轉博投學有淵源流不竭詩如珠玉價難酬
詞章怪底猶雄健棠蔭曾聯柳柳州
又和
勝遊每恨不相同郵遞猶欣日日通玉帳未容佳境到
雲山已在好詩中靈珠忽富千金贈凡馬堪嗟萬古空
展卷高吟知幾過大音一震耳根聾
塵勞汩没老尤頑徧走岷峨杳靄間筋力已疲難報國
田園有計即歸山何期俗駕經時出却得浮生數日閒
已請一麾江海去故應生入玉門關
新篇孤峻絶階梯照眼光芒五色迷已向詩壇稱獨步
不妨祖令更全提(來詩多雜禪語)真空雅與高情契絶景終希
大手題餘事文章暫遊戲要將李杜與名齊
住因得坎去乘流萬里西南更倦遊三徑未成歸計晚
一尊猶喜故人投小篇偶寄詩筒去佳句還勞驛使酬
得與諸賢更倡和故應盛事播西州
渾醉庵詩(并序)
襄陽姚格去非弱冠出入兩學逾四十不第
一時場屋故舊班班為顯人而去非落魄混
於酒徒窮日夜以飲無算中間得病瀕死朋
友止之稍止而復飲今年長矣量少减而嗜
之不衰雖常以此病然其所以安於沈滯而
無羇窮流落之歎者亦酒之力也丞相高平
公來丹丘鄉閭親舊依之數十家酒醴之會
去非無不與蓋一日不飲則愁思無聊若不
可過者脚逡廵諸好事之門必得酒乃已酒
盡輒去挽之不留也高平公既為設醴諸鄉
人亦更飲之而去非又善俯仰人事與物多
可旁尋外邏不擇所主有酒輒從之是以能
活於此高平公因名其寢曰渾醉庵鄉人王
某賦之以詩去非曰幸甚凡與我遊而能詩
者吾皆將請焉子併為我序之故云
人間歲月都幾許醉裏光隂差較長千日不醒終有盡
百年渾得要為常故人屢過無窮巷一室能寬有醉鄉
好事不妨多酌我老來無復次公狂
又題鴻祐寺
石佛山頭日欲頹尋僧不遇嬾空回青鞋布韈雲門路
柱杖穿林歸去來
戲景思
明鏡佳期故未忘月圓人缺恨何長陽臺朝暮誰為主
夢裏時時怨楚王
顔色傾城藝更精愛卿長是說卿卿卷中昔日崔徽貌
重見應憐太瘦生
題鄧寨周氏小園詩
徑草荒春綠作堆東風深入小園來可憐幾陣嫣香裏
立盡庭前數樹梅
病餘兀坐偶成二絶
寂寂經旬病卧家起來都不記年華一聲檐上驚秋晚
墻外初聞賣菊花
病骨欒欒瘦轉加秋風怯傍小窗紗蕭然丈室維摩觀
一炷清香到日斜
倚江亭會上虞伯逵送梅花并二絶句坐上次
韻併調賀子忱
腸斷江頭索笑花三三兩兩逐枝斜忽隨清絶驚人句
來自西湖處士家
喜見江梅又著花插來不怕帽簷斜高標幽韻誰真似
人在風流賀監家(賀子忱家侍兒有以梅名者)
和姚令威春隂四絶
急雨顛風帶海烟白頭腸斷落花天東風為買春光住
柳撒黃金榆擲錢
十日春隂晝景微鳴鳩逐婦幾時歸柔桑細麥寧馨長
落絮遊絲可解飛
雨過山村綠滿陂紅芳漸少翠隂低春風吹草依然碧
潮水浮花却自西
休對風光感物華且將春酒趁春賒一聲杜宇芳菲晚
只有荼䕷芍藥花
題延慶觀六時泉
千尺高崖屛翠琰六時甘露雨真珠梯巗穿壑身親到
始信仙靈境界殊
和尚書李丈六絶
丈人詩律照青春句到諸郎副析薪特許八分傳阿買
囊收珠玉破清貧
風光無賴惱詩翁健筆凌雲思未慵長句數篇欺白雪
江山浩蕩發春容
近侍三朝捧御牀宮衣猶帶内家香殊庭更得流霞助
杖屨春風步履彊
休論世事苦悲辛龍卧南陽自有人指日承明却歸去
烟花紫禁及青春
經旬山雨暗春輝桃李成隂總未知試逐東風入城市
不妨尊酒暫娛嬉
雨過千山翠色重羣花欲盡絮飛空牡丹寂寞芬芳晚
日暮朱欄獨倚風
題真符道中山寺
江路南風漲白沙鐙驢來憩梵王家片雲忽作蕭蕭雨
夢斷僧窗日未斜
題前詩已天忽作雨戲成一絶
歲暮靈泉水未饒蒼崖無復舞飛蛟詩成不覺天零雨
料得神龍欲解嘲
鐘鼓山間久雨二絶
山雨蕭蕭不肯住天寒雲愁光景昏桃李紅白春風面
有恨無言空淚痕
高林縹緲彊可見茅屋半山烟雨昏誰家一幅鵝溪絹
古畫猶存水墨痕
次韻王司戶梅花五絶不得用古人意及比婦
人玉雪并潔白等字
牢落天涯邂逅逢清愁幽恨與誰同故園腸斷三千里
客裏看花歲又窮
溪外人家處處栽三分蓓蕾一分開故教嫩萼參差發
似要幽人次第來
可耐幽花發較遲慇懃為倩曉風吹朝來策杖探消息
香處初開一兩枝
聞說江梅已惱人衝寒著意去尋春枝枝細看枝枝好
歲歲相逢歲歲新
一歲都來幾日開一開能得幾回來清尊留待溪邊月
不怕山城晚鼓催
和錢處和梅花五絶
萬木歸根冷未滋可憐孤絶發寒枝心期本在冰霜後
占得隆冬未恨遲
枝上春風漸有涯斷魂初見兩三花一尊盡日看無厭
更待參横月影斜
莫欺玉蘂瘦欒欒中有江南長恨端白髮天涯歸未得
年年老眼淚中看
鐡心開府不妨狂賦語清便獨擅唐堪笑離騷窮逐客
只知蘭蕙有幽香
林下風神物外姿閨房秀色鑑中竒兩家標韻誰兼得
會有多情識者知
以鼎鑪遺關子東有詩相謝次韻
君家聚古無不有不腆敝器何足竒兩首新詩愧虚辱
恨無郜鼎為君移
贈君劍川八卦鼎一餅清泉終日然淨几明窗讀周易
妙香時炷不論錢
送海棠與姚令威
酣酣芳意不勝春一笑嫣然惱殺人分寄多情還解否
要教國色在東鄰
謝景思惠酒并二絶時宗守邀看上元景思不
至次韻
戶外驚聞剥啄聲東山消息到柴荆兩章著意撩衰白
風味相扶有麴生
使君高會著幽人燈火元宵醉夜分博士從來文字飲
不妨聊復醉紅裠
饒守陳粹中有詩見留次韻為謝
相逢一笑又相離腸斷登臨送别時久占都亭慚重客
秋風回首片帆遲
郢守喬民瞻寄襄陽雪中三絶因追述前過石
城杯酒登臨之勝為和
滄浪渡口莫愁鄉萬頃寒烟木落霜珍重使君留客意
一尊芳酒醉斜陽
江上危亭思黯然追遊陳迹欲經年别來西望應相憶
郢樹荆門共一川
白雪樓傾不記秋樓前江水自悠悠多情猶憶湖南守
一曲陽春白盡頭(僕舊遊白雪樓見張休詩石刻尾章云美人莫唱陽春曲白盡湖南太守)
(頭今石已亡民瞻詢於老吏遂得其全篇云將復刻諸石)
