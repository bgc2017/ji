漢濱集卷十三宋王之望撰
啓
除權戶部侍郎川陜宣諭使謝宰相啓
奏蜀計以歸班方趨召節貳民曹而諭旨就拜除書辭
避莫伸凌兢罔措伏念某幼專儒學初乏吏能偶不棄
於明時遂寖更於煩使關山萬里幾為莊舄之吟塵土
一官久失邯鄲之步陞華月士總賦坤維適丁用武之
難粗免乏興之責中緣抱疾數懇奉祠賜環已戒於趣
塗出綍遽驚於即授名參從槖朝宗輟江漢之行身擁
使軺捫歴跨井參之分被寵靈而特異仰造化以知歸
此盖伏遇某官大度包荒至仁恤遠闡尊主庇民之略
行拔賢進善之心鎮靜物情掩風流於江左陶成士類
憫畱滯於周南遂俾衰蹤亦叨重寄某敢不更堅晚節
益勵孤忠陳力無堪曷展驅馳之效投閒有請終希坱
圠之恩
與田太尉啓
叨膺宸命濫假使權入封部以云初修緘縢而敢後恭
惟某官龍韜妙略燕頷雄姿冠&KR1063;勇於三軍擅功名於
一世視儀政路已隆節制之尊孚號廷紳行秉樞機之
重眷惟䟽冗雅荷照知致忝冒以如斯實吹嘘之有自
星軺承乏顧綿力以何堪玉帳宣威庶餘光之可借歲
華向晚鈞履具宜冀益謹於保綏用仰承於注倚
賀劉舍人啓
螭坳締眷鳳沼代言入題紅藥之詩兼草白麻之詔近
宸光於三接演帝制於九重凡在觀瞻孰不欽羨恭惟
某官英姿邁往絶識造微早遊晁董之科久振常楊之
譽十年出處雅高難進之風一節險夷始見後凋之操
屬開公道益簡聖知遂升持槖之聯深副垂紳之望北
門西掖已追三代之文前疑後丞行備四隣之擢某論
心有素覿德無階中禁得賢喜詞宗之見用正人當路
知吾道之方亨淑氣正妍冲襟尚遠願加保嗇前對寵
休
賀汪殿院啓
顯膺綸告擢副臺綱朝廷知公道之行天下喜正臣之
進凡居庇頼舉切懽愉恭惟某官迪德粹醇凝姿敦大醖
藉獨高於人品精神自結於主知夙展英猷荐登華貫
紬羣書於麟閣雅推鴻博之儒分六察於烏臺共仰端
方之器聲稱彌卲眷注有加遂司擊摶之權益峻班行
之望殿庭執法暫資直諒之才政路升賢行奮弼諧之
緼某遠將使指欣聽除音鴈塔聯名未有披雲之便龍
門引領徒深賀厦之誠歲律凝和靈襟多裕願副九重
之倚更精六氣之調
賀陳殿院啓
顯膺宸渙擢副臺端直聲聳聞善類增氣恭惟某官介
然有守卓爾不羣奥學淵源早冠諸儒之選精忠砥礪
深承明主之知樞庭方賴於彌綸憲府俄司於糾察亟
陞言責用警官邪殿中資執法之良朝右推得人之盛
正繩直筆方觀擊搏之威尊主庇民行峻謀謨之用某
幸聯末契喜聽新除懷漫刺於門墻阻伸慶謁達空函
於几格徒切歡悰
賀梁諫議啓
顯承詔綍擢長諫垣正臣既用於朝廷公道遂行於天
下凡居庇賴舉切歡愉恭惟某官識慮昭融性資閎博
文高作者追三代之醇深氣養浩然塞兩儀而剛大夙
負經邦之略果膺不世之逢在憲臺高繩愆糾繆之風居
省闥擢補闕拾遺之美上方規恢大業總攬羣工勵精
於仁政之端虚佇於爭臣之烈倘非雅望孰副旁求屈
萬乘以心傾冠七人而首用論思獻納已隆近侍之華
輔贊彌縫行秉洪鈞之重某遠將使指欣聽除音懷慢
刺於門牆阻伸慶謁達空函於几格苐切歡悰
賀陳檢正啓
被命九重糾司兩省端人既進公議攸歸凡在觀瞻孰
不欣忭恭惟某官天資梗亮德性純明名世傳芳望素
隆於門閥象賢濟美聲久重於朝廷十年去國而其守
不渝兩郡牧民而所至可紀賜環入覲前席輸忠益深
睿哲之知擢贊平章之地惟東西二臺之設典中外萬
幾之繁奏報縱横章程靡密欲善彌綸之職必資綜練
之材果副旁求式當慎簡既結知於君相行致位於公
卿某遠假使軺阻通賓謁出綸詞掖喜聞一札之褒持
槖禁塗更徯九遷之峻嚴凝在候福履具宜期茂養於
粹和用亟承於寵渥
答新利路張漕啓
光奉宸綸肅將使指先聲所暨輿論交孚恭惟某官識
慮詳明器能宏博一門蘭玉競秀爽於階庭再世詩書
發英華於事業游刃素更於盤錯亨衢咸跂於飛騰剖
竹分符方列專城之最賜金增秩宜應細札之褒顧經
理於中原資幹旋於外計詢求在列簡畀長材行觀攬
轡之初益振埋輪之譽貔貅列戍迄無匱乏之憂鵷鷺
近班嗣有超遷之寵某未遑馳訊先辱飛緘感佩良深
敷宣罔既
答䕫路范漕啓
朞年報政騰善最於專城一節觀風耀皇華於遠服澄
清所暨喜懌惟均恭惟某官奥學逢原宏材經世持身
粹潔無拱璧之纖瑕遇事剸裁發新硎之游刃洊膺眷
奬擢付將輸方有事於中原實資材於外計登車攬轡
信克紹於先猷鳴玉持荷行徑躋於近列某未遑馳訊
先辱飛緘感佩良深敷宣罔既
賀何内翰啓
顯承詔綍榮踐禁林掌九重制詔之嚴極一代文儒之
選士流歆寵國體增輝恭惟某官宇量宏深性資冲粹
學貫天人之際智窮道德之原崑玉桂枝早植無雙之
譽商瑚夏璉出為希世之珍聲實既孚飛騰果峻霜臺
彈糾雅高三院之稱諫省論思獨冠七人之列既效伏
蒲之益遂膺視草之榮聖衷方急於規恢德意爰資於
播告使訓詞所發如雲漢之昭回則號令之行有風霆
之鼔舞眷兹能事屬在傑才鄭絪上察其小心張說時
推於大手名書案上已聞倚注之深禮絶座中行有登
庸之命某久違英範遠聽除音夢遶門牆悵莫伸於慶
謁言形竿牘知難罄於歡悰溽暑正煩台階尚邈願謹
保綏之節益圖弼亮之功
賀周内翰啓
光奉宸綸擢專翰苑正是久虚之席孰如已試之才四
方聳聞多士歆寵恭惟某官天姿秀穎道學淵源早收
宏博之科徧閱清華之地掖垣瑣闥高論思潤色之功
金馬玉堂極經術文章之選果僉諧於因任遂亟被於
真除白麻推三代之英青簡擅一家之美飛騰壯歲冠
壓近班風雲之契已孚夢卜之求允屬名書案上聞御
墨之新題禮絶坐中有禁林之故事某猥將使指阻造
賓閎内制得賢覺朝家之增重詞宗當路喜吾道之方
亨歲律將窮台符正遠願謹保綏之節用承倚注之心
賀汪侍郎啓
顯膺宸命進擢臺端正論興於朝廷清標聳乎天下凡
居庇賴舉切歡愉恭惟某官識度恢閎才猷超邁學富
九流而達以精微之妙行高一世而卓然純粹之歸自
結淵衷亟儀華貫蓬山讎校特高鴻博之稱柏寺糾弹
益闡端方之譽嘉言既效睿眷有加肆茂出綸之恩峻
躋横榻之任正繩直筆方觀擊摶之風尊主庇民行究
弼諧之用某夙叨論薦欣聽登庸雖流落遐荒莫遂鳬
趨之願然依棲末契尤深燕賀之誠春氣漸和靈襟尚
遠願副九重之倚更加六氣之調
回知渠州張侍郎啓
持使節於湘濱偶逃瘝曠假漕權於梓部益愧叨逾承
空乏以何堪託庇庥而甚寵恭惟某官宏材絶俗厚德
鎮浮游利器於蟠根表疾風於勁草容臺典禮孰居制
作之先從槖輸忠備罄論思之益暫違清禁遠撫名邦
三刀之夢方符五袴之歌已播朱轓皂蓋聊淹師帥之
賢青瑣丹墀行補公卿之缺某夙叨雅眷久闊英風朝
路彯纓曾被餘光之借天涯攬轡復觀善政之成曾柔
削之未修已華緘之下逮其為感幸罔既敷宣
賀湯侍郎啟
寵奉宸綸榮陞禁路粤總司戎之政蔚為從列之光凡在
庇庥舉增欣忭恭惟某官鼎鍾偉量韶濩正音德懋中庸
師聖賢而有法才優通變應事物以無方自峻擢於巍
科頗倦游於常調守道難進得時則行彈擊百寮獨聳
烏臺之望迴翔七寺聿修扈正之官輟卿月於金門輝
使星於玉壘八年夙夜一節險夷惟西南久宿於師屯
故上下俱疲於餽餉帝心憂顧天詔哀矜爰遴擇於通
儒俾主持於大計輕徭薄賦蠲重斂者不知幾科足食
成軍儲羨財而更豐它日兵民兼裕官吏舉安頌聲上
達於四聰歸覲果膺於三接對揚慷慨褒諭頻煩遂以
一世之名臣亟擢九重之近侍論思獻納已高持槖之
風輔贊彌縫行副秉鈞之任某遠聞新命喜極卑情無
從進旅於門牆獲倍賀列但與去思之郡邑同泳恩波
回劉侍郎啟
原隰載驅屬觀風而靡暇里閭在望悵披霧以無階比
修記以方前忽貽緘之俯及謙撝所逮感愧交并恭惟
某官一世名儒三朝近侍經探聖人之藴文為學者之
師勇退禁班久忘情於軒冕樂閒衡宇獨養浩於丘園
雖耆耋而不衰知神明之有相上優晚節姑從琳館之
游時重老臣即聽蒲輪之召某登門未遂攬轡將還莫
窺道德之光徒有典刑之慕
賀新知荆南楊待制除戶部侍郎啟
命出宸廷班躋禁路乃眷大司徒之職國計是資爰陞
小常伯之聯邦基愈固郵音初播輿誦交歡恭惟某官
學識高明材猷強敏雅譽見推於衆論精忠自結於隆
知晉列上卿既益饒於軍賦擢居次對爰均逸於祠庭
屬分帥閫之雄遽貳民曹之劇論思獻納甫持橐於日
邊斂散盈虚將流錢於地上佇膺枋用式副輿言某寖
别光儀忻聞布告其為慶慰罔既敷宣
賀戶部劉侍郎啟
光膺帝命榮領民曹耆舊既升邇遐大悦恭惟某官才
優開濟學探幾深揚歴三朝雅負經綸之志行藏二紀
莫窺喜愠之容兹國步之多艱擇人才於已試可屬大
事無逾老臣亟蒙黃髮之詢遂席青氊之舊入司邦賦
出撫師屯宣勞備展於壯猷注意益歸於宿望僉諧可
必柄用無疑安邊境而制四方暫借流錢之算理陽德
而遂萬物行觀調鼎之功某邈在遠方莫趨崇仞馳誠
千里姑勤竿牘之修竊庇一官更賴帡幪之力
賀戶部張侍郎啟
光膺綸命進貳版曹公朝資心計之良法從闡志行之
效凡居庥庇孰不欣愉恭惟某官宇量宏深風猷凝粹
高文瑞世蚤擢秀於儒林卓識通方荐蜚聲於要路備
更煩使綽著膚公邦禁是司人以不冤而刑罰中地官
攸攝民不加賦而用度饒適當天討之行要在軍儲之
裕肆疇宿望亟畀真除禁闥雍容已罄論思之益巖廊
密勿即攄輔佐之功某將指遐方喜聞新渥匏瓜有守
睇賓廡以無階竿牘馳誠通記司而敢後
賀徐侍郎啟
顯膺綸制進貳版曹豈惟增近侍之光華抑亦係生民
之休戚庇庥所暨鼓舞惟均恭惟某官奥學逢原宏猷
絶俗夙抱經綸之藴荐躋通顯之塗用之則行信其才
之卓爾折而不撓知所養之浩然久去明廷甚辜清議
頃召從於閒館遂亟造於亨衢既陞從槖之聯益峻朝
紳之望為國興利暫資心計之良惟帝念功行秉事樞
之重某屬拘遠部竊聽新除懷漫刺於門牆莫伸慶謁
達空函於几格徒切歡悰
賀趙侍郎啟
光膺宸命峻陟禁班擢由玉牒之英全付版曹之政除
音初播僉論允諧恭惟某官一代偉人五陵間氣素養
楩柟之用出為梁棟之須東平居家為善最樂河間好
古得書至多迹其躬寒素之風固已富經綸之藴軺車
屢駕久揚膚使之聲幕府既開益倚長城之重召從淮
浦獨領地官雅明足國之方深軫富民之慮變通有術
取予咸宜制邦計之盈虚方資長算參廟謨之密勿行
奉明綸某夙仰風猷未窺符采典遐方之餽餉焉稱使
令託大厦於帡幪庶逃瘝曠
賀汪侍郎啟
光膺帝綍進貳天官既法從之得賢覺儒林之增氣凡
居庥庇孰不忻愉恭惟某官學貫六經文追兩漢才出
萬夫之上身兼數器之長獨步妙齡偉五千字掞庭之
對後凋雅操安二十年去國之窮雖歲華方彊仕之秋而
德望比老成之舊載趣召節益簡宸衷遂陞禁省之崇
峻總銓衡之秩衆恨淹回之已甚咸欣汩没之初伸軒
陛雍容正賴論思之益巖廊密勿行攄輔佐之功某久闊
高風忽聞新命門闌在遠干賓謁以無階竿牘馳驅通
記曹而敢後
賀張都督啟
寵冠機廷宏開督府既輟中台之舊用陞亞傅之崇朝
野聳聞華戎胥悦惟將相之用舍係國家之重輕注意
允諧成功可必唐登裴度果收藩鎮之權晉用謝安坐
折淮淝之寇正人既召公道聿彰恭惟某官學貫乾坤
忠輸廟社早際風雲之會重披日月之光德盛勲高佩
四十載安危之寄恩深澤厚傾千萬夫懷附之心出處
百罹險夷一節逢勲華之揖譲資稷契之贊襄亟延間
世之賢來展濟時之略宣威障塞承制邊關隠若長城
折遐衝而有裕偉然巨器降大任以何辭基密命於紫
樞假專征於黃鉞運籌决勝暫煩近弼之一行列鼎調
元即看中書之三入某夙蒙奬借兹聽襃遷遙睇崇墉
莫展殷勤之賀恭裁短削敢稽骩骳之誠
賀陳參政啟
光膺命綍擢秉政機四方聳聞萬口同慶竊以聰明之
主或曠世莫值其臣賢哲之人有終身不獲其位自昔
所歎相逢甚難當上聖之勵精操至權而御下爰得風
雲之佐仰符夢卜之求事非偶然功可立待恭惟某官
氣雄百辟名重三朝堂堂表特立之規凛凛守後凋之
操稽山嘯傲挹外監之高標江左招徕踵太常之舊德
粤陞法從益茂英猷奮巨力以回天竭孤忠而貫日刊
修史牒啟沃經幃徧儀禁路之華妙極儒林之選既論
思之見效宜倚注之彌深以三十年難進之資應五百
載非常之運遂膺圖任入預弼諧人期致主之秋帝恨
用公之晚必將講明憲度復列聖之宏規寢息兵刑畢
真儒之能事盡攄素志以闡洪猷茂凝鐘鼎之勲嗣正
鈞衡之拜某遠將使指竊聽宸綸大厦斯成喜究梓人
之用餘光可借寧憂績女之貧寒律方嚴台階正邈願
加調於鼎食用下荅於巖瞻
知温州謝宰相啟
分帥閫於三山許辭重寄移守符於孤嶼載冒優恩顧
慚衰朽之蹤倍費維持之賜伏念某艱窮滋甚疲苶奚
堪知涯分之已逾懼禍災之叵測殘年多病嗟藥石之
何功隻影自憐弔糟糠之不淑心既凋於憂患力難勉
於亊為仰干從欲之仁曲遂便私之請投閒置散未容
奉香火於殊庭辭尊居卑猶俾宣詔條於名郡獲伸志
願實賴敷陳此盖恭遇某官德業皋䕫機謀伊管收賢
材以凝庶績篤故舊以變澆風有奮庸熙載之能已冠
帝臣之選無養生送死之憾首蒙王道之施方託餘庥
庶逃大戾更藉陶鈞之運早酬田里之歸
湖州到任謝宰相啟
職親地禁非不遇時意廣才疎自難安迹分輔郡顧憂
之託繫内朝供奉之班望過所期感深而歎伏念某蚤
緣薄技冒處周行偶脱簿書之勞寖汙臺閣之選平生
狷介進身恥蹈於它岐半世蹉跎得謗皆繇於非意會
真人之撫運陪多士以充廷誤簡淵衷首躋法從執羈
靮殆逾於千里掌絲綸幾閱於五年每進俚辭輒汙清
覽展轉屢經於戎馬推排遂直於禁林雖荷眷知實憂
顛仆方欲謝歸而埽軌乃蒙差擇以為州風際船回悵
又違於蓬島日邊人至幸未遠於長安兹盖伏遇某官
閣下德當天心勲在王室道合聖人之用舍身為天下
之安危猥憐簪橐之餘嘗接茵馮之末姑捐民社俾奉
詔條惟苕霅之奥區本晉唐之名郡當干戈之際巋然
獨存非師帥之賢何以善後而某素非詳練見謂重遲
况丁多事之時豈任守藩之責第當陳力不敢愛身賜
金爵於潁川知難企及掛衣冠於神武終冀矜從
徽州到任謝宰相啟
比者誤膺明詔擢領偏城地接行朝盖今日股肱之郡
世聯編籍乃平生父母之邦起廢恩深叨榮愧甚伏念
某一從去國十見周星投跡異州誰復過門而問字疲
精斷簡徒知仰屋以著書敢圖三錫之餘仍假一麾之
便遵塗浹日入境班春城郭重来疑千載去家之鶴交
遊半在或一時同隊之魚退省惘然曷為臻此惟蟠木
離竒之成器由大鈞坱圠以無垠兹盖伏遇某官閣下
間出真儒中興名相坐籌帷幄收四方人物之英端委
廟堂復萬里輿圖之舊俯憐衰朽久事退藏爰力挽於江
湖俾再臨於民社尋童子釣遊之處雖就榛蕪望先人
丘墓之墟已寬夢寐幸土思之粗慰宜民瘼之深求敢
不專務拊循仰分憂顧褰帷問俗姑榮衣錦之歸上印
還家終冀揮金之樂
泉州到任謝宰相啟
兹者恭承詔綍擢領藩條深行閩徼之山川幾同叱馭
初見粤人之風俗敢廢褰帷小器易窮大鈞難報伏念
某昨從詞館蒙假州麾方幸餘年自足桑榆之樂乃臨
本郡日虞瓜李之嫌不勝丘壑之情冀返江湖之上屢
叩閽而有請嗟襆被以無從敢圖誤恩更予名郡雖云
龔勝治姑使於撥煩正恐西華材不能於為大兹盖伏
遇某官閣下受天間氣為世元勲吉甫之憲萬邦資兼
文武裴度之師百辟身繫安危俯憐遲暮之孤蹤曾是
禁嚴之舊物特捐重寄用詭成功上虎節於山城換魚
書於海服矧今臨治自昔要衝既先人遊宦之鄉亦賤
子始生之地訪六十年之父老恍若前身佩二千石之
印章敢期今日誓扶衰病誕布隆寬務令俗去於鄙夷
不使民生於愁歎追成父志仰報君恩
宣州到任謝宰相啟
鈞播一麾僅逾旬歲轍環萬里復返中州繇遐陬而移
守輔藩緣衰病而歸榮故里生成至此糜隕以之伏念
某平進孤蹤倦遊晩節少陪英俊闚大觀之圖書老侍
禁嚴執建炎之羈絏雖久收於朝蹟亦頻玷於詔除十
奉絲綸五分符竹比治海瀕之劇不堪風土之殊亟上
封章願還印紱拜散人之號心已向於江湖分凋郡之
憂思復叨於民社既容卧治仍獲生還此盖伏遇某官
閣下社稷元勲廟堂真宰伊尹得聖人之任留侯為帝
者之師主張吾道之權衡分别斯文之涇渭俯憐猥薄
嘗共艱難新建武之官儀不圖前見數貞元之朝士今
已無多記存靡間於闊疎調護曲從於安便付之近地
慰此頽齡况今所領之州自昔焉依之地承泮水貳車
之乏歴三朝兩紀之餘因久吏而長子孫幸嘗諳習見
高年而問風俗敢忘拊循
除郡謝宣撫開府啟
注安危之意有嚴制閫之雄布寬大之條猥預殿邦之
重伏念某仕歷三朝年逾八十雖殘年奄奄待盡田廬
而一心惓惓尚存帝室孰是急流勇退踐角巾東路之
言惟有去後見思詠華屋西州之句盖騶侏儒亡益而
不任事若支離疏有疾而不受功徒費十束之薪空索一囊
之粟故應辭仕詎敢妨功不圖軫簪履故物之遺猶進
冒爵齒達尊之寵兹盖伏遇某官兩京循吏三國名臣
虎觀論經鼇扉視草寓大學士圖書之直聽東諸侯鼓
角之雄猥以庸虚適相先後比還禁路復厠英躔雖龍
豬異閭已不侔而虎鼠同宫亦何間圖齊雲之像固難
並韋郎白傅之賢凝燕寢之香猶堪佇枚叟鄒生之召
代賀范檢正啓
光奉宸綸糾司省闥除音誕布公論僉諧恭惟某官德
粹圭璋學吞雲夢懷濟世之良具挺許國之精忠公西
束帶而立朝尤長專對孟博登車而攬轡綽有餘風方
持節而載驅忽賜環而趨召顧惟東西二臺之設實總
中外萬幾之繁奏報縱横文書填委必得詳明之士俾
躋釐正之官果被旁求式當遴簡鸞臺鳳閣既密輔於
台司金馬玉堂即進登於法從某屬居官次阻造賓閎僻
守邊城遥託千間之庇渙揚大號欣聆一札之傳凉氣
初回冲襟尚遠更願保綏之謹益膺寵渥之臻
代賀孟郡王帥紹興啟
懇辭政路出鎮藩維孤棘叙陞峻班聯於亞傅齋壇顯
拜專節制於舊封恭惟某官以不世之才遇非常之運
用兼文武地極親賢持橐禁林早稱國器視儀揆路益
聳巖瞻丹書盟異姓之王大纛建中軍之帥入參婉畫
出殿大邦艱難百為夷險一意罄送往事居之節協息
民繼好之圖遂秉鴻樞密扶皇極方隂修於内政以坐
折於遐衝帷幄謀謨得輔贊彌縫之道廟堂出處達盈
虚消息之機聖意確留雅懷莫奪雖權分二陜周公罔
憚於居東而望重兩河裴度豈容於在外佇頒綸綍即
政鈞衡寒律方嚴台符尚遠願益調於茵鼎用永輔於
宗祧
代范元作謝除福建漕上宰相啓
貳漕臺於湘外蔑效微勞假使節於閩中猥叨舊物方
黜幽之是懼豈因任以宜蒙已試無聞冒榮有靦竊以
宣九重之德意選任惟精掌一路之利源事權尤重乃
眷八郡之境密鄰二淛之郊昔號奥區今稱近部即山
制茗貢包最盛於清朝並海鬻鹽𣙜禁獨寬於遠俗兼
行數職亶謂劇司必擅強明練達之資乃付斂散弛張
之柄如某者疲駑奚取踸踔數竒詩禮粗傳雖襲箕裘
之緒簡編克勵竟辜場屋之功甫涉通津即膺重寄登
車攬轡徒内愧於家風輓粟飛芻曾莫禆於國賦幸真
儒之宅揆罄綿宇以銷兵已臻歲計之豐弗慮軍興之
乏屬更瓜戍獲對楓宸適四牡以勞還忽皇華之臨遣
王畿漸近舉頭如在於日邊官次非遙屈指俄周於歲
律游宦可希於尺寸居貧亟得於斗升僥倖若斯生成
知自兹盖恭遇某官道包宇宙名塞天淵許身稷契之
間致主成康之上制禮作樂坐觀美化之行任賢使能
畢盡羣材之用載惟草芥亦荷陶鎔重念某早以夤緣
猥承顧盼望房相昂霄之質實出幼年懷孔門附翼之
心預期他日雖更契闊每辱記憐頑金屢入於洪鑪大
匠終收於小木人爾人爾幾干造化之私使乎使乎曷
副咨諏之責某敢不益堅晚節更勉初心問雅俗以周
爰誓將宣力報洪恩而得所敢憚捐軀
代賀新明州潘舍人啟
光膺明命起鎮便藩擁旆之官載勤於徒御涓辰視事
已見於吏民凡在觀曕孰不慰抃恭惟某官學窮淵奥
識洞幾微忠言結聖主之知正色落姦諛之膽三仕無
喜莫窺令尹之心萬鍾何加獨養孟軻之氣揆古無慚
於益友居今最號於名臣暫違表著之間殊咈縉紳之
論遂從琳館假以朱轓俾臨海道之要衝聿壯朝廷之
屛蔽顧威聲之夙播必治行之累彰處汲黯於淮陽實
資重望對賈生於宣室佇啟嘉猷某叨領守符密依蔭
樾所以承流宣化深愧非才並其有邦厥隣庶蒙餘潤
代賀王舍人啟
光膺中制分判西垣聯九重侍從之班極一代詞章之
選士流歆寵國體增華恭惟某官道學精微天資孝友
冰壺比操炯迎風寒露之珍珠璧其文真明月夜光之
寶十年出處一節險夷信直道而不回勵孤忠而自結
致宸衷之簡記首邦獻以招徠玉陛書言金華勸講汩
沒伸於一日飛騰竦於百僚粤自螭坳徑躋鳳閣方庶
政更張之日繄一人總攬之公凡進退於人材當推明
於聖意使訓辭所發如雲漢之昭回則號令之行有風
雷之鼓舞自非火筆曷布洪猷果升不試之才遂正久
虚之席論思獻納已高持槖之風輔贊彌縫行任秉鈞
之寄某特叨異奬尤快新除一佛見前喜初聞於出世
雙魚致遠敢申問於加餐秋暑尚繁禁塗多暇願謹保
綏之節益承注倚之心
代范季思上台守胡端明啟
幾年慕用長懷執御之私奕世從遊夙講通家之好敢
修竿牘自列門墻願眀晞驥之心庶愜登龍之幸地連
雲水海接滄溟仰惟鈞逸之餘綽有分憂之暇名臣所
至必政化以流行盛德攸居宜羣靈之默佑恭惟某官
術優經濟學造精微大策高文擅詞宗於一代宏才偉
器推王佐於三朝青錢連掇於殊科華貫亟觀於闊步
綸掖資代言之美瑣闈還批勅之風忠嘉罄常伯之聯
翰墨妙承明之直聿虚近輔庸待真賢遽辭持槖之勞
遄被剖符之寄考功而試蕭傅少慰聖心作相而倚晉
公行孚民望某備員巖邑絶跡台閎瞻棨戟以無因託
帡幪而有賴載惟仲氏宿綴清班方其當軸之時實有
帡肩之分俛仰已成於陳迹死生乃見於交情諒興宿
草之悲不改寒松之操忝故人之稚弟未拜泰山之容
借冨女之餘光願希當路之力
代賀越帥周子武啟
光膺明命起殿輔藩懷印綬以載途擁旌麾而就鎮凡
居臨照舉積欣愉恭惟某官學洞經綸材全康濟優游
守道素高恬退之聲豈弟宜民夙擅循良之譽既結知
於聖主遂亟踐於要津歲律載同維持三院臺綱聿振
聳動百僚身暫去於朝廷忠不忘於王室惟山陰之重
地實浙左之大藩紫盖黃旗嘗會諸侯之狩碧幢紅旆
端居連帥之雄自非一世之忠嘉曷稱七州之屛翰果
膺妙簡式副具瞻玉帳宏開聊挹鑑湖之勝鋒車趣覲
行參鑾殿之華某久願登龍兹叨分虎萬間廣厦幸遠
賴於庇庥千里專城阻親承於約束
代賀丞相除左僕射啟
國播大號敷告外廷時推真儒登庸上衮益茂九重之
眷具嚴八表之曕竊以人主之職無它惟論一相冡宰
之司至重實總百僚任不專則不足以盡良弼之才位
不極則不足以崇宗臣之體仰聖神之撫運窮禮貌以
敬賢自非希世之英曷稱羣公之冠恭惟某官際天偉
度驚代宏才道德過於古人聲名震乎絶域不清不濁
量吞千頃之波至大至剛勇奪三軍之帥再躋揆路獨
秉化樞凜然山嶽之弗搖炳若蓍龜之先見鎮兹雅俗
息胥動之浮言折彼遐衝挫方興之彊敵定廟謨於帷
幄還兵柄於朝廷收漢家總攬之權蔑唐室驕彊之患
威儀整肅始知皇帝之尊庚甲昭明畢聞天子之詔紳
緌聳若介胄帖然亟章已試之才遂正久虚之席顯
秩肆頒於異數新封改錫於巨邦聿隆勲業之褒備焕
典章之盛倚裴中立足以破賊方仰副於宸衷酬李文
饒恨於無官當益承於帝寵嗣觀丕績永底泰和某遠
把州麾阻趨相府感恩私而結戀聆冊命以增愉微物
何知夙賴洪鈞之播餘生所托尤欣廣厦之成
代宰相生日回韓樞密啟
戶外桑蓬追記始生之日鑑中蒲柳益驚漸老之姿豈
謂某官曲軫眷懷特貽緘翰申之善頌有榮華衮之詞
夀以多儀更厚白紵之貺
代王守上樞密張郡王啟
專城冒寵久代匱於江津易地偷安復承流於山郡拜
恩良厚受任惟慚伏念某蕞爾謭材枵焉晚學羞抗塵
而走俗盍去故而取新褊淺何堪夙起林廬之興超踰
已甚尚分民社之憂頃守當塗實居屬部方邊塵之肆
侮覩幕府之徂征外患滋深羣情大駭上憑威德下鎮
危疑迄臻凱奏之旋僅免軍興之乏艱難備歴曠弛居
多非仰賴於恩私固莫迯於譴戮繼露親嫌之請載蒙
朝命之頒舍控扼之要區就清閒之偏壘凡兹僥倖實
出吹嘘兹盖恭遇某官略邁孫吳功齊方虎昭精忠於
白日格盛烈於蒼穹出振天聲有是遒之四國入謀王
體無不獲之一夫致使衰遲亦叨委寄某敢不撫綏氓
庶遵守詔條既盡事君之忠畢酬知己之遇策勲第賞
倘弗廢於微勞碎首捐軀詎敢忘於大造
代梁尚書除知温州謝宰相啓
殊庭竊食方退託於鄉閭便郡分憂忽起膺於民社懇
辭莫獲就任惟慚某濫竭凡材亶逢興運紫禁早塵於
從槖朱轓歴典於名城績無毫髮之可稱恩比丘山而
更重當上聖規恢之日實羣臣奮發之秋每勵疲駑過
蒙鞭策偶緣抱疾亟請奉祠粤歲律之未周已使符之
再假技止此耳本乏牧人御衆之長行或使之復輟問
舍求田之計扁舟徑往衡宇匪遙既諳風土之宜且免
道路之役遂私至此圖報若何此盖伏遇某官盛德格
天元勲盖世畢盡人才之用仰觀帝業之隆顧簪屨之
甚微出甄陶而最久念故舊無大故曾莫忍於棄捐謂
宴安不可懷庸載加於委寄記憐益厚終始弗渝某敢
不勉布皇恩勤思善治洪鈞所播已深坱圠之功夏屋
斯成尚賴帡幪之庇
代范相家謝婚啟
夾輔同心爰考賜盟之舊通婚繼好願諧合姓之歡倘
惠徼福於前人宜重問名於初日伏承令妹夙漸聞見
已高風絮之才某姪粗有性靈可授籯金之訓敢因媒
妁用締姻聯衰門豈李鄭崔盧顧華胄非吾偶也羣從
有封胡羯末俾小兒得我師焉輒效鄙誠佇承嘉命
代徐守通婚啟
有室有家庶惟男女之願相求相應盖緣聲氣之同輒
忘非偶之嫌用謹及時之義某男某磨礲儒業粗承弓
冶之傳令姪女漸漬德風實表閨門之秀既通媒氏許
結姻聯合卺共牢已諧於吉卜儷皮束帛敢效於微誠
