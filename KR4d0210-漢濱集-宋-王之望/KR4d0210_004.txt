漢濱集卷四宋王之望撰
表狀
賀皇太后回鑾成書表
慈闈久服大典初成垂簡策以增光罄幅員而共慶竊
以鄭開大隧猶誇考叔之功漢割鴻溝乃逸侯公之語
傳傷溢美史恨闕文偉哉聖孝之隆著此信書之實恭
惟皇帝陛下樂天而保大屈己以寕親億萬斯年躬定
太平之業五十而慕日承長樂之歡冠百行以無前作
一經而詔後臣遠將使指阻造朝班編之詩書喜鋪張
於偉績老於文學期歌頌於中興
荆門軍謝到任表
傳經庠序愧非重席之才假守湖山更忝分符之寄肅
趨官次祗戴君恩伏念臣窮苦寒生羈單冷旅始延世
賞旋策賢科逢聖代之崇儒入賢關而講藝三年訓詁
安朝暮之虀鹽萬里丘墳感春秋之霜露惟兹小壘密
接故鄉久深懷土之情忽冒專城之寵田萊雖曠已稍
復於流逋風俗還淳爰絶希於鬭訟獲承人乏實便已
私此蓋伏遇皇帝陛下功濟羣生仁侔列聖不泄邇不
忘遠允恢無外之風在知人在安民尤謹惟良之選顧
雖庸鄙亦玷使令臣敢不悉意頒宣究心撫字顧聖朝
有勞來還定之政可舉而行使斯民無歎息愁恨之聲
庶免於戾
潼川運判到任謝表
熊湘持節方虞瘝曠之誅梓蜀觀風忽假轉輸之任叨
逾滋甚感惕交深伏念臣儒業荒疎吏能淺薄比玷外
臺之寄朅來南嶽之陽道德意志慮於遠民雖殫夙夜
行歛散阜通之良法蔑效涓埃敢期申命之頒曾靡終
更之待矧潼江之一道亞益部於四川惟將漕之攸司
久攝官而虚次俾承空乏宜屬賢能豈謂凡才乃膺遴
選此蓋伏遇皇帝陛下躬湯一德執舜兩端王業載隆
久同符於治古使華分遣尤加意於遐方故雖綿弱之
資亦誤使令之末臣敢不悉心餉餽畢力驅馳謹留州
送使之常務一遵於憲度體足國裕民之制期兩便於
公私
潼川提刑謝到任表
久司飛輓之權曾微善最就易平反之職不改部封命
節增華汙顔有靦伏念臣早專樸學晚竊賢科顧朝廷
渥澤之所加何臣子㳙埃之足道祗安愚分忽誤明恩
惟諫官御史之昌言必大夫國人之公論敢圖列薦濫
采虚名遂煩聖造之曲成斯實清時之盛美資聯内閣
奉裕陵丕顯之謨體重外臺光蜀道皇華之遣静思疎
逖可謂超逾此蓋伏遇皇帝陛下日月照臨乾坤覆育
申九歌於帝典嚴八柄於天官信任臣鄰曾四目四聰
之弗壅甄明爵賞雖一嚬一笑以無私致若孤蹤亦膺
異寵臣敢不激昂晚暮黽勉事功雲漢昭回方問乘槎
之上井參捫歴更輸叱馭之忠
茶馬司進馬狀
位正九重欣覩聖明之造心傾四海願修職貢之祥前
件馬來自殊方育之外廐載驅遠路雖慚八駿之良入
獻大廷敢備七騶之副
茶馬司合進銀馬狀
盛德重明出撫帝王之運綿區同載畢修臣子之恭前
件物常賦之餘殊方所出精良入貢間居三品之珍駔
駿效牽敢備七騶之副
皇太后聖筭八十賀皇帝表
三朝受籍屬臨文德之朝萬歲稱觴式展慈寧之慶化
流寰宇歡動宫闈恭惟皇帝陛下性體堯仁躬行舜道
於斯為盛承太姒之徽音受祉既多小魯侯之燕喜禮
成中禁福集新元孝感仁明格母儀於上壽澤施耆艾
慰人子之至情臣承乏外臺與聞盛事千官入賀想環
珮之丁當四海霑恩快雷風之鼓舞
皇太后升遐慰皇帝表
夙鍾慶祚誕育清躬艱難百罹從先皇而北狩始終七
閏享大養於東朝方延上壽之期光撫中興之運何期
窀穸永隔晨昏恭惟皇帝陛下孝慕至深悲摧罔極願
追承於理命用少抑於聖情臣使事有拘不遑奔赴闕
廷臣無任銜哀抱痛擗踊感傷之至
謝授太府少卿四川總領到任表
貳列卿於外府猥厠廷紳主經賦於上游仍將使指省
躬曷稱拜命知榮伏念臣少本拘儒老為俗吏偶明時
之弗棄乃煩使之屢更去朝初自於乞麾入蜀繼叨於
移節驅馳九載綿歴五司雖殫夙夜之勤蔑有㳙埃之
效薦蒙增秩比復賜環雷電取將已下仙官之敕蓬瀛
且至却回方士之船渙號申頒訓詞溢美亞班聯於七
寺之長督餽餉於六師之屯引私諱以有陳觸報聞而
莫避凌兢就列顛仆是虞此蓋伏遇皇帝陛下道配施
生恩函動植公聽逹四聰之壅兼收屈羣策之長詢事
考言判人材之真偽循名責實極王政於清明致若孤
蹤亦塵劇任臣敢不交修食貨兼裕軍民江漢朝宗徒
抱愛君之志井參捫歴益堅許國之心
謝授太府卿表
主計坤維苟逭曠官之責陞華月寺忽驚增秩之榮更
膺修舉之褒愈切叨塵之愧伏念臣早專儒學初乏吏
能於財賦以何知尤性資之所短矧當調餉乃誤使令
宿重戍於三邊開新疆於兩路轉輸麄給皆朝廷申畫
之明凱捷屢騰實將帥驅馳之力夫何綿薄猥冒恩光
此蓋伏遇皇帝陛下仁孝獨隆德刑並舉聰明睿知而
不殺偉略無前是非賞罰之已明微勞必錄故雖疎遠
亦被甄收然臣衰病日侵事功難彊投閒置散已屢貢
於忱誠治劇濟煩恐終辜於寄委願回淵鍳俯照丹衷
賀降赦恢復州軍車駕親征至建康府表
敵勢方張國威旋振輿圖席卷宣渥澤以規恢禁旅星
陳幸留都而經略普天同快振古希聞竊以皇天眷有
宋之仁全付所覆強敵乘中衰之運洪惟作威慨念遺
黎久淪虐政屬烽烟之告警渝信誓以稱兵不戢自焚
果速乾谿之禍有征無戰遂收淝水之勲勞軍親屈於
時巡撫遠肆推於霈宥恭惟皇帝陛下沈幾獨運英武
無前以安民保大之心伸取亂侮亡之舉天回日轉爰
興順動之師雨施雲行用慰來蘇之衆漢祖威加於四
海唐宗耻雪於百王臣備使遐陬欣聞盛事執玉帛而
趨禹曾莫陪方嶽之朝被金石以昭聖功願刻神丘之
頌
天申節賀表
赤伏告祥式應興王之運濁河變色聿丁誕聖之期彌
月載臨普天胥慶竊以社稷靈長之祚有開必先祖宗
積累之休克昌厥後方斗樞之呈瑞適星火以揚輝實
真人受命之符見炎德中天之兆恭惟皇帝陛下順帝
之則與神為謀堯巍巍而成功已清國步舜業業而致
孝允格天心措一世於安榮躋兆民於仁壽屬此載生
之節肇稱久曠之儀廣庭上萬歲之觴百辟獻千秋之
鑑九賓咸設六樂具陳長樂承顔應記熊羆之夢寶鄰
修聘永休貔虎之師臣濫守偏州莫觀盛禮祝松椿之
筭願效華封傾葵藿之心徒瞻魏闕
寶運有開亶聰明而作后寰區胥戴祝富壽以多男凡
懷傾日之心共慶流虹之旦竊以歲在娵訾之分藝祖
肇生律中蕤賓之音大辰畢見惟聖神之誕育推年月
以應期知真人受命以同符昭大德中天之有兆恭惟
皇帝陛下明同離照健恊乾行舞階敷虞舜之仁問寢
躬文王之孝鴻圖永固方將混文軌於車書鳳歷長新
豈特等山河於帶礪臣軍符濫假官守攸拘稱萬歲之
觴阻趨漢殿上千秋之鑑徒慕唐臣
賀太上皇帝遜位表
淵衷素定上格皇天神噐至公親授天子乾坤清謐華
夏懽呼恭惟太上皇帝陛下政始憂勤功收保定正南
面而恭已三紀垂衣為天下而得人一朝脱屣發於獨
斷不待耄期戴黃屋以非心神交姑射席白茅而問道
壽比崆峒臣久荷寵靈遠司餽餉讀詔書而有感頌歎
徒深仰遜德之無前名言曷既
茶馬司賀太上皇帝遜位表
遜位元良法大公於堯舜儲神淡泊娱至道於羲皇曠
代希聞溥天同慶恭惟太上皇帝陛下功超䆳古澤被
生民積三祀之憂勤既臻耆定厭萬幾之繁委自處沖
虚𦕈大物而游於初舉神器而授之子必得其壽如聖
德何以加兹不離乎真非至神孰能與此臣親逢闊典邈
在遠方績效無聞已辜恩於使節馳驅既久徒結戀於
君軒
賀皇帝登寶位表
惟天與子聿膺内禪之傳為民作君光撫中興之運九
廟有尊安之勢萬方同愛戴之誠恭惟皇帝陛下德本
天生學由日就英特同符於藝祖慈祥並美於仁宗方
上皇以昭曠宅心厭錢糓甲兵之問宜聖主以元良繼
體為謳歌朝覲之歸百姓與能諸神受職揖遜行巖廊
之上孝慈形宇宙之間盛事無前道已尊於二典高風
所暨化終格於三苖臣濫厠卿聯出將使指飛龍御極
欣逢踐阼之辰流馬餉邊莫預稱觴之列
茶馬司賀皇帝登寶位表
監國撫軍方重元良之寄握符秉籙遂膺揖遜之歸和
浃三靈歡均四海恭惟皇帝陛下道参蓋軫英類祖宗
天生德以應期人與能而歸命帝堯克譲既高黃屋之
心夏啓有光果獻大横之兆爰正重離之位肆推作解
之恩臣濫綴卿聯肅將使指六龍在御徒仰慶於時乘
百獸旅庭曾莫陪於率舞
謝權戸部侍郎充川陜宣諭表
解外計於坤維方趨召節攝貳卿於民部就假使軺懇
避莫伸凌兢罔措伏念臣早更多難晚遇明時以疎拙
之腐儒玷光華之煩使併搃四川之賦粤躋九列之聯
未乏軍興實禀朝廷之令初無吏最偶寬司敗之誅屬
衰病之寖加覺事為之難彊懼瘝劇任屢匄真祠俄奉
命以造朝已理装而即路宸綸載下從橐超升留二星
参井之墟停八月斗牛之泛惟版使設文昌之副未始
外除而王人專德意之宣必由中遣夫何凡品獨誤殊
恩此蓋伏遇皇帝陛下道本心傳學由日就以重華文
命之懿承貞觀開元之風詢事考言特謹人材之用循
名責實坐觀王政之行遂使孤蹤亦叨重寄臣敢不爰
咨遠俗誕布皇靈陳力無堪徒抱捐軀之志投閒有請
終希從欲之仁
謝授戸部侍郎参贊軍事表
領邦計於版曺再叨舊物佐樞臣於油幕仍冒新除顧
綿薄以奚堪負憂惶而罔措伏念臣幼專樸學老際昌
辰忝列卿之秩而搃軍賦於西南偹法從之聯而宣王
靈於梁雍徒承空乏曷補事功引衰疾以匄閒奉真祠
而得請平日之孤忠自信豈恤乎羣愠之浮言當官則
直道而行所恃者清朝之公論儻匪聖明之照難逃讒
慝之傷洎全璧以遄歸俄賜環之亟下方辭召命已錫
贊書惟柬記之若斯信糜捐而莫報此蓋伏遇皇帝陛
下堯聰稽古舜孝重華情偽周知日容光而必照震驚
是堲雪見晛而聿消故雖疎逖之蹤亦誤頻煩之寵然
臣心欲為而力不逮耄既極而病復侵若辜奉於洪恩
必盡隳於素節欽承威命未容伸傴僂之私俯鍳丹衷
尚終冀精誠之感
謝吏部侍即表
再貳計曹初無補報亟陞選部益愧叨逾仰戴恩私伏
深震悸伏念臣比緣抱疾亦既投閒旋召復於故官仍
外參於督府洎蒙賜對遂俾留中繼寓直於禁林俄出
將於使聘未决辭榮之請益懷避事之心期仗節以還
歸即匄祠而引去豈圖僥倖更冒寵光此蓋伏遇皇帝
陛下唐帝聰明漢皇豁逹賢才是急形夢想於精神賞
罰靡輕嚴笑顰於勸沮致兹冗職亦誤褒遷臣敢不戒
在瘝官審於量已不能者止况堪衰病之侵有欲必從
終冀生成之造
辭免參知政事表
超陞政地跼蹐靡遑荐奉德音懇辭未獲瀝危衷而瀆
叩冀淵聽之終回竊惟以明主而責愚臣何能稱塞以
小材而膺大任必至顛隮矧今聖哲馳騖之秋非如國
家閒暇之際錢糓甲兵之問日至廟堂毫釐晷刻之差
患貽寰海使陪國論正藉人材如臣早實腐儒晚更煩
使雖到關甫周於一歲而乘軺凡閱於三時内充諫諍
之員外忝將明之寄有何績效遽冒登庸顧微臣自愧
於心顔則公議豈逃於指目伏望皇帝陛下保全孤迹
追寢誤恩若以為粗可使令願容臣伸辭尊居卑之義
或猥欲加之德意願遲臣宣積日累久之勞庶幾授受
以無譏可免叨逾而取戾
謝除参知政事表
備争臣而諭旨蔑著顯庸躋政地以出綸驟膺親擢控
忱誠之懇切頒訓告以頻煩拜命若驚省躬甚惕竊以
虞舜紹唐堯之緒五臣舉而至治彰武王恢周室之基
十亂升而大勲立惟輔理承化者非一賢之略必同寅
恊恭而廣衆正之求矧今三邊未寧庶事多舛民生既
匱國是易搖天災時變之占每深寅畏旰食宵衣之慮
特軫憂勤陛下妙簡臣隣旁招俊哲列之丞弼責以謀
謨蓋將外撫四夷内修百度振藝祖創垂之統酬光堯
付託之誠自非兼文武之弛張效忠嘉於啓沃學䆳古
今而通其變才周軍國而措之宜則何以上贊辰猷下
符僉論如臣者斗筲小器鉛槧腐儒徒以險阻艱難之
備嘗稍諳俗狀故於東西南北而不擇自勵公程久絶
望於榮塗復何心於晚節向者召從巴蜀歸覲闕廷初
無左右之容遽被神明之照未更一歲殆及九遷版部
銓曹綴獻納論思之末禁林諫苑充文辭言語之官皆
暖席之未遑已抗旃而于邁心欲為而不逮者精力勞
則有而何取於事功遲休榆塞之防秋匄老莵裘而卒
歲敢期僥倖乃爾超逾除二府之自外方追慶歷名臣
之殊遇由七人而參大政蓋本朝歴世之罕聞兹蓋伏
遇皇帝陛下照讒誣若七政之明定許予若四時之信
祗承於帝思鋪張不世之休無競維人每夢想非常之
士遂令猥𤨏亦玷登庸臣敢不鞭策疲駑支持衰病仰
體丁寧之旨對揚特逹之知際會風雲方快覩亨嘉之
運奉承教令期助成宏遠之規
除參知政事謝德壽宫表
禁闥備官冒綴七人之列巖廊陪議驟參四輔之聯仍
兼總於事樞俾悉聞於國論恩榮不次指目謂何伏念
臣識昩經邦才非濟務少專末學粗知涉獵之勤晚際
昌期積有超逾之愧自横經於太學旋揭節於外臺雖
崎嶔流落之備嘗顧智略謀猷之莫效繡衣直指曾微
膚使之稱華衮示褒冞益孤臣之懼逮嗣聖紹開於景
運宜熙朝並列於羣材藐是陳人躋於法從矧帷幄方
恢於遠馭而干戈未戢於中原畢千慮以陳愚冀寬宵
旰罄一心而盡瘁曷補㳙塵敢意孤蹤遽叨巨用此蓋
伏遇光堯壽聖太上皇帝陛下軫深仁而念舊擴大度
以包荒曲盡初終致兹圖任君臣胥契真成千載之逢
神聖相承曷副重離之照惟堅素節以報洪私
謝除端明殿學士表
輔政巖廊實曠近司之職奉祠珍館猶叨祕殿之名抗
章爰罄於懇辭出綍重勤於中諭危衷易感衰涕交零
伏念臣濫得虚名本無實用雖屢膺於煩使曾靡效於
微勞召於久外之中遽有非常之遇粤由侍從擢寘疑
丞自知綿力之不任幾犯威顔而引避屬邊隅之正擾
致志願之未伸卒繇罔功上辜殊奬人言荐至宜典憲
之必加聖度優容暴愆尤而弗忍曲全體貌以示眷憐
深慙顛仆之餘特費保持之力兹蓋伏遇皇帝陛下聰
明天縱忠厚風移嘉善而矜不能士無失職觀過各於
其黨民用歸仁故俾孤蹤獲逃重譴臣敢不杜門念咎
擊壤待終尊主庇民已負平生之志殺身報德空餘未
死之心
除端明學士謝德壽宫表
預政罔功已曠輔臣之職奉祠竊食尚叨秘殿之名撫
已知慚拜恩有靦伏念臣本無實用濫得虚名曩煩使
之屢更曾微勞之莫效召從遠外服在論思所除者乃
中外之要權所任者皆安危之重事遂由諫省起寘政
塗獨深明主之知躐處羣工之右實道家之所忌宜衆
怨之必歸雖英賢任此以猶難以罪戾居之而豈免果
嬰物議致聖神曲費於保持特屈刑章俾體貌得全於
終始危蹤未隕厚德難名兹蓋伏遇光堯壽聖太上皇
帝陛下視遠惟明允恭克譲彰善癉惡炳日月之照臨
忘過計功廓乾坤之覆育故如孤弱亦逭顛隮臣敢不
自訟前非益堅素守桑榆晚景知莫報於涓埃松栢歲
寒誓弗渝於金石
謝賜臘藥表
一札細書幸拜王言之寵萬金良藥恭承御府之頒加
體貌以冞優銘肺肝而不朽伏念臣猥蒙隆眷易守名
城顧惟宣化之初未有及民之效方日虞於瘝曠乃上
軫於記憐錫以寶匳實之珍劑增榮改觀咸知聖主之
不遺蠲疾去痾頓覺殘骸之復壯兹蓋伏遇皇帝陛下
恭而接下仁以愛人謂臣昔與政機曾忝贊㐮之任念
臣今叨郡寄適當凝冱之辰爰示匪頒用加摩撫臣敢
不仰承嘉惠欽挹至和邪氣不奸庶逭陰陽之寇餘齡
可引難酬天地之恩
謝賜臘藥表
臘曰嘉平適届祁寒之候禮亦異數特頒名劑之珍拜
賜有加感恩無極伏念臣禀資愚陋遭世休明一叨閫
寄之行兩見歲華之易顧桑榆之晚矣恐衰病以相陵
有草木之滋焉庶頹齡其可制曲荷記憐之及乃分服
餌之良五色有光萬金非重兹蓋伏遇皇帝陛下仁能
濟衆惠足使人謂臣頃在政塗曾預都俞之末念臣今
居藩服或愆調攝之宜假以寵靈示其體貌臣敢不欽
承茂渥仰戴洪私何必餐霞徒愧頭顱之老未先溘露
庶殫藥石之忠
謝賜歷日表
閏以正時欽授若天之歷言惟作命誕敷率土之臣凡
在照臨廸知遵奉恭惟皇帝陛下輔宜交泰合德純乾
其智如神心鑒二篇之策以星為紀面稽七政之衡肆
頒致日之書式定歸餘之歲臣敢不仰承帝則俯相民
生春析夏因深體奉時之意夙興夜寐聿求熙績之方
謝賜歷日表
奉若天道爰建於夏正欽授民時聿遵於堯典伏膺歲
錫祗拜王靈恭惟皇帝陛下功配堪輿德高宇宙調四
時於玉燭轉一氣於洪鈞懸象日月星辰式觀大運布
治邦國都縣普及綿區臣監守偏城亦叨寵錫頒宣皇
澤雖慙符竹之分申勸黎元庶謹田桑之候
謝水災免降官表
告災敢緩宜從必罰之科宥過以寬特反惟行之令拜
章自劾畫旨報聞懼劇履冰感深漏網伏念臣性尤疎
戅老益眊昏尚承乏於海邦實虚糜於廪食頃者風潮
之變稍為秋稼之傷曾弗預言殊乖共理數馬以策而
遲其對所以嚴事上之恭畫跎為足而敗於成蓋欲條
惠民之政既素體憂勤之意乃或稽疾苦之陳顧鐫秩
以猶輕何計功而幸免此蓋伏遇皇帝陛下仁同天覆
德與春温樂善無厭雖微勞而必錄使臣以禮非大故
而不遺致令曠職之孤蹤得逭黜幽之重譴臣敢不捐
軀效報没齒銜恩罪不逃刑當益勵古人之節退思補
過庶不貽明主之羞
謝遺漏放罪表
政無善狀災延及於千家國有常刑恩特寬於三尺省
愆無措徼幸居多伏念臣猥冗無堪叨逾已甚辭价藩
而引疾移便郡以空飡雖支離老病之餘不勝其憊而
勉強米鹽之細無敢弗勤然撫字乖方布宣無術積其
釁咎馴致禍殃盲風怪雨之相仍三時薄害回禄祝融
之不戢連日煽威計間架而甲令有誅待譴訶而封章
亟上纍然席藁凛若負芒敢期解網之仁誕委覆盆之
照貸其罪戾爰及官僚收召驚魂即安舊服此蓋伏遇
皇帝陛下量函四大明察萬微任賢使能既振中興之
烈記功忘過更隆上施之光致若孤蹤得逃重劾臣敢
不仰遵訓敕俯恤困窮書焚室而寬征稽前人之令典
徙積薪而曲突為後日之預防
代梁尚書賀皇后受冊表
柔日載涓長秋肇建宫闈增重臣妾均歡竊以虞舜之
仁始刑於媯汭文王之道亦盛於周南欲紹前芳實資
内輔必有天作之合乃成王化之基恭惟皇帝陛下睦
族移風明倫訓俗心正而朝廷正德本躬行家肥而天
下肥治由内出比徇羣臣之凟聿開萬世之休爰正坤
儀用宣陰教東朝問寢方仰紹於徽音清廟奉嘗益助
成於聖孝臣猥叨琳館阻上瑶觴卷耳知臣下之勞式
歌采采螽斯宜子孫之衆行詠詵詵
代賀皇后受册表
誕揚涣號顯正坤儀喜動宫闈慶均寰海竊以聿來胥
宇姜女開岐下之基憂在進賢后妃致周南之化或共
濟艱難之運或弼成信厚之風考其以御於家邦莫匪
造端乎夫婦洪惟盛世兼紹前徽允資内助之良克振
中興之烈果膺天命式厚人倫恭惟皇帝陛下德本建
中道先正始修己而安百姓睦族以和萬邦王假有家
治蓋由於身率天立厥配祥靡自於人為采北闕之封
章遵東朝之慈訓謂九重大養豈佐餕之可虚而七廟
明禋實助祭之攸重神人咸契龜筮告從寶册有光椒
塗載闢陰佐陽而成歲方密贊於元功月遡日以生明
永安行於黃道臣遠聞盛事内切歡悰稱萬歲之觴阻
趨班列賦百男之雅願播聲詩
代台州王守謝獻助奬諭表
邦用不貲爰效涓埃之助王言下逮忽膺綸綍之褒仰
荷寵靈伏深榮幸伏念臣身叨郡寄世受國恩夙懷事
上之誠粗識愛君之義謂朝廷有非常之慶當備禮容
而臣子修不腆之儀乃其職分方憂菲薄用速譴訶敢
意孤蹤上塵睿奬忽奉璽書之訓頓生蔀屋之輝固將
垂示於子孫豈但讙傳於民吏此蓋伏遇皇帝陛下使
臣以禮御衆以寬禹儉自將惜兆民之財力舜聰旁逹
知羣下之勤勞故雖一介之微亦拜十行之賜臣敢不
益堅晚節更勵愚忠庶傾葵藿之心少答乾坤之施
代賀元會表
寶歷更端布王春於四海正衙受賀復元會於三朝華
夏駿奔乾坤交泰恭惟皇帝陛下堯仁天覆湯聖日躋
成功德以告神明觀會通而行典禮接千歲之統已啓
中興立一王之儀式彰盛節樂奏四夏廷設九賓舞千
羽於兩階執玉帛者萬國垂衣南面始知皇帝之尊上
壽東朝益顯聖人之孝臣遠紆郡紱阻造朝班夢想鈞
天莫陪於獸舞心馳魏闕徒切於葵傾
代謝御書表
金石騰輝爰闡宸奎之祕圖書拜賜永為魯泮之藏黌
舍生光山城動色竊以書契之作肇自鴻荒古今所傳
可論工拙邈哉千載逹者幾人厥有楷法通神草書入
聖皆由專習故克名家罕聞萬乘之尊妙極六書之藴
抽寶跗於暇日錄方册之微辭誕布多方式昭大訓恭
惟皇帝陛下能由天縱道本生知博學而無所成名多
聞而守之以約投戈講藝窮經史之淵源肆筆成書陋
鍾王之體制寫之琬琰炳若丹青付以學官示一人之
稽古頒諸寰宇俾四海以同文臣叨領銅符獲觀寶蹟
諸生服化非關師帥之承宣百世傳芳自有鬼神之守
護
代誅叛卒謝放罪表
兇卒結謀自干誅戮守臣專殺宜正典刑方引咎以懷
憂忽䟽恩而善貸法因人屈感與涕并伏念臣學昩變
通性尤樸鄙比誤膺於朝命遂濫綰於州符宣布十行
務存於寬大奉遵三尺但守於廉平空勞撫字之心蔑
著循良之效屬國家之安靖駭士卒之猖狂輒起異圖
隂規竊發密行蹤跡遂審誰何授以姓名悉皆擒獲方
此倉皇之際不無反側之虞止流殛於渠魁靡推窮於
詿誤術乖牧御既莫杜於姦萌事出權宜仍不遑於奏
覆深惟罪戾甘俟譴訶豈意矜容得從幸免伏遇皇帝
陛下堯天廣覆湯網大開文德洽於好生神武成於不
殺戢兵禁暴坐臻四海之安忘過記功畢盡羣材之用
故雖重負亦逭嚴科臣敢不益勵愚忠勉酬聖造仰體
中和之政用思寬猛之宜羊去敗羣俾善良之無害馬
不窮力期疲瘵之少甦
