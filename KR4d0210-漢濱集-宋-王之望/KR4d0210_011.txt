漢濱集卷十一宋王之望撰
啟
通鄭資政啟
泰山北斗久崇道德之高白日青天未快儀型之覩望
台符之兩兩懸風旆以搖搖顧姓名嘗掛於齒牙則書
記宜攄於肝膽輒效小人之竿牘自通夫子之門牆流
水高山或賞音之可遇夜光明月如按劍以奚憂願明
晞驥之心弗拒躍螽之懇恭惟某官才優王佐學擅儒
宗世濟美以傳芳天生賢而瑞聖守韋平之經藝自取
殊科振王謝之家聲荐躋華貫出入鳴珂之里翺翔持
槖之班文采風流望高當代論思獻納寵冠邇聮夙懷
經濟之心適際艱難之運十年險阻一節始終守義奮
忠知疾風於勁草釋紛解難游利器於盤根信行蠻貊
之邦氣吐虹蜺之上卒柔勁敵並締歡盟寬萬乘宵旰
之憂復九重晨昏之養魏絳和戎而利晉較力非難子
貢霸越而亡齊論功孰大計安海㝢勲在旂常俄陞祕
殿之嚴仍秩輔臣之峻錫膏腴於樂土奉香火於殊庭
用均出處之勞益養弼諧之望和合二國已賴鄧芝之
功鎮撫四夷將奉陳平之對未拜鼎梅之命忽纏風木
之悲朝廷暫失於倚毗聖主深憂其毁瘠高士致生芻
之弔門人廢蓼莪之篇忠孝兩全身名俱泰雖縗麻有
制方深追遠之思然金革未消佇下奪情之詔勉辤苫
塊入正台衡用承夾輔之盟大振中興之烈某儒冠寒
士侯泮冷官素潛附鳳之心終冀登龍之幸鷄鳴狗盗
倘容下座之收蟲臂鼠肝久藉大鈞之播嚴凝在候追
慕難堪願少抑於孝思用仰酬於睿眷
謝及第啟
階任子之恩已更賤役應興賢之詔復忝巍科循鄙分
以非宜撫疎才而自愧竊以國家惟百年之計留意人
才學者以一日之長致身科目凡彼公卿之蹊徑悉由
文字以權輿始類浮文終收實用遂使清朝篤意謂糊
名較藝之足憑後進希聲以射策决科為可貴故此艱
難之際亦嚴搜選之方神州尚隔於一隅江表自稱為
多士雖未復限淮之地亦不虚造牓之天方三祀之亮
陰肅九重而恭默龍池輟試將權衡於近侍之臣鴈塔
書名等甲乙於春官之考訓辭甚切聖意有加精求賦
日之才博采濟時之略謹其聲律蓋將觀組織之工訪
以古今所以考經綸之術自非詞兼衆體才擅數長則
何以副睿哲之旁求處英賢之上列如某者衣冠寒族
庠序晩生無博觀廣覽之資有孤陋寡聞之累專心弱
歲攻書劍以徒勞刻意前修佩韋弦而自飭妄起功名
之意早遊教化之原博士一經生徒數載月程文藝屢
收得雋之功秋試賢能亦在先鳴之列自詭穿楊之審
不知拾芥之難龍門未躍於西河鯨鬛遂掀於東海合
繻以出彈鋏而歸繼纏風樹之悲無復星槎之興十年
兵火脱患難於中原萬里風波從衣冠而南渡講道於
絶糧之際談經於弛擔之餘素患難以安行嘗險艱而
已備偶緣世賞獲厠官聮鐵違鑄硯之心金負滿籯之
訓絶意冥鴻之寥廓甘心斥鷃之翺翔然素業傳家懼
弓冶箕裘之墮青衫入仕有塵埃箠楚之羞痛自激昂
載加勉勵家無文史重興五厄之嗟官有簿書更苦三
餘之窘心耗於囊中之句目昏於檠下之書過時已覺
於難成中道幾思於自畫向用朝廷之事比許還首善
之薦名來求禮部之選掄偶犯有司之程度霜蹄遂蹶
劍氣空呈復垂翅於回谿獨倚輈於虞阪功同猿臂疑
骨相之難封命肖龍章恨神仙之多障有求弗獲欲罷
不能屬詔綍之肆頒厲辭鋒而再鼓既與漕臺之計復
觀王國之光朋來集四海之英穎出盡一時之秀時方
用賦皆升堂入室之流士必通經多專門名家之學玉
有荆山之韞珠無滄海之遺可謂盛哉吁足畏也方錙
銖之必較忽糠粃以居前然而求劍刻舟守舊方而甚
滯好竽鼓瑟追時尚以尤疎文或病其雕蟲技幾成于
畫虎既瑕瑜之不掩宜葑菲之俱遺何圖骩骳之詞猶
玷公明之選人非東晉莫與劉琰之流賦異阿房終居
杜牧之下尚次甲科之後獲塵乙夜之觀自揣奇窮已
為僥倖此蓋伏遇某官才高人傑道契天民以兼資文
武之才膺注意安危之寄計存廟社威名獨重於朝端
位冠臣隣風采想聞於天下久持魁柄力運化樞折遐
衝於敵人窺伺之秋鎮雅俗於國勢危疑之日臨大事
而不亂蓋胷中之氣有餘推至公而必行故宇内之心自
服國有中興之漸士無先識之憂致此庸虚有兹叨冒
某敢不益崇儒行勉服官箴隨所遇於他時期粗伸於
素志被君相作人之澤雖匪成才師聖賢行已之方則
為報德
上孫承旨啟
光奉制書復登翰苑承中禁幾微之旨冠内朝清切之
班傳聞四遐聳動羣聽竊以北門待詔專取文章東閣
别居必推年德將相相望於前世官資不計於同僚在
中朝熙洽之時特為榮遇逮南渡艱難之後無復常員
自非大用之資曷副久虚之選恭惟某官斯文哲匠當代
耆英疎通既禀於天資練達尤深於世務清塗揚歴閱
歲月於三朝絶域征行冒風霜於萬里夷險不渝於一
節身名由是以俱榮入掌絲綸出專斧鉞詔令繼兩京
之作威權侔二陜之分屬睿哲之求賢思老成而共政
鋒車馳召屢趣舍人之裝黼座對揚遂前天子之席方
今台階未備政路多虚濟時實藉於真才注意允歸於
舊德名書案上聞宸翰之親題禮絶座中有禁林之故
事某叨蒙慰薦粗識依歸峻比龍門已濫登於賤跡成
同燕厦惟竊賀於私心
賀孫參政啟
進用真儒入參大政綸言誕布隠然國勢之隆輿論僉
諧赫爾民瞻之峻庇庥所及慶忭交深竊觀前世之興
衰皆係大臣之能否誠得賢輔必收雋功未有用無奇
之人而可辦非常之事又况聖哲馳騖之日非如國家
閒暇之時宗廟社稷之安危動關舉措錢榖兵甲之繁
冗密備咨詢自非希世之才曷展經邦之略天厭禍亂
國登俊良恭惟某官道備弛張學窮治忽發為華藻蔚
乎兩漢之文養以淵源粹矣六經之蘊法律淹通於三
尺憲章練達於累朝得其一長已足名世至於大節則
又絶人曩勍敵之始通擇邇臣而往聘敵心不測物議
交疑方衆人相視莫敢請行之間獨匹馬徂征出不反
顧之計信義行乎殊俗忠勤簡於清衷位貌寖隆寵靈
甚渥雍容玉帳兩專方嶽之權出入金鑾三奉禁林之
直比載膺於圖任遂亟被於登庸以將降大任之資迪
紹開中興之烈君臣同德協際會於風雲中外傾心望
昇平於朞月某受知特達聞命欣愉頌聖主之得賢臣
愧無妙語以儒宗而居相位更俟嘉音寒律方嚴恩光
尚遠期精加於調護用宏濟於艱難
與閭丘侍郎問候啟
到廣文之官舍誰慰棲遲侍夫子之門牆獨叨顧盼間
摳衣而造請每吐哺以逢迎仰侍儀刑冰壺瑩坐側聆
謦欬玉麈生風照落月之滿梁話朝隂而改砌方幸帡
幪之借忽驚棨戟之遥雖羽毛切賀厦之心而駑蹇深
戀軒之意台符乍遠時律俄更屬蓮幕以初開諒鈴齋
之有暇中和布政豈弟宜民熙雅俗以交歡納多祥而
擁茂恭惟某官天和毓秀星緯儲精挺資質於瓊瑶粹
靈襟於珠玉才非近用許身稷契之間學邁前修勵志
淵騫之上曩一同之宣化已三異以馳英繡衣遽以其
名聞黼座亟嗟於見晩擢司紏察特高御史之聲入總
彌綸尤善都公之職俄膺帝制進貳天官藻鑑無私銓
衡有叙身持荷橐驟登法從之嚴名覆金甌將秉事樞
之重忽厭承明之直暫從真館之游衣晝錦以榮歸醉
仙霞而均逸比膺明命起鎮大邦皂盖朱轓引安輿而
就道金章紫綬映綵服以趨庭里巷矜榮搢紳豔美惟
永嘉之故郡有康樂之遺風冠盖連雲閭閻匝地屬車
所次曾紆警蹕之臨原廟斯存久肅衣冠之奉委兹重
寄必屬名臣果中詔以明揚分左符而顯授班春慰俗
來暮興謠坐恢安靜之風益勵廉平之素宣十行而撫
衆愁歎消聲持三尺以繩姦貪饕屏迹闃訟棠而敷蔭
哦夢草以搜竒治行流聞頌聲間作報政遂先於齊魯
賜書豈後於龔黃卧閤多閒應爛賞雁山之勝造朝伊
邇行趣歸鳳閣之中某日戀三升月糜五斗徒抱漳濱
之疾莫陪池上之吟望履未期遠借慶雲之庇彈冠何
晩終希宵燭之光朱夏啟辰薰風入奏願益綏於玉體
用下副於巖瞻
除太學錄謝宰相啟
脱選調之塵埃初更祿秩錄成均之攷法忽冒除書揣
已何堪就官有靦我國家觀人文而化天下度絶前聞
建首善而自京師實由内始逮華戎之多故痛庠序之多
隳天之未喪斯文俄臻偃革物不可以終否復觀迓衡
聖賢相逢而治具張財力有餘而頌聲作乃依行所肇
闢賢關規模還列聖之容警蹕來九天之上譽髦雲集
聲教飈馳爰遴簡於師儒俾講明於經術仍分正錄用
糾生徒雖取法先王本詩書禮樂以造士然更資大器
執規矩凖繩而治人宜得名流以諧清議如某者禀才
至薄涉世尤疎謬傳箕冶弓裘之餘無復師友淵源之
自策名一第嗟壯歲之已過隨牒四方悵譾能之無補
一行泮水三變周星仕有時為貧本作斗升之計教然
後知困慙無尺寸之長比及終更偶容善去顧無德而
富貴早已灰心惟有道之賤貧未能雪恥勉從銓課遂
忝京僚方徒勞州縣之間甘為俗吏何樂育人材之地
遂並英游此蓋伏遇某官仁濟含生功超振古恥堯舜
之不及至周召而乃留保乂王家克端命於上帝會紹
乃辟用追孝於前人致萬物以得宜無一夫之不獲至
如孱陋尤困奇窮貌醜心妍利居衆後髮禿齒豁不見
已知與其掉乞憐之尾而僥倖於他人曷若由中正之
塗而投誠於吾相式下靈鼇之釣靡資蟠木之容草光
範之書無煩三獻開翹材之館亟納孤蹤軫其從宦之
清貧授以為文之要體大鈞所播至鑑難逃蒙厚德以
如斯殞微軀而何有某敢不恪共爾位終始其躬當任
賢使能之朝既塵公舉堅仗節死義之守必報私恩
賀樓樞密啟
光膺寵綍越執洪樞還居政府之嚴隠如敵國坐使朝
廷之勢安若泰山將士交欣搢紳胥慶竊以先王之制
兵刑出於一原有國之經文武號為二柄掌其政令宜
在廟堂逮軍民之既分致將相以異任典戎事者罔陪
於國論代天工者弗與於兵權注意既殊全功曷責國
家開重熙之景運仍五季之舊章爰建輔臣以司兵本
稽於古實六卿司馬之職考其官蓋三事大夫之聮地
亞鈞衡謀專帷幄必得腹心之佐始膺體貌之隆矧今
大難已平中興伊始雖干戈倒載永無征戰之虞而樽
俎折衝允藉威懷之略自非上哲曷副旁求恭惟某官
資粹誠明學窮治忽沈深大度量莫見於津涯厚重寡
言色不形於喜慍凛凛萬夫之望堂堂千載之英出入
三朝險夷一節曩緣對境許締和盟方善意之未孚致
羣情之大擾獨奮龜蓍之見贊成金石之交朝陳悟主
之一言夕獲和戎之五利宣帝納呼韓之欵賴蕭𫝊之
通經太宗用房喬之謀資杜公之善斷俄躋近弼出撫
全秦王侯咸授於指蹤封拜得專於承制釋俘歸敵遐
方深得於歡心罰罪賞功諸將願輸於死力名聞草木
功在鼎鐘暨零雨以言旋將作霖而是命俄軫劬勞之
痛稍稽考慎之圖甫免私艱亟分閫寄輕裘緩帶擁油
幕以臨藩淑旂綏章趣鋒車而入覲嘉猷既告睿眷彌
隆一開日月之明再契風雲之會對賈誼於宣室不問
鬼神留姚崇於渭濱非由馳逐遂復青氊之舊進陪黃
閣之崇碩德既升太平可必基命宥密方攄廟算之奇
疇咨登庸行正台階之拜某夙希附驥近獲登龍謬承
特達之知許借吹噓之力掃門已晩尚及曹參之在齊
結綬有因喜見貢公之輔漢豈止係當時之輕重盖尤
關小民之戚休望舟楫於江干日遲行色伺絲綸於轂
下側聽除音成命忽傳歡悰曷既剡書薦墨雖未騰北
海之章羇旅窮愁寧久索東方之米
通樓樞密啟
揚清激濁誠先達之高風出幽遷喬亦後生之雅志欲
赴功名之會必由上下之交若矜其位而矜其能孰為
之先而為之後是固交相求而一致豈容化於道而兩
忘聲氣苟同卑高曷問所以附翼攀鱗之喻著自聖門
彈冠結綬之談誇乎信史絶足繼騰於王路清芬藹著
於遺編逮五交之釁既萌致三適之功無取上之人偷
安富貴弗憂英俊之沉下之人自負才猷恥藉王侯之
勢方圓不合秦越相懸魁奇卓犖者滅跡而無聞讒諂
阿諛者乘時而得肆比周無愧勢利相先曲意取容不
但奴顔而婢膝抵巇競進有同人面而獸心賢才之路
用堙市道之風滋扇克敦薄俗必屬偉人幸公道之有
歸披鄙誠而自列伏念某衣冠寒族庠序晩生蹉跎踰
不惑之年連蹇抱數竒之歎賢關肄業半生白首之經
仁路抗顔一紀紅塵之吏曩策名於桂籍因濫吹於芹
宫坐客無氊舉家食粥瘦馬空存於六印沈舟坐閱於
千帆齒髮摧頹老先期而驟至聲光湮沒世與我而相
違安寂寞於冷官分棲遲於選調既異蘋蘩之可薦甘
同桃李之無言曷嘗低欲就之頭未省搖乞憐之尾恥
嗟來而得食肻詭遇以獲禽然而樂善公卿久要故舊
或加力於收拾或陰借於吹嘘歲律再更剡章四上惟
浮圖之未合恐濩落以無容譬如為山九仞尚虧於一
簣宛在中沚一壺何啻以千金敢於軒檻之前輒效頑
金之躍恭惟某官術優王佐學擅儒宗九德在躬表臣
隣之冠冕羣書滿腹粹師友之淵源昔居韋布之間已
負經綸之氣暨逢興運驟閱華塗西掖代言高掩常楊
之譽北扉視草密參頗牧之謀允兼文武之資果注安
危之意樞柄進登於二府使星出耀於三秦遣鄧禹於
關中威名響震分召公於陜右德化流行幕府言旋介
圭入覲方鼎梅之欲命忽風樹以纏悲甫終祥禫之期
遂受蕃宣之寄陞隆名於祕殿委重鎮於陪都細柳兵
閒甘棠訟簡修山陰蘭亭之故事題鏡湖秦望之新詩
顧惟良弼之求方資帝賚第恐衮衣之詠難緩公歸佇
鳳詔以出綸催鹿車而當軸阿衡一世陶冶羣材盖事
君以仁者衆夙仰於皇猷而薦賢報國者時正宜於今
日方將掩東海以取垂天之翼決西江而迎涸轍之魚
使菁莪歌樂育之仁而棫樸頌能官之美搢紳屬望巖
穴傾心至如疎逖之蹤尤切依歸之素擬作韓門之弟子
未窺孔氏之門牆非不能連草三書漫懷一刺請竇長
公之介紹假郭有道之題評因舍人而見曹參為門客
而干延夀高山流水固可覬於知音明月夜光懼或逢
於按劍今者塗經大府謁入高門瞻周公几几之儀驚
漢相堂堂之表謙冲下逮顧盼生光季路初來已有升
堂之望曹交受業思為假館之留時在可言義難自棄
用忘固陋仰冀甄收盖得其所歸燕雀猶知於賀厦翔而
後集鷦鷯豈妄於巢林士雖居窮約之中身亦擇棲投
之地若非盛德敢借餘光素微半面之知且乏游談之
助輒輸肝膽便匄齒牙視古人則進退以無嫌在今世
為狂愚而可笑處已如此期公謂何或明附驥之心願
借連鼇之手鷄鳴狗盗既下客以兼收蟲臂鼠肝庶大
鈞之永託
謝孫參政舉改官啟
闢鑄顔之冶久荷私恩飛薦禰之章復塵公舉愚衷積
感弱質增榮竊以輔政之臣安危所係舉賢之任出處
惟均在朝則委以官人去國而猶令進士靡論中外皆
得薦揚非如監司郡守之有拘故所霑者廣加以祠官
散員之許用故欲得者多自非俊傑之材不在題評之
目如某者禀資最陋賦命多奇祈柳巧而莫酬驅韓窮
而不去小不能披堅執銳奮身行陣之前大不能排難
解紛效力功名之會徒耽末學分作迂儒陸沈一世之
間雌伏百僚之底偶緣科第濫處膠庠坐客無氊舉家食
粥誨諸生於館下每虞譏笑之興集三鱣於堂前豈有
升遷之望敢期僥倖忽被甄收此蓋伏遇某官盛德格
天嘉猷濟世欲大恢於相業故廣攬於人材粉澤帝圖
有咸熙之庶績陶鎔士類無不獲之一夫致使寒微亦
膺記錄某敢不激昂氣節淬礪猷為雖功名富貴以難
期庶用舍行藏之無愧雞鳴狗盗已叨座下之收蟲臂
鼠肝更賴大鈞之播
謝樓樞密舉改官啟
泮水育材苟幸曠瘝之免銓曹考課冒膺秩序之更受
命知慙撫躬曷稱竊以陟黜幽明之典廢士始惰功綜
核名實之政衰人斯濫進惟吏部改官之制推本朝立
法之嚴積以錙銖較以毫髮一言不應累善無容倘小
節之弗完亦前功之盡廢雖聖世於焉而得士然姦胥
或得以舞文視賂賄之重輕為行移之淹速故難於應
格喻同進士之登科而計所輸貲至比富人之入粟與
於此者不亦難哉如某者太學陳人中原冷族專心弱
歲絶尼父之韋編刻意前修紉屈平之蘭佩早塵世賞
旋竊文科免從州縣之游猥玷師儒之選董惟常下馬
帳空懸媚學有徒冠履漫同於聚蚋好書成癖簡編殆
類於蠧魚玩華丹於法度之言振鼓吹於京師之作飯
蔬飲水樂亦在中乘馬從徒兹非其幸博士虛糜於廩
粟廣文何有於才名逮此終更敢希平進忽因公舉得
厠京聮資品敘升始正有官之號歲時馴致式階通籍
之榮僥倖若兹夤緣有自此蓋伏遇某官至誠樂善偉
度包荒觀其廣攬於英才蓋欲大恢於賢業吹噓不倦
無非有味之言謦欬所加便作知名之士推轂每先於
寒遠登門不間於故新雖云無用之資亦借曲成之力
重念某與時齟齬賦性疎庸久處窮塗分無長物知匪
蘋蘩之可薦自甘桃李之無言比黌舍之三年偶剡章
之四上方浮圖之尖未合恐濩落之瓠無容續正賴於
鸞膠棄有同於雞肋輒輸肺腑用匄齒牙不待先容亟
蒙重諾箭俄飛於燕將璧遂假於許田大厦將顛功獨
支於一木中流獲濟賜何啻於千金成此叨逾悉由特
達某敢不欽承至意銘著乃心儒有古人與稽願堅操
履士為知已者死誓報私恩
上高司業啟
棘圍較藝塵師匠之權衡泮水傳經記儒宗之領袖久
矣執鞭之願闕然釋菜之儀瞻德表於無階搖心旌而
甚切輒效小人之竿牘自通夫子之門牆流水高山既
荷知音之素夜光明月必無按劍之疑緬維賢士之關
敬仰哲人之範得英才而教育樂在其中有神物之扶
持吉无不利恭惟某官行純金玉操厲冰霜九德在躬
植賢能之冠冕羣書滿腹粹師友之淵源曩游庠序之
間已負公卿之望文高紙價業䆳書帷郭泰居三萬人
中獨為稱首何蕃餘二十年久孰敢駢肩迨升俊造之
科遂際休眀之運懷鉛抱槧容與石渠含香握蘭進趨粉
省率由直道荐歴華塗屬臻偃革之期載闢明倫之地
爰資模楷式正本原肇新首善之規誕舉成均之訓生
徒濟濟風化洋洋出斯文埋沒之餘振吾道陵遲之後
聲華愈茂眷注彌隆博古通今入勸邇英之講分章摘
句兼陪資善之游極妙選於一時聳榮觀於多士后䕫
之教胄子正賴全材伊尹之格皇天終躋大用某遠依
輝庇尚占冷官既榮華衮之褒敢緩空圅之達攀鱗附
翼久潛顔子之心結綬彈冠更效貢公之喜方凝寒之
在候悵崇仞以猶賖願保冲襟益膺殊寵
除博士謝宰相啟
糾教法於賢關蔑聞善狀正官聮於講席忽奉恩綸就
列無堪循名有靦竊以四海淵源之自蓋本成均六經
訓詁之傳實由博士明人倫而在是列天象以昭然平
時固號於才難文治尤嚴於德舉得見君子斯可矣否
則學者無述焉如某者業謝師承體非儒雅只緣幸會
偶誤甄收屬當首善之興遂造羣英之末典司規矩豈
諧寬猛之宜校閱藝文莫贊公明之考繼下帷而政事
每非座以懷慙敢期寡聞無約之資乃冒久假不歸之
寵此蓋遇某官至明燭隠大度包荒修禮樂於小雅盡
廢之餘洪基圖於炎政中微之後雷破山而風振海壯
矣帡幪鳶戾天而魚躍淵妙哉橐籥故雖綿薄亦被生
成惟詞章視一世以汙隆而國學為四方之楷式變齊
魯以至道欣盛世之已純逃楊墨而歸儒恨斯文之未
副既公去取必絶愛憎恃直道之方行冀狂瀾之可復
某敢不勉思博約確守靖共譬彼鑄金德難酬於大冶
用諸攻玉質徒愧於它山
上湖州王侍郎啟
持甘泉之荷橐久藉論思分刺史之竹符用均勞逸朝
辭輦轂夕見吏民方幕府之初開諒鈴齋之有暇中和
布政豈弟宜人罄雅俗以交歡納多祥而茂擁恭惟某
官宏材拔萃奥學逢原早懷康濟之心適際休明之運
致君業履許身稷契之間經世文章接踵班張之後自
延登於法從益展盡於嘉猷獻納居多風規愈厲誠心
樂善力收當世之滯淹直道立朝無愧平生之出處頃
厭承明之直往分聖主之憂君相永懷悵莫留於益友
湖山動色喜乍得於詩人暫辭紫禁之烟花聊賞白蘋
之風月昔張燕公出臨江夏益妙篇章元丞相來守山
隂盛傳酬倡才因景發地與人宜矧苕霅之名邦得風
騷之太守凝清香於宴坐出小隊於郊坰凡歸一詠之
品題莫匪四并之逸樂然而疆鄰北闕職寓西清忠精
夙簡於天衷治行俄騰於日下專城雖美前席可期屈
處厚於盛山雖無欣戚試望之於馮翊難緩登庸某猥
以庸虛誤蒙知奬方承庥於德宇忽遠迹於恩閎設祖
帳於都門悉傾朝士望仙舟於河上獨後諸生
回第三人陳學士啟
賜第宸廷聯名鼎甲傳玉音而申諭藹桂籍以生光恭
惟某官經史淹該文詞贍蔚卓爾功名之志見於議論
之英以貲為郎欲獻相如之賦隨計詣闕果蒙漢武之
知殊科收摘頷之功絶技有中眉之恨高名始唱實居
季孟之間故事攸拘遂處王楊之後昭聲華於白日開
塗轍於青雲某頃預有司獲觀大對收象犀之實本自
因人擅龍虎之稱徒欣得士過紆盛服貺以長牋佩謙
德之光亨增鄙情之感激
回第四人莫學士啟
獻賦春闈試言天陛屈一時之髦士連處上游知萬選
之高文難虧定價恭惟某官青雲令器白雪高標氣涵
苕霅之清光射斗牛之上閨門競秀蔚珠樹以連三場
屋先登擅桂枝而擢一金聲既振紙價隨高以五千言
宏偉之詞參二三子巍峩之選雲衢自致肻屈身世賞
之延天澤驟加遂脱跡銓曹之冗某比窺大對深歎雄
才搏虎捕龍敢角衰殘之力擢犀拔象坐收奇偉之觀
徒得雋以為榮顧知音而何有乃迂都騎貺以長牋感
幸惟深敷陳莫罄
荆門軍到任謝宰相啟
分符出守託異縣以須才懷綬之官入黃堂而視事自
惟非據深用靡遑伏念某賦性迂疎禀資駑下幸逢聖
世獲厠儒林朝暮虀鹽久享詩書之樂春秋霜露每懷
松檟之思惟此小邦密隣故里輒效一麾之請遂成三
徑之歸上谷遺風比鄉閭而甚類兒童塵跡尋泉石以
都迷朋舊歡迎妻孥交慶服緦從事方有改葬之圖上
冡申哀允便過家之舉獲從私願實出優恩此蓋伏遇
某官盛德格天元勲繼世接下必期於自盡包荒靡見
於遐遺憫兹流落之蹤惟深懷土察見顓蒙之守粗可
牧民故於枌社之旁卑以竹符之寵生成甚力銘刻何
言某敢不俯體眷憐力圖報效養生送死而無憾既曲
遂於身謀愛人利物之謂仁當仰鈞於德施
與襄陽吳帥啟
一麾出守誤膺民社之分十國為連獲託藩垣之庇遭
逢有幸喜愧惟均伏念某章句鄙生膠庠舊物值聖主
崇儒之運充賢關講藝之員倚席五年同擅虀鹽之樂
懷家萬里每深松檟之悲乃眷此邦實瀕故里服緦從
事欲為改葬之圖上冡申哀可辦過家之舉來承人乏
得便已私此蓋伏遇某官雅量鎮時英猷濟物聳搢紳
之重望膺君相之深知紅旆碧油暫領上游之重丹墀
青瑣行趨中禁之嚴敢謂衰蹤竊依輝蔭矧惟編籍實
寄部封自宋之滕方慕賢侯之政維桑與梓庶修雅什
之恭
答潭州陳帥啟
紅旆入疆已建元戎之幕朱轓至郡復交太守之章封
部載歡江山改觀恭惟某官才猷通敏德器恢宏術應
變以無窮治所臨而有績折衝借重坐宣樽俎之威來
暮興歌行有袴襦之效某偶因使事獲託官聮攬轡登
車方採風謠之美賜金增秩式觀政化之成曾修慶之
未遑忽貽緘之先及其為感愧罔既敷宣
賀劉運判除祕閣升副使啟
申錫帝綸就升使節載聮榮於華閣爰增峻於外臺郵
置初傳輿情胥悦恭惟某官器資宏博識度疏明裕然
康濟之才偉矣富強之術宜九重之眷注付一道之將
輸南方為財賦之淵本斡旋之有道東壁乃圖書之府
見寵畀之非常益茂膚公徑躋法從某屬當郡寄欣覩
除音阻修慶於賓閎敢寓詞於書尺
通樓樞密啟
去公府之潭潭洊更歲月仰台符之兩兩杳隔雲天久
塵庠序之官每負簡書之畏名姓用疎於記室精神徒
結於門牆惟時輔弼之良夙茂經綸之業祠庭偃息方
益聳於具曕神物扶持宜厚膺於純嘏恭惟某官才高
人傑道契天民獨兼文武之資蚤注安危之意玉堂詔
令追爾雅於二京油幕韜鈐折遐衝於四國一攀鱗翼
再秉樞衡屹然柱石之擎炳若蓍龜之斷允當大任果
濟中興佐佑成王君奭協周公之化謀謨貞觀房喬推
如晦之籌旋抗封章懇辭機政體恤特深於睿眷股肱
稍逸於賢勞遊綠野以娛神侣赤松而訪道屬四海作
霖之望爭覩十行副九重審象之求佇臻三入某儒流
晩進鈞播微生曩騰光範之書獲厠翹材之館輪囷見
器初無蟠木之容踊躍自言遽入洪爐之鑄遂脱身于
選調繼列職於行都靜言卵翼之私悉自齒牙之借知
已之深恩未報古人之大節奚論克謹操修恐辜提奬
比在淵源之地屬經寒暑之時司訓詁以非才日虞官
謗念松楸而自請叨假軍麾尚飄萍寄之蹤未及瓜期
之代窘饑寒之方急執洒埽以無階菅蒯至微永託卿
雲之蔭潢汙雖遠終期滄海之歸兹炎赫之在辰宜保
綏之加意亟被賜環之召式隆調鼎之功
荆門得替經從湖北謝陳漕啟
小壘終更已屢遷於月律先塋輒埽方祗赴於天朝遠
泛江濤經從治所行有趨參之幸不勝欣抃之私恭惟
某官奥學家傳宏猷世濟踐揚南北雅擅於能名綿歴
歲時益精於治道頃一麾而出守俄五袴以騰聲果被
褒嘉就司飛輓上游憂顧聊宣力於外臺中禁論思行
致身於當路某欽風滋久慕德無窮解職雖前猶借二
天之庇登門在即已輕萬戶之封
回瀘南晁安撫啟
祇奉恩綸顯膺召節輕帆滚滚將修入覲之容芳翰諄
諄重講相違之義情文交厚衰耄有光恭惟某官才術
開明文華贍博三紀宦游之久一時物論之歸洊歴侯
藩政績高於數郡遄分帥閫威聲振於百蠻簡隆眷以
彌深罄嘉猷而無隠行寘論思之列盡攄經濟之圖某
正理行&KR0724;將安真館欣覩追鋒之命阻陪銜舳之游寖
遠英標莫卜瞻承之路側聆新渥嗣馳贊喜之緘
賀吕總領啟
光膺帝制進直郎曹以計省之華資總師屯之重寄恭
惟某官家傳奥學世濟宏猷風流標王謝之姿政事處
由求之右朱轓出守藹承流宣化之聲玉節觀風勵激
濁揚清之志誕布九重之德澤聿蘇萬里之瘡痍凋瘵
息肩姦贓落膽惟武昌之列戍據全楚之上游供億是
資傾天下轉輸之半顧憂允賴當禁中奏報之繁自非
君相之腹心曷注軍民之耳日果膺妙柬就畀雄權足
食成軍方資於良筭庇民尊主行奮於嘉謨某久託餘
光特蒙異顧感恩私而結戀聞除命以馳神
謝范漕啟
小壘分符猥承人乏外臺飛奏重愧已知載省凡材曷
勝公舉竊以漢刺史六條問事察二千石為最詳唐採
訪十道得人領三百州而得要惟是守臣之能否實繫
部使之否臧免督責以為難豈薦論之可覬如某者禀
資至薄涉世多奇仕雖本於為貧志亦希於行道老而
不試每疑所學之無庸力非自量妄意為邦之或勉比
從黌舍得請軍麾甘沉迷於簿領之中親瑣碎於米鹽
之末術因臨事方知賈誼之疎政在愛民更覺陽城之
拙惟資餘潤冀免大訶敢期冰鑑之明忽誤蘋蘩之薦
此蓋伏遇某官英猷濟物絶識過人登車遠繼於家風
持橐行儀於禁路發奸擿伏推政事之神明激濁揚清
判人倫之涇渭顧如庸鄙雅荷眷知雖衰遲流落以無
堪辱撫育矜憐而益厚居然幸會託在按臨持公法而
優以私恩取寸長而護其尺短不惜齒牙之論將令羽
翼之成自視欿然何以得此某敢不益修操履仰副吹
嘘死者有知應感撫孤之義永以為好終輸報德之誠
湖南提舉到任謝宰相啟
假䄡帷而出使復去門牆馳軺傳以之官已臻封部情
深戀德感切歸恩伏念某流落孤生艱窮薄命久託洪
鈞之播初無蟠木之容入忝膠庠出分符竹養生送死
既畢遂於身謀蔵垢納汙每曲蒙於情恕施等天地仁
均父師兹小壘之代還遽外臺而擢授察其稍盡心於
從事故驟而寵以使華憐其方竊禄以為生故趣使就
其官次惟是書紳之誨尤多提耳之言約以禮博以文
恍聞韶而忘味厲之名引之美比贈衮以踰華負荷知
恩遭逢乃爾兹蓋伏遇某官言成典誥動契神明距詖
行而放淫辭士風丕變開誠心而布公道王化無偏致
令寒遠之蹤重戴生成之賜某敢不服膺哲訓悉力公
程有地酬知豈此身之足惜指天誓報庶它日以無慚
通問湖北陳總領啟
叨奉宸恩濫將使指入部封而交事託庥庇以知榮恭
惟某官雅量鎮時宏才絶俗宣化藹惟良之譽觀風無
太察之苛升郎部之華資總師屯之重寄上游餉餽已
寬聖主之憂中禁論思行簉從臣之列顧惟疎冗特荷
眷知靜思忝竊之由實有吹嘘之自星軺承乏顧何取
於澄清雲蔭垂休庶可逃於曠斥凝寒在候吉履具宜
冀妙養於冲和用亟臻於寵渥
