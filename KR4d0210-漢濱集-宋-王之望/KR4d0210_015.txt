漢濱集卷十五宋王之望撰
跋
跋趙祖文七進圖
先君宣和中在京師與竹隱公游喜稱誦其詞章後公
出帥南陽過博望題詩傳舍自序少時娶田氏于襄陽
攜家往來今三十年過之當時之人獨身在耳因感退
之始興江口詩和之云邯鄲枕裏人何在華表聲中鶴
僅存世事悲歡三百載此懷欲與退之論乙巳歲先君
經行是驛見壁間粉牌曰此趙承之詩也小子識之時
公已歿後二年而先君不幸又十八年見公從子祖文
于武林出所畫七進圖示余觀其跋云圖中所存今惟
二人因追記博望之詩則當時目前相逐者又零落如
此而余亦孤苦流落行且老矣感歎之餘為之出涕然
此圖文甚雅麗畫又妙絶所謂雖無老成人尚有典刑
者也
跋魯直書東坡卜算子詞
東坡此詞出高唐洛神登徒諸賦之右以出三界人遊
戲三界中故其筆力藴藉超脱如此山谷屢書之且謂
非食烟火語可謂妙於立言矣蓋東坡詞如國風山谷
跋如小序字畫之工亦不足言也
跋光祿堂記
余襄陽人亂後還鄉登峴首光禄堂茅屋數椽此碑斷
折殘缺為之悵然今見墨本豈特去國似人之比安得
好亊者復摹諸石以為吾邦之偉觀也
跋姚令威詛楚文
詛楚文三集古所錄不及亞駞意秦詛楚時名山大川
皆有之其出有先後耳秦自殽之敗與晉為仇通盟於
楚當自此始古者諸侯祭不越望亞駞并州川屬晉秦
楚結好以擯晉乃越境而質之何也蔡君謨謂古篆或
多或省或移之左右上下惟意所欲今觀此文信然如
不為丕康為庸失為泆甚為湛者為諸義為&KR0008;以文考
之於義皆允然余以類求之其曰穆公成王是戮力相
好是字似當作寔也春秋左氏宋人來渝平公羊榖梁
作輸平杜預以渝為變二傳以輸為墮釋音渝羊朱切
輸式朱切此文云變輸盟刺則輸與變類蓋古渝輸字
通當讀為渝因知二傳釋經之不及左氏也會稽姚令
威推考此文甚詳多所釐正謂余曰岐陽石鼓世以為
史籀所作本無所稽特見韋韓之詩惟此文戰國時書
石刻中最古且筆法精婉非後世所及令威好古博識
篆隸八分無所不工而以此文為宗其言宜不妄觀者
考焉
跋傅欽之手帖并温公東坡往還簡
服膺傅獻簡公之高風恨生之晚不得與執鞭之役一
日其孫守攜畫像手澤見過遂獲瞻公之儀以想其德
窺公之字畫以求其心及觀温公東坡之帖又見公交
遊之盛所以切磨之益則與升其堂見其人聞其論何
異哉兹非幸耶
跋劉提舉事迹
余讀兩漢史見當時奉使絶域者皆間關於萬死中卒
以智力成就其功名嘗歎息以為近世不復有此堅忍
之士矣今觀劉君所為乃知世不乏人顧其所用之何
如耳
跋陸子履簡尺
修撰公豐碑大字美矣而簡尺間小字尤自在可愛宜
醉翁以繼君謨也
跋閬州吕守文靖公手軸
名卿鉅公文章字畫傳寳於世者多矣至於場屋程文
未嘗覩其真蹟文靖公應鄉試詩賦卷至今尚存明堂
之棟此其萌芽也豈不重可寳哉一代宗臣典刑未泯
雖有神物護持抑可以見其後昆傳家之懿矣
跋蔡瞻明雙松居士圖
天台之麓梵釋之宫長松對植夭矯雙龍拔地俱起兮
摩天掃空雄吟雌和兮萬壑清風下有丈人兮巾屨從
容翫此歲寒兮何必友園綺而交黃公歸來明堂須棟
兮無留滯乎山中
書榮節婦傳後
襄公三十年五月甲午宋災伯姬卒待傅姆也秋七月
叔弓如宋葬共姬公羊曰稱諡賢也穀梁曰外夫人不
書葬吾女也卒災故隱而葬之伯姬正矣然其死近於
無名故左氏以為女而不婦榮節婦掖姑逃賊以姑老
故及於難與伯姬之待姆孰重婦人之愛子也過於己
節婦不以二子之命易其守與伯姬之禍止其躬孰難
較二人處死之得節婦其尤也伯姬以諡稱則節婦之
為節也宜哉春秋賢伯姬詳書其亊至今與日月争光
節婦遭聖世褒揚義烈而大諫公上其狀以應赦書遂
當列於國史昭示無極節婦視伯姬夫復何憾春秋以
吾女故隱伯姬而葬之則大諫公之汲汲於節婦之傳
為合乎春秋之義殆亦將牽聯得書矣
題覺慧大師與權歲寒圖
野曠山深老樹無隂憩疾者誰來蹤莫尋支頥注目萬
事無心嗒然喪我枯木龍吟
傳
桂女傳
桂女李姓桂字襄陽榖城杜母人也桂年始笄桑仲據
襄陽漢上大亂有羣賊夜入其家桂與昆弟避於屏處
其父為賊得桂從隙中見之趨而出謂賊輩曰凡吾家
之所有惟爾曹之所取吾父老矣幸諸君釋之賊不聽
則引父之裾而慟賊徐見其色悦之欲劫與俱行不可
及脅之以刃桂曰吾父為賊擄吾尚奚以生為此身有
死不可以辱于賊也聲容俱厲無沮撓色賊度不可彊
遂殺桂而卒免其父桂女之見殺也親戚鄉黨莫不為
之歎息流涕傳曰臣事君猶子事父也子為父死無所
恨然世罕能蹈之者至於臨難不苟免忘身以徇義雖
古烈丈夫猶或難之孔父仇牧死於其君春秋書曰及
其大夫賢之也秦漢而下至于今數百千歲其間身徇
君親知處其死者求之於史蓋寥寥然絶無而僅有
彼皆豪傑之士尊名教守節義為人所難為固宜如桂
女者閭閻間一處子耳乃能倉卒之際奮不顧難與古
烈丈夫争為難能賊入其家而身不避刃加其頸而色
不變知惟父之免而不知死之可畏不亦絶人遠也哉
今夫為人臣者食君之禄身戴高位德不稱而謀不臧
陷君於難顧安視之或更役於仇人以煽其禍彼所以
安於戮辱不能引决者非必為姦徒畏一死耳天下之
禍莫大於畏死夫以仲由冉求聖門之高弟而天下後
世之所謂大賢人也然孔子期之止於弑君父之不從
而已盡此而不從小則殺身大則亡族其節亦甚難非
求生以害仁者所能辦也故人苟畏死則凡可以得生
無所不可為然而未必其不死也斯人之徒宜禽獸之
不若顧猶靦然面目立乎天下自以為善避禍聞桂女
之風亦少愧哉王子曰吾聞桂女平昔為人性甚和柔
寡語言與家人處雖犯而不校父母有所賜推善者以
與姊妹而自取其惡者人視之退然者也乃一旦能爾
哀哉
墓誌銘
故左朝請郎石君墓誌銘
紹興十九年夏六月庚申通判台州石君滿秩去官郡
之士大夫與四方之寄寓者燕餞閱月祖送傾城予與
送君西郊慷慨言别後二十餘日聞君病未幾訃至凡
前之送客相與驚悼流涕且憂其貧無以舉大事既數
月其孤純臣以書與行狀來曰葬謹具惟誌諸墓者未
有其詞丈人其為之銘予惟君之舊與其孤之志悲且
憐之義不得辭按衛康叔七世孫靖伯食采於石後以
為氏碏書春秋漢萬石君以孝謹顯厥宗遂大永嘉之
亂曰舉南渡為建安太守子孫散處吳越或家于會稽
之新昌枝葉蕃盛為東南望族君曾大父諱象之官至
太常博士盛年掛冠自丞相潞國文公而下皆有詩送
行優遊丘園四十餘年以卒其潜德懿行見於清獻趙
公之誌大父諱景勲隱逸不仕父諱師聖有聲場屋贈
右朝奉大夫母韋氏贈宜人左朝議大夫知明州累贈
特進驤之女君諱延慶字光錫六歲而孤自知力學穎
悟絶人既長遂工文詞應鄉舉第一登紹興二年進士
第授左廸功郎容州司戸參軍未赴試中教官改明州
州學教授又中博學宏詞科循左修職郎終更授左從
政郎入為詳定一司勅令所刪定官改左宣教郎充諸
王宫大小學教授兼親賢宅講書宗祀明堂辟提點事
務司幹辦官永祐因山總護使辟掌牋表尋除國子監
丞言者論其常見執政私第叱其典謁出添差通判台
州以賞典年勞累官至左朝請郎去台感末疾請致仕
未報秋七月辛巳卒于新昌享年四十九遠近來赴哭
之皆哀冬十二月庚申葬於嵊縣剡山之原君伉爽磊
落襟抱夷曠嗜酒愛客雅有風味杯觴流行沈酣笑歌
怡然放懷不屑韁鎖見之者無不心開意豁忘戚戚拘
窘之態以故人多喜其為人識與不識皆字之曰光錫
尤樂賙人之急倉卒扣門未嘗以有無為解吉凶不能
振者輒身任之舅壽卿官會稽舉郡癘疫死者相枕藉
莫敢過門君躬自調護宿食其家人或止之笑曰死生
命也一無嫌憚之色其所為類如此四明更兵火後學
宫不葺君請而新之泮宫之制始備生徒沓來遂舉鄉
飲之禮明酬酢降登揖拜之節考訂甚詳後朝廷取其
法頒之天下三歲一行以為定式歲在癸亥始建郊丘
臨安君因面對乞備五輅以嚴禋祀從之自翠華南廵
儀物草創大駕鹵簿至是赫然君平時脫略細謹咸以
為不羈之才及論議設施皆大典禮人始知其不可量
也素不歴州縣而臨海之政詳練敏達輔以儒雅士民
安之與其兄嗣慶篤相友愛兄守江隂卒于官奔哭護
喪奉祀極力事嫠撫孤甚有恩惠當世英俊多與之遊
俸稍所得索於賓客身後無儋石之儲淛東諸司俱治
會稽協力經紀其家養生送死始頼以濟君之素行由
是愈彰君之舊名襲慶集英唱第改賜今名娶同郡鄭
氏封安人三男曰純臣純孝純行皆傳父業女二人尚
處長許嫁右廸功郎處州青田尉陳達善自中興以來
連取三科者惟君一人人物秀一時聲名籍籍衆望且
大顯雖君亦自負而止於此庶幾裕其後人銘曰
石宗渡江蕃於新昌厥材如林杞梓豫章猗歟光錫實
惟其良連掇三科英聲洋洋興舉墜典禮文有光青冥
鎩翮厥飛不揚以位凖才十未一償嗚呼弗延惟命之
傷琢銘堅石永閟幽藏
遂寧馮君墓誌銘
馮氏之先避唐末之亂自秦入蜀兄弟三人散居遂普
緜三州間皆為著姓而遂州之馮多隱君子君遂之小
溪人也曾祖諱堯民以經術操行高于蜀聞于朝廷仁
宗時再賜粟帛熙寧初召試舍人院不起其生也何公
聖從論薦甚力歿則無盡張公以文表其墓子孫世其
風流故居者重于出處仕者輕于去就皇祖諱正雅明
經中第元符間提舉三門輦運以上書言事免與其弟
正卿皆名刊黨石終朝奉大夫皇考諱芝五試禮部不
第州舉八行辭不應鄉人稱為小隱君以别于其大父
云贈右承事郎二子長曰耘以祖任入官鎖其廳試上
舍登科亦恬于進取終左奉議郎利州州學教授君其
季也諱耔字與忠力學多聞居家孝友與奉議公同居
四十餘年雍睦無間宗族之貧不能婚嫁者君任其責
紹興初黨禁解大夫公始得致仕恩補君將仕郎非其
志也諸臺數辟置不就乃擇君所便屈監荆井鎮酒税
荆井去家不百里親舊勸駕君忻然從之踰月即棄去
遂終身不仕浮沉里閭日與賓客談笑把酒篤于風義
施窮周急不計有無四方遊士至遂者皆主于君館之
雖久不厭益歡一時名人多與定交或為文詞以贊頌
其為人君性樂易純誠不與物忤而遇事分别是非確
然不可奪鄉黨愛而畏之咸取直焉古所謂一鄉之善
士其君之徒歟年五十有九以微疾終于家實紹興丁
丑季冬之丁巳也始娶潼川王氏左通議大夫維之女
今夫人普慈王氏左朝散郎深之女男曰稷左廸功郎
瀘南沿邊安撫司凖備差使曰吳帥早夭女曰穆嫁鄉
貢進士李朴而卒曰秵尚幼稷學行修整敏秀而文余
使諸兒從授學焉因得與君遊知君為詳是宜其有子
也累世隱德其將發于斯乎稷將以某年月日葬君某
所請銘余不得辭銘曰
出處何常惟其所適不違已以徇物則超然于欣戚君
藴不施其志則逸歸安此丘子孫逢吉
故萬氏夫人墓誌銘
余為博士太學有王生十朋者來學焉余得其程文在
百千人中卓然也因置之異等其後學益䆳論議益純
而文日益竒月校歲考屢先多士紹興十九年秋遂試
上舍為第一諸儒厭服無異辭俄而母夫人病以九月
某甲子卒明年冬十有一月某甲子與其父合葬于先
塋之側白巖之原將葬使其徒鄭生遜志來致其辭曰
十朋罪逆急一第為親榮鼓笥去家而吾親下世病不
嘗藥餌斂不視衣衾星奔而歸闔棺在堂呌號不聞懷
痛窮天已矣雖萬鍾之養亦無及矣惟有圖所以不朽
者敢匄銘先生以掩諸幽以贖其不孝以慰吾兄弟之
思羸瘠餘骸旦暮死滅不能自致宇下謹扶杖再拜授
書門人惟先生哀之余發書流涕時適有遠役以裝遽
辭而請益勤重傷孝子之心乃為之銘夫人姓萬氏温
州樂清人曾祖諱文會祖諱安父諱勇皆隱德不仕夫
人未笄歸里人居士王君亊舅姑以孝謹聞姑沒三十
年每春秋薦饗哀慕如初居士諱輔字安民賢而好學
夫人習於見聞亦知書史能道其梗槩每以古今篇詠
口授兒輩居家有法度雖盛暑必正衣冠無少長一遇
以禮見僮僕無惰容嚴於内外之分族屬非至親不接
也鄉人春月婦人集僧舍觀佛亊夫人曰婦人職處閨
房此何為者終其身不遊宗族化之遊者為息居士好
賓客夫人常儲饌以待雖倉卒辦具未嘗告乏遇其子
之客加厚且能料其人曰某也異日必達已而果然居
士知其才任以家事内外之務畢舉而尤篤于教子愛
而能嚴有過者年雖長不少假初居士每以學校中廢
為其子病卒之明年太學興三子既除喪夫人悉遣受
業泣送之曰吾割愛遣爾豈不旦夕念哉乃父之志不
可廢也行矣勉之十朋文喜已出不蹈時俗前此數不
利場屋夫人撫之曰得失有命顧所學如何吾不以是
戚戚也其明達識道理類如此十朋既知名于時今為
太學上舍人而二弟壽朋百朋亦以學行自立稱善士
雖皆居士之教而夫人之力為多夫人享年六十有七
臨終區處後事了了不亂三女皆淑慎長適邑子孫彦
詔次適萬世忠能宜其家次許嫁支鴻孫三人孟甲孟
乙孟丙嗚呼世之賢材多由母德母之于子習而切故
其訓也入如夫人賢是宜有子哉銘曰
婦無非儀曷窺德美欲知其人視夫與子夫稱善人子
騰令名夫人之賢厥有典刑白巖之阡伉儷同穴刻銘
斯石千載不滅
行狀
故客省使雄州防禦使涇原路兵馬鈐轄兼第
十一將郭公行狀
君諱成字信之姓郭氏德順軍中安堡人也其先居儀
州之華亭徙焉曾祖而上世系無所考公初應募為弓
箭手累級補都指揮使熙寧七年討河州路白城叛羌
有功換西頭供奉官從征交趾瀘南轉内殿承制元豐
四年朝廷合五道兵趨靈武公將涇原選鋒八百騎賊
扼温葉隘王師不得進公出竒力戰身被數創而氣愈
厲賊潰獲級七百二十生擒六十二人遂至靈武有酋
馳突陣前不可耐統制劉昌祚曰誰能取此者公請行
伏於路傍賊至躍出斬其首馬上以獻昌祚大喜是行
諸將皆以不利奪官公獨進階四等為涇原第十副將
尋遷為正有部將盗軍實覺公不忍窮治杖而遣之副
與公有隙訟公輒杖部將坐免復起為經略司凖備將
領第五副將終更再留紹聖三年秋夏人犯鄜延涇原
出師牽制之攻其石門峽之新堡六晝夜拔之公力為
多明年三月詔合熙河秦鳳環慶涇原之師築平夏城
置第十一將以戍之在渭州之西葫蘆河之大川土地
平衍袤數百里西直石門北當默音峽東有減泊口温
葉隘皆夏人出入孔道於是建盪羌九羊鎮羌通峽靈
平五寨而平夏處其中元帥章楶議曰新邊控扼賊衝
將宜得人誰可付者諸將皆曰非郭君不可楶趣召公
相見見其魁龐福艾且數有戰功遂奏為第十一將駐
平夏敵失地利朝夕憤怨明年十月乾順與其母空國
大入謀曰平夏視諸壘最大郭某最知兵平夏下則諸
壘悉平郭某得則諸將悉降其餘不足圖也遂縱兵合
圍自默音峽為連珠大寨東抵葫蘆河減泊口西連石
門峽九羊寨南扼熙寧寨古壕門綿亘百餘里其名將
六路統軍威明阿密主攻城於内西壽監軍默拉都克布
禦援師於外穴地道堙塹激火起樓車衝輣以臨城中
迭進番休矢石如雨晝夜不息公沛然若平時隨機應
變方略不窮自庚辰至壬辰賊死傷不可計國母者恚
恨𠢐面流血一夕遁去圍方急諸路援兵大集壁於古
壕門與賊對壘莫敢動有郭祖德者以同姓故常兄事
公時為統領責誚統制諸將王恩姚雄古种朴輩曰平
夏存亡所繫非輕失平夏則新疆皆沒涇原危矣公等
奉命擁精銳赴危急宜以時進戰併力破賊乃臨敵巽
懦按兵不出其如國家何且吾兄百口旦暮為擄諸君
忍坐觀邪萬一不守必有任其咎者恩與雄古曰方且
圖之朴曰兵未可出宜令郭統領登高視賊虚實見可
而後進祖德曰諾乃以千騎上東山以望敵充滿川谷
不見前後俄而賊騎奄至祖德幾不脫既歸諸將問曰
敵勢如何祖德曰甚盛雖然願以數千騎突圍而入與
兄共守死生以之朴曰無益也我輩不戰非怯也蓋有
大不可者夫嬰孤城抗劇賊所恃以堅士心者援兵爾
今吾衆寡不敵戰而勝圍未必解不幸小挫賊驅所獲
以示城中則士卒解體誰與守者且郭公在城何憂及
敵既走諸將問公何以守公曰賊何能為吾惟憂諸君
戰爾其說正與朴合諸將始服公守有餘力果足制敵
初不以外兵為輕重也陞統制官公乃與盪羌寨將折
可適議曰賊新衂可乘若輕兵擣其巢穴可以大獲可
適以為然乃詣幕府白帥帥以萬騎與之十二月辛巳
潜兵將薩川由納木會分六道以進夜至錫斡井諸酋
方聚飲不虞見襲蕃官額芬將佐張澤即帳中擒阿密
都克布及其家屬偽公主夫人首領等俘馘三千餘人獲
牛馬羊以十萬計振旅還平夏二人皆大酋有智謀勇
健善鬭歲入盜邊朝廷久知其名捷至哲宗大悦百僚
稱賀於廷轉引進使雄州防禦使涇原路兵馬鈐轄上
遣中使齎詔奬諭賜以御府兵器袍帶金帛之屬寵靈
顯赫邊人榮之帥竒公功思有以慰其意移知德順軍
使晝錦還鄉元符三年徽宗即位覃恩轉客省使夏人
知公去平夏侵擾不已帥亟召公還賊不敢復犯崇寧
元年春三月命諸將合力築綏戎懷戎二堡而命公獨
以本將兵城合流平會天大雪督工不息暴露得疾歸
四月一日卒于平夏城享年五十有六上悼惜之命走
馬承受張永鐸撫其家賜銀絹五百遺表外特官其婿
張符為三班借職六月甲子葬于中安堡祖塋之側公
之為内殿崇班右騏驥使以年勞州刺史客省使以
恩霈其餘皆以功遷娶趙氏再娶范氏封永安縣君子
男三人溱浩涓溱早亡浩今為某官涓修武郎天都寨
兵馬都監五女皆適宦族公資貎豐偉襟度坦然疎財
好施喜賓客撫養孤窮甚有恩惠守邊城二十年廪稍
随手盡衣食粗給及任子先錄猶子二人初夏人犯沒
煙峽公與折可適禦之被圍可適馬乏公推所乘之馬
與之曰公決圍去我留死戰以家事累公可適曰公幸
有親行矣我以死報國相持久之士衆感泣部將王告
乃以已馬與可適於是分隊鏖擊賊大敗全師而歸其
獲阿密都克布也帥以軍受俘稱公之績嘉嘆再三公曰
此折防禦之功也可適亦曰我與郭君異道而出郭君
實獲二酋某何力之有帥曰諸將惟務争功二君乃爾
相推邪遂俱被褒賞公嗜酒飲數斗不亂其駐平夏也
知城王之才者䜛公曰縱飲廢事帥因召公至則燕飲
終日酌以巨觴公杯至輒盡而不見酒色夜中罷會與
論邊亊條陳慷慨貎整肅而語有倫帥異之乃出之才
謗書示公曰彼將有不法而憚君邪有則以告帥得為
君理之公謝守邊無狀宜致人言之才無罪且無之才
公安得聞此帥益賢之翌日稱於衆曰郭君度量不愧
古人公歸召之才與飲慰安之之才愧謝副將李萬者
以弓箭手馬假人時約束甚嚴走馬承受欲按之萬憂
恐不知所為公語萬曰第無慮將不忍副食貧而失祿
代副坐之可也承受者感其義遂不復按嘗居平涼縣
令馬希道者廉吏也官罷不能歸公憐之時方免官貧
無他資盡質衣服弓劒為令辦裝令始能去公為將甚
得士心所至畏愛既全平夏擒二酋威震西鄙雖小兒
女子皆知公名及其卒也往往嗟咨流涕而平夏之人
德公尤深祠公于城之西水旱疾癘必禱禱必應廟享
日嚴宣和元年廉訪使者王孝傑以聞上親灑宸翰曰
郭成盡忠報國有功于民宜載祀典其議所以名其廟
者有司請榜其額曰仁勇詔可嗚呼生有大功死為明
神威福一方以享廟食雖古名將何以加此豈非精忠
偉烈貫於幽明凛凛之氣歿而不朽者邪公之亡諸孤
尚幼邊方少文人儒士失於紀錄故事多遺逸獨其卓
卓者猶播衆口不可埋沒謹錄其實以備史氏之闕謹
狀
