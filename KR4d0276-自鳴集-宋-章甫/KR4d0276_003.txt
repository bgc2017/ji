自鳴集卷三宋章甫撰
七言古
督祖顯和章
孫侯二尺短檠前何啻頌詩三百篇金鑾玉堂未歸去
聊結江湖山水緣官閑不復弄朱墨勝日過門無惡客
春風快馬紫遊韁花底黃鸝盡相識酒酬談辯翻波瀾
得句全勝得好官我亦從來有詩癖撚髭一字吟難安
不知辛苦竟何益聞道何妨死今夕他年儻使無知音
盈編不作一錢直日來頗怪詩筒遲恐君豫辦磨崖詩
中原窟穴尚狐兔未應便草閑居賦
放歌招孫祖訓俞國寶飲
兒時望春春不來春衣隔年催剪裁平明出遊薄暮回
惟恐雲氣興風雷豈知樂極還悲哀十年黃塵涴青鞋
管領鸎花巳無意感時念舊時傷懷去年寒食丹徒縣
家寄毗陵不相見今年寒食江陵府妻子相看淚如雨
迂儒憂國更憂家枉殺清明不見花無端柳絮攪愁思
一逕漫漫春日斜主人知我坐憔悴故遣斗酒來相慰
呼妻安穏置床頭箇是貧家一祥瑞床頭三日未開嘗
耿耿憂心自如醉朝來忽覺體中佳吻角流涎巳難制
細君平日但濡唇瓦盆對酌可無人招朋一飲舒清興
要須脫略任天真高郵孫夫子相逢不作鬲上語臨川
俞先生客裏傷春作詩苦二公問學該今古胷吞雲夢
輕阿堵我酒雖不多酒行詩可歌杖藜乘興速來過不
來吟醉奈春何
聞鵓鴣
陰雲欲暗江頭樹屋角先聞鵓鴣語瀟瀟漸作打窗聲
誰道巢居不知雨雨晴喚婦却同飛須知此物心無機
豈比人間情義變銜冤誓死不相見
題九歌圖
大夫放逐沅湘濱嘗作九歌祠鬼神鬼神幽遠不可見
肴酒芬芳猶福人飡菊佩蘭君不識從彼讒人為鬼蜮
楚江嗚咽楚雲愁坐對此圖三歎息
題王無邪九華圖
雲錦仙翁人不識多生九華茹芝客少年登覽妙形容
三十七峯俱改色手提高士談墨圖煙雲到處隨卷舒
珠璣衮衮入題詠縑素往往爭臨摹雪潭四時濺飛雪
歎我幻軀方病渴何由得共山中人脚踏寒流弄明月
王夢得捕蝗二首
相逢每歎俱飄流尊酒作意同新秋蝗蟲日來復滿野
府帖夜下還呼舟江天尚黑客騎馬草露未晞人牧牛
路長遥想兀殘夢家在風煙蘭杜洲
江頭曉日方曈曈僕夫喘汗天無風茅簷汲井洗塵土
野寺煮餅燒油葱平生憂國寸心赤在處哦詩雙鬢蓬
村民喜識長官面樹陰可坐毋匆匆
分蝗食
田園政爾無多子連歲旱荒飢欲死今年何幸風雨時
豈意蝗蟲乃如此麥秋飛從淮北過遺子滿野何其多
撲滅焚瘞能幾何羽翼巳長如飛蛾天公生爾為民害
爾如不食焉逃罪老夫寒饑悲惱纏分而食之天㦯憐
憫農
前村後村水車聲伊伊軋軋終夜鳴皇天不雨四十日
高田何止龜兆出田家眼穿望早禾早禾不熟奈饑何
今年神祠禱不應沽酒買牛空費多天公高居民父母
有耳應聞下民語乞我滂沱半朝雨免遭縣吏鞭笞苦
田家苦
何處行商因問路歇肩聽說田家苦今年麥熟勝去年
賤價還人如糞土五月將次盡早秧都未移雨師懶病
藏不出家家灼火鑽烏龜前朝夏至還上廟著衫奠酒
乞杯珓許我曾為五日期待得秋成敢忘報陰陽水旱
由天工憂雨憂風愁殺儂農商苦樂元不同淮南不熟
販江東
送茶與人
雲氣昏昏釀秋雨歲月驚心遽如許潮生晚浦足風波
頗憶青燈夜深語贈君江南春露芽恐君誦詩眼生花
一杯靜對沈煙斜世事從渠如亂麻
早雪
賤夫流落來淮海兩紀悠然忘凍餒烏薪白粲不論錢
近歲山林禁樵採去年差官打炭窰淮民畏事誰敢燒
官軍巡山得心力草木欣欣有顔色九月未霜雲漫漫
雪花爭先飛作團凍坐孤吟還自寬邊頭牽挽人夫寒
雪中張仲庠惠十詩老嬾不能追逐戲答古風
兼簡陳伯茂
愛君詩好韻倔竒快如天馬不容羈惜君有錢不沽酒
盡日苦吟難療飢我生真成錯料事陳子生涯略相似
敢持短兵與君接笑我老來長退怯空山一夜雪盈階
軒窗晃耀如瑶臺尊中尚喜有餘綠紅潮兩頰心悠哉
安得萬里江變作葡萄醅笑呼姮娥共起舞夜闌更酌
北斗杯一醉三千年從教海水揚塵埃妻孥笑我言此
樂恐未諧典衣且復沽茅柴淮南有薄田與汝歸去來
願身長健眉長開好插梅花醉幾回
春日呈韓丈
陽烏陰兔爭馳騁人世光陰刹那頃玉盤生菜亂青絲
三歲公家喫春餅前年班春池陽城民物熙熙簫鼓聲
去年轉粟巡邊徼聖朝初下和戎詔祗今塞上不傳烽
野梅官柳競春風相從且作無事飲莫辭節物來匆匆
明年上國春應早棠棣隂中詩更好詩成但遣阿買書
郵筒寄我江南道
劉祼卿送筍
俗子貪錢如食蜜幽人愛竹如種玉君家大隱城一隅
萬个深圍數間屋陽春不住長兒孫犢角猫頭還滿目
却恐繁陰礙風月童奴時取供肴䔩朝來想挂北窗坐
應念先生食無肉故遣此君來起予爛斑嫩籜森盈束
先生飢腸非雷吼米糝鹽醯羹杞菊急呼瀹釡然枯薪
殷勤留客晨炊熟不羡侯家五鼎烹得此一飽萬事足
客去關門聽雨眠枕上詩成翻水速
清明病中遣酒問訊史授夫
一榻蕭然唯坐卧風雨欺人打窗破數片飛花何處來
寒食清明病中過疎狂閑憶少年時問柳尋花夜不歸
春衣一任酒狼籍玉山自有人扶持日月變遷衰相現
世途迫隘令人倦耳冷那聞白雪歌眼寒不識春風面
懷君著書坐僧房呼兒與撥浮蛆香往澆萬卷文字腸
莫學病夫多感傷
惜花
前朝西風不肯住紅雨毿毿落深樹昨日東風更放顛
香雪紛紛飄滿園四時催人頭髮白薄相春風亦欺客
漸覺繁枝過眼空歴歴黃花亂疎麥野店沽酒酸如虀
先生不飲春將歸屋頭向晚雨聲急自炷爐香坐盤膝
旴𣅿館中題雲山圖
北風三日吹黃土長淮浪高少人渡客愁正坐小窗間
眼明見此江南山好山連娟螺髻鬟白雲無心終日閒
野橋溪水流彎環旁有幽人晝掩關道路只今多險艱
林泉有約吾當還黃精可駐冰雪顔時時令人雙鬢斑
葉子逸以惠山泉瀹日鑄新茶餉予與常鄭卿
惠山泉甘苦不冷日鑄茶香方是真廣文喚客作妙供
石銚風爐皆手親神清便欲排閶闔且了吾人淡生活
缾芽分送巳無餘杯水尚容消午渴
戲簡樂長卿
長卿談兵氣飄揚半生謾趁槐花忙塵埃綠綺誰拂拭
雞羣野鶴空昂藏何必明經取青紫請君囊書獻天子
中原猶未息兵戈萬里横行丈夫事愞夫株守衡門裏
初無長鬚給薪水故舊經年絶尺書烏鵲玩人頻送喜
欲行萬里囊無錢移床且對薰風眠兒啼妻怒了不問
誦詩過午聲琅然
雨涼成詩一首簡子逸
坦率每愁遭怒嗔閉門直欲全吾真美人娟娟不可見
薄俗往往難相親夢斷風扉自開闔還喜晚凉生意活
未能衝雨過蘇端且乞新詩慰飢渴
戲簡李清宇
四十九年真大謬三百六旬長鮮驩人生一夢何足較
田穀薦饑良獨難酒邊志氣漫豪放鏡中骨相殊酸寒
輸與能詩李供奉水旱不憂吾有官
送張安國
前日見公如桂林梅黃風雨天多陰今年見公長沙去
草綠江湖春水深借問長沙多少路盡是前年曾到處
如公正合在朝廷胷中素藴經綸具吾君一視而同仁
且欲煩公蘇遠人親朋漫作别離惡王事敢辭行役頻
嗟予潦倒百無用客食淮南兩相送青山可買坐無錢
日長只作還鄉夢九重早晚催賜環了却功名歸故山
屋頭乞我茒三間布襪青鞋相伴閒
題趙純甫渭川千畝圖
君家天姥山前居未辦種竹先作圖不惟要與千戶等
亦念豈可一日無勁節虛心聽霜露細香靜色宜風雨
玉版禪師得飽參翠袖佳人定何許津津喜氣見眉間
凖擬他年如此閑可無嵇阮相往還俗客儻來君掩關
題張希穎筠坡圖
緣坡種竹自成趣籃輿造門今有誰張侯好事果絶俗
因人隔江來覓詩披圖識面恨不早更愛諸公妙詞藻
繁霜密雪得天全明月清風為君好易足堂前方欲栽
摩挲短軸心眼開忽思江南讀書處碧玉如椽歸去來
颺稻行
屋頭場地如鏡光未曉相呼來破場今年慚愧好天色
颺稻得風尤省力分時往往只論&KR1237;主客四六無偏頗
高低十分早晚禾就中誰家收最多妻兒舂糯試新麴
隣舍茅柴相接續醉來起舞自頓足官無差科即為福
題長蘆方丈
笑别靈巖日當午籃輿軋軋轉江浦眼明初入菩提場
一燈傳自西來祖老禪留客苦殷勤汲泉煮茗添爐薰
空江向晩無人渡明月滿天秋正分
中秋次韻
秋浦堂前有清集久客思家淚痕濕連年客裏作中秋
今歲還家又無及山中茅屋冷如水應念征塵何日洗
邊鴻也解寄歸音旅燕亦能辭故壘滔滔四海知音誰
公家公子歲寒期殷勤為我撥新釀煖熱向我哦好詩
我生志願良自足肯向天涯長碌碌願君腰金佩鳴玉
從我羹藜飯脫粟秋風舟子兩相催側帽長吟歸去來
開帆轉柂清溪口還山要趁重陽酒
諸公過易足為紅梅一醉醉後率成數語
一冬雪與寒俱少膏澤春來頗傾倒畏寒病嬾不出門
未覺心情被春惱花木今春種種遲眼明始見紅梅枝
容顔頗稱俗子意風骨獨有詩人知人生百年誰滿百
去日漸多來日窄衰顔巳減舊年紅短髮明年應更白
甕頭有酒不用沽肴䔩得隨家有無主人頹然客亦走
明朝無事重來否
呈謝仲連
一葦江頭風雨寒邂逅三日同清懽諸塵不染眼自碧
萬事隨緣心巳安雨晴歸路馬蹄疾問君呼船定何日
杖藜過我城南偏遊戲世間文字禪
從賈倅乞猫
渚宫茅屋住經年墻壁苦遭羣鼠穿旋乞狸奴名去惡
中宵客枕得安眠攜之俱東泛江水厭飫魚腥二千里
半途忽作楚人弓兒女憐渠今未巳昨朝聞說二車家
花墪五子俱可誇此詩雖拙勝鹽茶不問白黑灰狸花
書黃叔虎傳神卷
鶴骨何清癯腹空惟貯書山林日月長掉頭賦歸歟松
竹歲寒金石友身後虛名眼前酒與世相違豈盡然江
湖猶有丹青手
與北山長老
數間破屋城南街坐卧一榻心如灰現身幻化本無住
疾病問渠何自來剥啄誰歟破幽寂道人定起北山北
齒冰骨玉兩高寒禪病詩魔俱辟易我倦欲眠君且歸
籃輿入郭知何時貧家客來無凖擬為君時供鷄蘇水
法剛化士幹蔣山藏經乞語
鍾山夜半發竒怪火光熾然脱三昧法筵龍象不須驚
寶公留得眉毛在食輪才轉法輪隨樓臺金碧還相輝
大千經卷何處覓剛禪藏在僧迦葉如來言語皆真實
别有真經名第一琅函寶藏不能收若遇知音請拈出
題張季子妄菴
世間種種無非妄云何以妄為菴牓君欲捨妄却求真
展轉思維增妄想即妄即真君勿疑真妄俱忘也大竒
笑我猖狂今老矣因君聊復妄言之
