提要
自鳴集六卷别集類三(宋)
臣等謹案自鳴集六卷宋章甫撰考宋有二
章甫一字端叔浦城人熙寧三年進士官至
都官郎中著有孟子解義十四卷楊時為作
墓誌其文今載龜山集中一字冠之鄱陽人
徙居真州自號易足居士即撰此集者也甫
行事不槩見惟張端義貴耳集有云張冠之
名甫有文集十卷多從于湖交游(案于湖乃張孝祥之)
(别號)豪放飄蕩不受拘羈淳熙間淮有三士舒
之張用晦和之張進卿真之張冠之也據其
所述可略見其為人其以章為張蓋刊本字
訛耳又陸游入蜀記稱乾道六年八月二十
八日同章冠之秀才登石鏡亭訪黃鶴樓故
址則甫蓋嘗應舉矣其集不見于宋史藝文
志文淵閣書目雖有其名而傳本久絶其得見
于世者惟名賢小集拾遺所載湖上吟一首
詩家鼎臠所載寄荆南故人一首而巳今撿
永樂大典所收自鳴集詩句頗多其格律雖
稍近江湖一𣲖而骨力蒼秀亦具有研鍛之
之功觀其别陸游詩有人生相知貴知心道
同何必問升沉之句謝韓元吉寄茶詩有别
公宛陵今五春渴心何啻生埃塵之句次韻
吕祖謙見寄詩有山林舊約都茫茫憶君著
書看屋梁之句是其所與酬贈者皆一時俊
傑之士故耳濡目染尚能脱化町畦自成杼
柚頗為不墜雅音謹裒次釐訂析為六卷至
雜說三篇以禪家機鋒論道德仁義之旨援
儒入墨是殆不得志于時者之肆志放言然
其害理巳甚今故附其說于集末而特加紏
正以著其失焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
