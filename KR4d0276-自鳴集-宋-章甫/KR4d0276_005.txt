自鳴集卷五宋章甫撰
七言律
和韓文雪晴
天公逞巧逐時新戲把乾坤作爛銀净壓邊塵無戰馬
寒持使節有詩人夜長霜月争催曉年近江山逼放春
歸壽高堂先一醉稱觴漢殿及嘉辰
春望
東風吹水豈容平小雨催花却易晴旅燕欲來春社近
故人何處晚山横不才媿忝諸侯客苦思難攻五字城
芳草滿庭無一事竹間幽鳥變新聲
送張楊子
堂上絃歌吏早休三年官舍冷於秋諸公極力争推挽
野老何知欲借畱去矣青雲皆坦路歸歟明月只扁舟
都城故舊如相問草滿空山自牧牛
憶王履方
江頭今日少風埃時有閒雲出斷崖入網河豚來近市
争巢野鵲堕空階偶行芳草得佳句不見故人無好懷
愁送客帆西去盡日隨潮水到秦淮
送張王叔
春風端的解相期吹盡桃花作雨飛政苦無錢供劇飲
可堪臨水送將歸窮愁度日添詩卷老病憂時減帶圍
後夜思君望銀漢雙星會處有光輝
送李清宇
行李過門復小留劇譚同此小牎幽三杯酒力客愁破
一夜雨聲春事休舊燕尋巢元未毁新鶯出谷自相求
槐牙凖擬供湯餅初夏重來定到不
和韓無咎使君弔李謫仙
力士能令妃子嗔長安無復謫仙人宮袍却換江東酒
野服終為帝外臣孤塚道傍空怨結兩峯煙際自愁顰
騎鯨捉月知何在太白光芒夜夜新
賢府主禱雪而應喜極有詩
湖海雙魚久不傳幽人門巷轉蕭然寒威直與酒為地
雪片忽共梅争妍自撥小爐猶有火擬留佳客苦無錢
金篦刮眼何時得咫尺春風欲換年
和朱少翁除夕
破曉東風又磔鷄人心物態兩推移建瓴歲月今將老
漂梗江湖少不羈獨坐舊諳為客味長愁新賦悼亡詩
多慙府主鶯花約歸去西疇恐後期
送十八兄
故園别去踰三紀男子生來志四方千里勞君雙足趼
百窮笑我兩眉長雪深客舍衣裘冷春晚家山杖履香
歸省松楸終有日臨分老淚亦沾裳
苦旱
巫歌瓦鼓自村村下鬼安能謁帝閽盡室每愁風卷屋
何時得見雨翻盆久無蚯蚓來堂上頗說飛蝗集穀根
投老躬耕營一飽客懷歲晚不堪論
送張安國
萬里煙霄早致身一麾到處作陽春隨時用舍知無愠
落筆縱横信有神江國雲山愁送遠桂林風土獨宜人
笑談坐攝羣偷化便合歸來據要津
和周師禹所寄
九載光隂俯仰間百年人世幾悲懽竹棲夢斷傷春晚
雲壑書來喜歲寒别久更憐詩筆健愁多須放酒杯寬
相望江北江南路柳絮隨風又作團
次仲韓韻兼簡若晦
世途時事兩艱難上水船行八節灘旅鴈喚愁秋巳盡
隣鷄驚夢夜將闌醉狂終是心情懶老瘦非關骨相寒
閑憶能詩俞與趙久無妙語發毫端
張王臣自湖南官滿趨朝舟過白沙和惠資福
二詩末章見及次韻
别來身世轉乖違老病交攻若有期目力半昏難結字
心情全懶罷吟詩魚沉湖海無書日犬吠柴荆有客時
三逕莫嫌猶寂寞地偏花木得春遲
叢桂書齋念昔遊紅蓮幕府喜歸休秋風起柁蒹葭渚
春月停橈杜若洲未用把詩輕萬戶直須呼酒散千憂
贊公亦是江湖舊更問君能少住不
次張子儀韻
半身江海慣浮遊邂逅今成客此州憂國幸逢年穀熟
望鄉長恨晚山稠連天煙雨雙鴻鴈滿地風波一白鷗
獨把酒杯悲節物何時弟勸與兄酬
燈夕韓使君惠谷簾泉
憶昨嬉遊不忍閒祇今但欲掩柴關短檠無恙客多病
明月有情天若慳落日哦詩方袖手故人憶我未還山
歸家且酌康廬水恍墮干嵓紫翠間
和劉巖隠道士
青眼難逢阮步兵白鬚新識老彌明清談略洗塵埃盡
妙句仍看欬唾成休說有身真是患但知得酒不須名
焦桐更倩揮毫手要聽秋崖夜鶴鳴
題天開圖畫
史君新築北城隈舉酒標名綉斧來一覧江山因勝地
四時圖畫自天開坐令宋史空盤礴豈有并刀解剪裁
暇日莫辭頻領客年豐無事好銜杯
多日不收家信再和呈丁合州
郵亭盤礴巳六日清坐了無塵事隨書寄弟兄猶未到
夢遊京浙不勝馳江邊短艇雨千點竹裏疎煙梅一枝
兒女未知為客恨但争柑橘遶庭墀
呈胡德器
相逢縱酒又連旬醉倒誰知主與賓舌在莫談當世事
眼明仍是故鄉人不愁春與花俱減但恨君如我更貧
淮上風煙隨分好他年凖擬作比鄰
戲答王通一
底事重來淮上村九關難上阻司閽短衣他日欲射虎
堂印何時看倒盆花著襟裾無定力雪侵鬚鬢有愁根
天河且挽洗瘡疥若問甲兵君莫論
予歸自都梁魏子深來自滁州坐間酌酒
道路長年笑此身絶憐塵土涴衣巾飛花數點巳愁客
歸鴈一聲如喚人州縣驅馳君欲老江湖流落我常貧
相逢却恨成匆遽不醉沙頭爛漫春
寄荆南友人
餘生自拚一虛舟未害尋詩慰客愁梅欲飄零猶醖藉
柳纔依約巳風流關心弟妹無黃犬入夢江湖有白鷗
别後故人相念否東風應倚仲宣樓
過家留一夕曹文復和韻再作
賢聖何曾時一中扁舟但困打頭風按田外嘆裹糧乏
還舍内嗟瓶粟空論事時遭瞋目視催科隔絶滿堂烘
匆匆結束又西邁望眼却隨黃鵠東
九日
登高長是易銷魂多病新來目更昏強引兒童追節物
久拚身世任乾坤江風冷拂烏紗帽籬菊香浮老瓦盆
回首西湖如昨日交游凋謝不堪論
王夢得意久出遠歸惠詩次韻
手栽桃李巳成花久客歸心急莫鵶别後新詩圓似彈
依前瘦馬鈍如蛙路長人困煎茶店春去鶯啼賣酒家
三徑未荒還寄傲只應清夢到京華
寄韓漕子雲
詔書淮上遂休兵玉帛相隨下帝京且喜王師還禁衛
獨煩使節在邊城轉輸積雪河冰合離别春風塞草生
細札催歸應不晚到家猶及趁清明
上黃漕
漢初曲逆未侯日窮巷席門誰見收固是知人甚難事
懸知同類合相求客懷夜雨打破壁世事春江横釣舟
為報能文韓吏部吹噓籍湜預名流
雨中簡李牧之
提壺勸飲方多病布穀催耕未有田老去情懷非宿昔
日長圖史得周旋客愁正是連山雨時事渾如上水船
問訊詩翁無恙否遥憐裋褐聳雙肩
燈夕戲簡胥直夫
小雨催耕苦未勻東風吹水起魚鱗兵戈關塞今年定
燈火江城此夜新萬點飛花愁客子一天明月屬遊人
舊時面壁胥居士何處笙歌作好春
次韓無咎盱眙道中韻
人家過午絶炊煙隴上羸牛挽不前寇退皇恩方掩骼
民饑客飯只烹鮮觀風到處春隨馬楗水歸時月滿川
王事獨賢無倦色雞鳴起坐屋三椽
蘇訓直方夷吾相挽同飯招隠
登臨筋力猶如昨興廢循環自有時青石獨存超士傳
粉牌新得省郎詩雲山改色風生座野鹿無蹤水滿池
勝處只宜文字飯不須紅袖苦追隨
重九前一日示弟姪
人生百歲未易滿我巳五十仍加三異縣長憐九月九
故園遠在南山南綠尊青眼舊相得黃菊白頭還好篸
明早汝輩早同出脚力躋攀吾尚堪
九日憶俞若晦
出處殊途會面難君留湖上我江干黃花三度不同醉
白髮數莖尤寡歡鶚立寥寥天地大鴈飛漠漠水雲寒
登高時節還相憶朝露誰憐墜木蘭
愁坐
俗物滿前無好懷可堪時序苦相催飛蚊掃迹夜方静
過鴈傳聲寒巳來多病不勝杯㶑灧遠遊只恐馬虺尵
書忩愁坐令人瘦獨上江樓日幾回
同楊德駿任致道登北觀留題壁間
年來多病廢幽尋眼底風光亦倦吟歲暮情懷傷老大
雪晴筋力試登臨一江煙水分南北千里雲山自古今
杖屢頻來端不惡只愁東望起歸心
春晚寺居即事
晚晴鳥雀喜窺簷客舍餘寒怕捲簾多病新來知本草
安心老去讀楞嚴髮稀帽側頭慵櫛火冷香消手自添
百念不生惟飽飯春山蔬笋十分甜
閒吟
春風略不欺貧賤美酒真堪託死生芳草又依窮巷綠
殘尊重與故人傾雨餘入饌添蔬笋晝永欹眠憶弟兄
但得一㕓供送老更將詩頌紀昇平
梅花白盡柳初黃春未平分日巳長老眼明邊湖水綠
閑愁來處楚山蒼高吟且喜詩無病痛飲方知酒有腸
南北故人強健否誰知旅鬢欲秋霜
蒜山夜歸
雙雙鷗鳥落蒼灣點點征帆返照間多病久無鐘鼎夢
忘機長伴水雲閒江心古寺入圖畫煙際好山如髻鬟
踏月歸時聞短笛津頭知有釣舟還
野步
天寬地大我何憂白首行歌得自由窮既有神安可送
富如非義豈容求四時無出三春好萬事都拚一醉休
茅屋酒旗遥喚客餘寒未許脫駝裘
得蔡深源信
左右圖書一小軒閉門謝客蔡深源别來三歲喜無恙
老去百懷誰與言神魚不肯貪香餌天馬難令駕短轅
若憶當年常欵曲茆簷軟語負朝暄
簡唐先生谷
藩籬落日鳥雀閙江湖西風鴻鴈高病軀巳厭秋夜永
農事更傷終歲勞窮愁滿眼未容遣俗物敗意時相遭
隠芝庵中有高士拄杖請來同出遨
送彬禪客
越王樓畔彬禪客為法南游蚤出關曾駕鉄船衝巨浪
又攜錫杖過他山夢回故國非無侣身比孤雲只獨閑
君到諸方如問我年來多病鬢毛斑
即事
平邊活國不關儂晝永新添炙背功鳩婦仳離天欲雨
鵲巢低穏歲多風一彈指頃韶光半微破顔時夢事空
但得餘生無病惱從渠南北與西東
湖上吟
誰家短笛吹楊柳何處扁舟唱采菱湖水欲平風作惡
秋雲太薄雨無憑近人白鷺麾方去隔岸青山喚不譍
好景滿前難着語夜歸茅屋望疎燈
