文選補遺卷十二
元陳仁子輯
封事(漢宣帝始令羣臣得奏封事以通下情封有正有副領尚書者先發副封所言不善屏而不奏)
(魏相奏去副封以防壅蔽)
論霍氏封事(西山真德秀曰張敞之意在於抑退霍氏而保全其宗族此家國兩全之)
(計也然是時許后之事既彰宣帝志在必誅故雖善敞之計而不行愚曰先儒論宣帝卻茂)
(陵徐生之言蓋將稔其惡以成赤族之誅故帝以侯滅霍氏猶莊公以京斃段也噫帝豈有是)
(哉帝久忌霍氏敢怒不敢言其初也畏光之威不敢發其終也牽后之愛不忍發夫以禹山逆)
(謀皆萌於光亡之後殺之特孤雛腐鼠之易魏相言而不從張敞言而不省何也吾因得以窺)
(帝之心矣當時張章告張赦石夏之謀執金吾收捕帝詔勿捕山等相謂曰此縣官重太后故)
(不竟也此一舉也帝不抑制霍氏者皆霍后之嬖為之也是故擣附之奸未明轝侍之寵方盛)
(平生驂乘之憤潜移於一旦房闥之愛光死則葬之過厚山逆則庇之過寬吾意廢立之謀向)
(非震躬之迫鼠鴞雖災帝亦未必奮然除之昭臺之處幾有不忍正典刑者嗚呼趙蓋韓楊之)
(死如刈草菅帝不牽后之嬖其殺霍氏者亦一趙蓋韓楊也何待容忍以成之哉)
張敞(本傳敞字子高河東平陽人為山陽太守霍光薨宣帝始親政事封光孫山雲皆為)
(列侯以光子禹為大司馬頃之山雲以過歸第霍氏諸壻親屬頗出補吏敞聞之上封事)
(云云時地節三年)
臣聞公子季友有功於魯大夫趙衰有功於晉大夫田
完有功於齊皆疇其庸延及子孫終後田氏篡齊趙氏
分晉季氏顓魯故仲尼作春秋迹盛衰譏世卿最甚迺
者大將軍決大計安宗廟定天下功亦不細矣夫周公
七年耳而大將軍二十歲海内之命斷於掌握方其隆
時感動天地侵迫隂陽月朓(他了切)日蝕晝冥宵光地大
震裂火生地中天文失度妖祥變怪不可勝記皆隂類
盛長臣下顓制之所生也朝臣宜有明言曰陛下襃寵
故大將軍以報功德足矣間者輔臣顓政貴戚大盛君
臣之分不明請罷霍氏三侯皆就第及衛將軍張安世
宜賜几杖歸休時存問召見以列侯為天子師明詔以
恩不聽羣臣以義固爭而後許天下必以陛下為不忘
功德而朝臣為知禮霍氏世世無所患苦今朝廷不聞
直聲而令明詔自親其文非策之得者也今兩侯以出
人情不相遠以臣心度之大司馬及其枝屬必有畏懼
之心夫近臣自危非完計也臣敞願於廣朝白發其端
直守遠郡其路無由夫心之精微口不能言也言之微
𦕈書不能文也故伊尹五就桀五就湯蕭相國薦淮隂
累歲乃得通况乎千里之外因書文諭事指哉惟陛下
省察(上甚善其計然不徵也)
條災異封事(致堂胡寅曰世之議者以屈原劉向相比皆同姓之臣忠言著於當時文)
(采表於後世未易斷其優劣以愚觀之向蓋優於原也向歴事三帝前經恭顯擅權後值王鳳)
(專國殺戮忠諫之時上則正言譏刺懇懇納忠下則官雖不遷禍亦不及豈非德行有孚周身)
(無闕邪原則褊介悻直揭揭然衆邪之中既忤君心又取衆疾昧不可則止之道怨刺強䀨無)
(所容身懷沙赴流智斯下矣離騷之作誠曰妙材向所擬效固不能及然篤論是與華藻者乎)
(質幹者乎西山真氏曰更生於正邪賢否之辨一篇之中反復數四可謂深切乃卒不能開)
(孝元之惑不明之君可與言哉恭顯自宣帝時筦樞機至元帝立遂大用事陷蕭望之於獄殺)
(之更生此對元帝之六年也是年堪猛黜賈捐之死又數年猛自殺其後京房嘗一言之亦死)
(終元帝世敢言恭顯者惟更生房二人而更生忠懇惓惓又非房匹他如貢禹匡衡號稱大儒)
(曾微一言敢及之者故皆致位三公而更生甘心廢錮不肯少詘精忠峻節千載之下猶高仰)
(之彼貢禹輩視之真可媿死愚曰人各以類交小人之交多固君子之交多離甚矣主之者)
(難也易之泰隂居君位者也易之否陽居君位者也而泰否反不同何也處泰之時君子之交)
(皆合雖六五隂柔之君亦足以集事處否之時小人之交方合非九五陽明之君不足以休否)
(劉向以杜羣枉開衆正勉元帝是欲合其交也而帝非其主也帝性隂柔乏陽剛知恭顯之邪)
(不能退知堪更生之賢不能用蓋或可以處泰而未可以休否也)
劉向(本傳向字子政本名更生冬地復震時恭顯許史子弟侍中側目望之等更生懼乃)
(使外親上變事臣聞春秋地震為在位執政太盛也地動殆為恭等宜退恭顯以章蔽善)
(之罰進望之等以通賢者之路書奏恭顯疑更生所為白請考姦詐辭果服逮更生獄免)
(為庶人望之亦坐使子上書恭顯白令詣獄望之自殺天子甚悼恨之乃擢周堪為光禄)
(勲堪弟子張猛光禄大夫給事中大見信任恭顯憚之數譛毁焉更生見堪猛在位幾已)
(得復進懼其傾危乃上封事)
臣前幸得以骨肉備九卿奉法不謹乃復蒙恩竊見災
異並起天地失常徵表為國欲終不言念忠臣雖在畎
畝猶不忘君惓惓之義也况重以骨肉之親又加以舊
恩未報乎欲竭愚誠又恐越職然惟二恩未報忠臣之
義一抒愚意退就農畝死無所恨(西山真氏曰自竊見以下凡七八轉忠誠)
(惻怛之意藹然見於言外非積於中者厚不能及也)臣聞舜命九官濟濟相讓和之
至也(和字乃一篇綱紀)衆賢和於朝則萬物和於野故簫韶九
成而鳳凰來儀擊石拊石百獸率舞四海之内靡不和
寧及至周文開基西郊雜遝衆賢罔不肅和崇推讓之
風以銷分爭之訟文王既没周公思慕歌詠文王之德
其詩曰於穆清廟肅雍顯相濟濟多士秉文之德當此
之時武王周公繼政朝臣和於内萬國驩於外故盡得
其驩心以事其先祖其詩曰有來雍雍至止肅肅相維
辟公天子穆穆言四方皆以和來也諸侯和於下天應
報於上故周頌曰降福穰穰又曰飴我釐麰釐麰麥也
始自天降此皆以和致和獲天助也下至幽厲之際朝
廷不和轉相非怨詩人疾而憂之曰民之無良相怨一
方衆小在位而從邪議歙歙相是而背君子故其詩曰
歙歙訿訿亦孔之哀謀之旣臧則具是違謀之不臧則
具是依君子獨處守正不撓衆枉勉彊以從王事則反
見憎毒䜛愬故其詩曰密勿從事不敢告勞無罪無辜
䜛口嗸嗸當是之時日月薄蝕而無光其詩曰朔月辛
卯日有蝕之亦孔之醜又曰彼月而微此日而微今此
下民亦孔之哀又曰日月鞠凶不用其行四國無政不
用其良天變見於上地變動於下水泉沸騰山谷易處
其詩曰百川沸騰山冢卒崩高岸為谷深谷為陵哀今
之人胡憯莫懲霜降失節不以其時其詩曰正月繁霜
我心憂傷民之訛言亦孔之將言民以是為非甚衆大
也此皆不和賢不肖易位之所致也自此之後天下大
亂篡殺殃禍並作厲王奔彘幽王見殺至乎平王末年
魯隠之始即位也周大夫祭伯乖離不和出奔於魯而
春秋為諱不言來奔傷其禍殃自此始也是後尹氏世
卿而專恣諸侯背畔而不朝周室卑微二百四十二年
之間日食三十六地震五山陵崩阤二彗星三見夜常
星不見夜中星隕如雨一火災十四長狄入三國五石
隕墜六鶂退飛多麋有蜮蜚鸜鵒來巢者皆一見晝冥
晦雨木冰李梅冬實七月霜降草木不死八月殺菽大
雨雹雨雪雷霆失序相乘水旱饑蝝螽螟&KR1123;午並起當
是時禍亂輙應弑君三十六亡國五十二諸侯奔走不
得保其社稷者不可勝數也(按此敘次有法故不覺其宂)周室多禍
晉敗其師於貿戎伐其郊鄭傷桓王戎執其使衛侯朔
召不往齊逆命而助朔五大夫爭權三君更立莫能正
理遂至陵夷不能復興由此觀之和氣致祥乖氣致異
祥多者其國安異衆者其國危天地之常經古今之通
義也今陛下開三代之業招文學之士優游寬容使得
並進今賢不肖渾殽白黑不分邪正雜揉忠䜛並進章
交公車人滿北軍朝臣舛午膠戾乖刺更相䜛愬轉相
是非傳授增加文書紛糾前後錯謬毁譽混亂所以營
惑耳目感移心意不可勝載分曹為黨往往羣朋將同
心以陷正臣正臣進者治之表也正臣陷者亂之機也
乘治亂之機未知孰任而災異數見此臣所以寒心者
也夫乘權藉勢之人子弟鱗集於朝羽翼隂附者衆輻
湊於前毁譽將必用以終乖離之咎是以日月無光雪
霜夏隕海水沸出陵谷易處列星失行皆怨氣之所致
也夫遵衰周之軌迹循詩人之所刺而欲以成太平致
雅頌猶卻行而求及前人也初元以來六年矣案春秋
六年之中災異未有稠於今者也夫有春秋之異無孔
子之救猶不能解紛况甚於春秋乎原其所以然者䜛
邪並進也䜛邪之所以並進者由上多疑心旣已用賢
人而行善政如或譛之則賢人退而善政還夫執狐疑
之心者來䜛賊之口持不斷之意者開羣枉之門䜛邪
進則衆賢退羣枉盛則正士消故易有否泰小人道長
君子道消君子道消則政日亂故為否否者閉而亂也
君子道長小人道消小人道消則政日治故為泰泰者
通而治也詩又云雨雪麃麃見晛聿消與易同義昔者
鯀共工驩兜與舜禹雜處堯朝周公與管蔡並居周位
當是時迭進相毁流言相謗豈可勝道哉帝堯成王能
賢舜禹周公而消共工管蔡故以大治榮華至今孔子
與季孟偕仕於魯李斯與叔孫俱宦於秦(叔孫通為秦博士)定
公始皇賢季孟李斯而消孔子叔孫故以大亂汚辱至
今故治亂榮辱之端在所信任信任旣賢在於堅固而
不移詩云我心匪石不可轉也言守善篤也易曰渙汗
其大號言號令如汗汗出而不反者也今出善令未能
踰時而反是反汗也用賢未能三旬而退是轉石也論
語曰見不善如探湯今二府奏佞讇不當在位歴年而
不去故出令則如反汗用賢則如轉石去佞則如拔山
如此望隂陽之調不亦難乎是以羣小窺見間隙緣飾
文字巧言醜詆流言飛文譁於民間故詩云憂心悄悄
愠于羣小小人成羣誠足愠也(此言不和之狀)昔孔子與顔淵
子貢更相稱譽不為朋黨禹稷與臯陶傳相汲引不為
比周何則忠於為國無邪心也故賢人在上位則引其
類而聚之於朝易曰飛龍在天大人聚也在下位則思
與其類俱進易曰拔茅茹以其彙征吉在上則引其類
在下則推其類故湯用伊尹不仁者遠而衆賢至類相
致也今佞邪與賢臣並在交戟之内合黨共謀違善依惡
歙歙訿訿數設危險之言欲以傾移主上(此言不和之由)如忽
然用之此天地之所以先戒災異之所以重至者也自
古明聖未有無誅而治者也故舜有四放之罰而孔子
有兩觀之誅然後聖化可得而行也今以陛下明知誠
深思天地之心迹察兩觀之誅覽否泰之卦觀雨雪之
詩歴周唐之所進以為法原秦魯之所消以為戒(以上皆應)
(前漢人論事多如此)考祥應之福省災異之禍以揆當世之變放
遠佞邪之黨壊散險詖之聚杜閉羣枉之門廣開衆正
之路決斷狐疑分别猶豫使是非炳然可知則百異消
滅而衆祥並至太平之基萬世之利也臣幸得託肺附
誠見隂陽不調不敢不通所聞竊推春秋災異以救今
事一二條其所以不宜宣泄臣謹重封昧死上(恭顯見其書愈)
(與許史比而怨更生等)
論知人邪正封事(愚曰君子假隂陽以行道小人假隂陽以行詐語曰子不語怪)
(隂陽家流非聖人所少也虞不臘虢不五稔被髮之祭不百年特以理占不以數占故也至隂)
(雨之變夏侯勝以卜昌邑之廢石柳之立眭孟以䜟宣帝之興君子不言焉翼奉與蕭望之匡)
(衡同師也同學也諸公薦同待詔奉若行之以經術視二子不為少輔以律歷隂陽視二子不)
(為多特奉所守者正其言雖不純而其節可重其不肯語平昌侯王臨以數學即李闕)
翼奉(本傳奉字少君東海下邳人好律歷隂陽之占時平昌侯王臨以宣帝外屬侍中稱)
(詔欲從奉學其術奉不肯與言而上封事云云)
臣聞之於師治道要務在知下之邪正人誠鄉正雖愚
為用若乃懷邪知益為害知人之術在於六情十二律
而已北方之情好也好行貪狼申子主之(孟康曰水性觸地而行觸)
(物而潤多所好故貪而無厭)東方之情怒也怒行隂賊亥卯主之(孟康)
(曰木受水生貫地而出故為怒隂氣賊害土故為隂賊也)貪狼必待隂賊而後動隂
賊必待貪狼而後用二隂並行是以王者忌子卯也(李竒)
(曰北隂也)禮經避之春秋諱焉南方之情惡也惡行廉貞寅
午主之西方之情喜也喜行寬大己酉主之(孟康曰火性炎猛無)
(所愛恤故為惡金之為物喜以利刃加於萬物故為喜利刃所加無不寬大也)二陽並行是以
王者吉午酉也詩曰吉日庚午上方之情樂也樂行姦
邪辰未主之(孟康曰上方謂北與東也翼氏風角曰木落歸本水流歸末木利在亥水利在辰盛)
(衰得所故樂也)下方之情哀也哀行公正戌丑主之(孟康曰下方謂南與)
(西也隂氣所萌生故為下戍窮火也丑窮金也翼氏風角曰金剛火彊各歸其鄉故火刑於午金刑於酉酉午)
(金火之盛也盛時而受刑至窮無所歸故曰哀也火性無所私金性方剛故曰公正)辰未屬隂戌
丑屬陽萬物各以其類應今陛下明聖虚靜以待物至
萬事雖衆何聞而不諭豈况乎執十二律而御六情於
以知下參實亦甚優矣萬不失一自然之道也乃正月
癸未日加申有暴風從西南來未主姦邪申主貪狼風
以太隂下抵建前是人主左右邪臣之氣(張晏曰初元二年歲在甲)
(戌正月二十一日癸未也太隂在太歲後孟康曰時太隂在未月建在寅風從未下至寅南也建為主氣太隂)
(臣氣也加主氣是人主左右邪臣驗也晉灼曰癸未日風未辰也時加申)平昌侯比三來見
臣皆以正辰加邪時辰為客時為主人以律知人情王
者之祕道也(張晏曰平昌侯欲依上來學為時邪也風日加甲申知祕道也孟康曰謂乙丑之日)
(也丑為正日加未而來為邪時晉灼曰奉以未為邪時占知平昌侯為邪人此當言皆以邪辰加邪時字誤作)
(正耳下言大邪之見辰時俱邪是也翼氏曰五行動為五音四刑散為十二律也)愚臣誠不敢
以語邪人
極諫外家封事(愚曰漢宗室之忠無如劉章劉向二人吕氏外戚也欲危劉氏則章)
(力護之王氏亦外戚也欲危劉氏則向力排之觀此封事千載尚為流涕異時章得誅諸吕劉)
(向不得誅諸王者何也蓋章之志得行而有平勃以主其盟向之無功不幸而不遇平勃也)
劉向(本傳時上無繼嗣政由王氏出災異寖甚向雅竒陳湯智謀與相親友獨謂湯曰災)
(異如此而外家日盛其漸必危劉氏吾幸得同姓天屬累世蒙漢厚恩身為宗室遺老歴)
(事三主上以我先帝舊臣每進見常加優禮吾而不言孰當言者遂上封事極諫云云時)
(陽朔二年)
臣聞人君莫不欲安然而常危莫不欲存然而常亡失
御臣之術也夫人臣操權柄持國政未有不為害者也
昔晉有六卿齊有田崔衛有孫甯魯有季孟常掌國事
世執朝柄終後田氏取齊六卿分晉崔杼弑其君光孫
林父甯殖出其君衎弑其君剽季氏八佾舞於庭三家
者以雍徹並專國政卒逐昭公周大夫尹氏筦朝事濁
亂王室子朝子猛更立連年乃定故經曰王室亂又曰
尹氏殺王子克甚之也春秋舉成敗錄禍福如此類甚
衆皆隂盛而陽微下失臣道之所致也故書曰臣之有
作威作福害于而家凶于而國孔子曰禄去公室政逮
大夫危亡之兆(臣瓉曰政不由君下及大夫上大夫即卿也)秦昭王舅穰侯
及涇陽葉陽君(鄭氏曰皆昭王母弟穰侯魏冉也涇葉皆其弟也)專國擅勢上
假太后之威三人者權重於昭王家富於秦國國甚危
殆賴寤范睢之言而秦復存二世委任趙高專權自恣
壅蔽大臣終有閻樂望夷之禍秦遂以亡近事不遠即
漢所代也漢興諸吕無道擅相尊王吕産吕禄席太后
之寵據將相之位(席猶因也)兼南北軍之衆擁梁趙王之尊
驕盈無厭欲危劉氏賴忠正大臣絳侯朱虚侯等竭誠
盡節以誅滅之然後劉氏復安今王氏一姓乘朱輪華
轂者二十三人青紫貂蟬充盈幄内魚鱗左右大將軍
秉事用權五侯驕奢僣盛並作威福擊斷自恣行汙而
寄治身私而託公依東宫之尊假甥舅之親以為威重
(東宫太后所居也)尚書九卿州牧郡守皆出其門筦執樞機朋
黨比周稱譽者登進忤恨者誅傷游談者助之說執政
者為之言排擯宗室孤弱公族其有智能者尤非毁而
不進遠絶宗室之任不令得給事朝省恐其與已分權
數稱燕王蓋主以疑上心避諱吕霍而弗肯稱(吕后霍后二家)
(皆坐僣擅誅滅為王氏諱而不言也)内有管蔡之盟外假周公之論兄弟
據重宗族磐互(磐結而交互也)歴上古至秦漢外戚僣貴未有
如王氏者也雖周皇甫秦穰侯漢武安吕霍上官之屬
皆不及也(皇甫卿士周后寵之)物盛必有非常之變先見為其人
微象孝昭帝時冠石立於泰山仆柳起於上林而孝宣
帝即位今王氏先祖墳墓在濟南者其梓柱生枝葉扶
疏上出屋根垂地中雖立石起柳無以過此之明也事
勢不兩大王氏與劉氏亦且不並立如下有泰山之安
則上有累卵之危陛下為人子孫守持宗廟而令國祚
移於外親降為皂隸縱不為身奈宗廟何婦人内夫家
外父母家此亦非皇太后之福也(内猶親也而皇太后反外夫家)孝宣
皇帝不與舅平昌樂昌侯權所以全安之也夫明者起
福於無形銷患於未然宜發明詔吐德音援近宗室親
而納信黜遠外戚毋授以政皆罷令就第以則效先帝
之所行厚安外戚全其宗族誠東宫之意外家之福也
王氏永存保其爵禄劉氏長安不失社稷所以襃睦外
内之姓子子孫孫無疆之計也如不行此策田氏復見
於今六卿必起於漢為後嗣憂昭昭甚明不可不深圖
不可不蚤慮易曰君不密則失臣臣不密則失身幾事
不密則害成惟陛下深留聖思審固幾密覽往事之戒
以折中取信居萬安之實用保宗廟久承皇太后(言社稷不)
(安則帝身亦不得久事皇太后)天下幸甚(書奏天子召見向歎息悲傷其意謂君且休矣吾將思之)
地震為后舅封事(愚曰翼奉與李尋同明歷數之學也尋不免於罪而奉乃得以)
(自全何也奉言雖竒而守則正尋言雖竒而行舅則險故翼奉靳平昌數學之傳大體已正明后)
(致災之由大節愈高此等忠忱直有劉向之風而非尋比尋流放而奉善終天也)
翼奉(本傳二月戊午地震其夏齊地人相食七月己酉地復震上赦天下舉直言極諫之)
(士奉奏封事)
臣聞之於師曰天地設位懸日月布星辰分隂陽定四
時列五行以視聖人名之曰道聖人見道然後知王治
之象故畫州土建君臣立律歷陳成敗以視賢者名之
曰經賢者見經然後知人道之務則詩書易春秋禮樂
是也易有隂陽詩有五際(應劭曰君臣父子兄弟夫婦朋友也孟康曰詩内傳五際卯酉)
(午戌亥也隂陽終始際會之歲於此則有變改之政)春秋有災異皆列終始推得
失考天心以言王道之安危至秦乃不悅傷之以法是
以大道不通至於滅亡今陛下明聖深懷要道燭臨萬
方布德流惠靡有闕遺罷省不急之用振救困貧賦醫
藥賜棺錢(賦謂分給之)恩澤甚厚又舉直言求過失盛德純
備天下幸甚臣奉竊學齊詩聞五際之要十月之交篇
知日蝕地震之效昭然可明猶巢居知風穴處知雨(巢居)
(鳥鵲之屬穴處狐狸之類)亦不足多適所習耳臣聞人氣内逆則感
動天地天變見於星氣日蝕地變見於竒物震動所以
然者陽用其精隂用其形猶人之有五臧六體五臧象
天六體象地故臧病則氣色發於面體病則欠申動於
貌今年太隂建於甲戌律以庚寅初用事歷以甲午從
春(太隂在甲戌則太歲在子十一月庚寅日黃鍾律初起用事也)歷中甲庚律得參陽
性中仁義情得公正貞廉(甲庚皆三陽甲在東方為仁庚在西方為義戍為公正寅)
(午為廉貞晉灼曰木數三寅在東方木位之始故曰參陽)百年之精歲也正以精歲
本首王位(張晏曰春也)日臨中時接律而地大震其後連月
久隂雖有大令猶不能復(太令謂虛倉廪開府庫之屬也復補也)隂氣盛
矣古者朝廷必有同姓以明親親必有異姓以明賢賢
此聖王之所以大通天下也同姓親而易進異姓疏而
難通故同姓一異姓五迺為平均今左右無同姓獨以
舅后之家為親異姓之臣又疏二后之黨滿朝非特處
位勢尤奢僭過度吕霍上官足以卜之甚非愛人之道
又非後嗣之長策也隂氣之盛不亦宜乎臣又聞未央
建章甘泉宫才人各以百數皆不得天性(言絶男女之好)若杜
陵園其已御見者臣子不敢有言雖然太皇太后之事
也及諸侯王國與其後宫宜為設員出其過制者此損
隂氣應天救邪之道也今異至不應災將隨之其法大
水極隂生陽反為大旱甚則有火災春秋宋伯姬是矣
(伯姬魯成公女宋恭公之夫人也幽居守寡旣久而遇火災極隂生陽也)惟陛下財察
薦辛慶忌封事(知人實難辛慶忌在漢將中有汲黯社稷臣之力量非但將也觀何)
(武薦慶忌曰宜在爪牙以備不虞噫世有不盡知慶忌者非但武然也嘗觀班固傳言為國虎)
(臣西域匈奴服其威信其大節不在此當其上書救劉輔叩頭救朱雲肯為忠臣援手為國家)
(利此二事表表絶人班固獨不載本傳何也慶忌之力量非擐甲操矢者流何武不知於當世)
(班固不知於後世吾固揭此為將帥法)
何武(漢書慶忌武賢子為光禄大夫執金吾坐小法左遷雲中太守復徵為光禄勲時數)
(有災異丞相司直何武上封事)
虞有宫之竒晉獻不寐衛青在位淮南寢謀故賢人立
朝折衝厭難勝於亡形司馬法曰天下雖安忘戰必危
夫將不豫設則無以應卒士不素厲則難使死敵是以
先帝建列將之官近戚主内異姓距外故姦宄不得萌
動而破滅誠萬世之長冊也光禄勲慶忌行義修正柔
毅敦厚謀慮深遠前在邊郡數破敵獲虜外夷莫不聞
迺者大異並見未有其應加以兵革久寢春秋大災未
至而豫禦之(莊十八年公追戎於濟西公羊傳此未有伐中國者言追何大其未至而豫備禦)
慶忌宜在爪牙官以備不虞(後拜為右將軍國虎臣遭世承平匈奴西域親附敬)
(其威信)
論董賢封事(愚曰小人媚權奸以求全者未必不適以求禍賈捐之奏薦石顯蓋媚顯)
(也而死於顯劉歆推奬王莽以媚莽也而死於莽董賢何物小嬖平生因緣帝寵專權擅勢東)
(圍祕器悉皆賜賫王嘉鮑宣懇懇言之而不省一旦失勢薦拔王莽以自託重為漢氏篡竊之)
(禍而莽之殺賢特如雉兔之易嗚呼始以自全反以自禍小人僥倖不自悟哉)
王嘉(本傳哀帝初立時侍中董賢愛幸封高安侯嘉因奏封事云云時建平四年)
臣聞咎繇戒帝舜曰亡傲佚欲有國兢兢業業一日二
日萬幾(尚書咎繇謨之辭言有國之人不可傲慢逸欲但當戒慎危懼以理萬事之幾)箕子戒
武王曰臣亡有作威作福亡有玉食臣之有作威作福
玉食害于而家凶于而國人用側頗辟民用僭慝言如
此則逆尊卑之序亂隂陽之統而害及王者其國極危
國人傾側不正民用僭差不壹此君不由法度上下失
序之敗也武王躬履此道隆至成康自是以後縱心恣
欲法度陵遲至於臣弑君子弑父父子至親失禮患生
何况異姓之臣孔子曰道千乘之國敬事而信節用而
愛人使民以時孝文皇帝備行此道海内蒙恩為漢太
宗孝宣皇帝賞罰信明施與有節記人之功忽於小過
以致治平孝元皇帝奉承大業温恭少欲都内錢四十
萬萬水衡錢二十五萬萬少府錢十八萬萬嘗幸上林
後宫馮貴人從臨獸圈猛獸驚出貴人前當之元帝嘉
美其義賜錢五萬掖庭見親有加賞賜屬其人勿衆謝示
平惡偏重失人心賞賜節約是時外戚貲千萬者少耳
故少府水衡見錢多也雖遭初元永光凶年飢饉加有
西羌之變外奉師旅内振貧民終無傾危之憂以府藏
内充實也孝成皇帝時諫臣多言燕出之害(燕出謂微行也)及
女寵專愛耽於酒色損德傷年其言甚切然終不怨怒
也寵臣淳于長張放史育育數貶退家貲不滿千萬放
斥逐就國長榜死於獄(榜笞擊也音彭)不以私愛害公義故雖
多内譏朝廷安平(雖有好内之譏而不害政)傳業陛下陛下在國之
時好詩書上儉節徵來所過道上稱誦德美此天下所
以回心也初即位易帷帳去錦繡乘輿席緣綈繒而已
共皇寢廟比比當作(恭皇哀帝之父即定陶恭王也比比猶頻頻也)憂閔元元
惟用度不足以義割恩輒且止息今始作治而附馬都
尉董賢亦起官寺上林中又為賢治大第開門鄉北闕
引王渠灌園池使者護作賞賜吏卒甚於治宗廟賢母
病長安厨給祠具道中過者皆飲食為賢治器器成奏
御迺行或物好特賜其工自貢獻宗廟三宫猶不至此
(三宫天子太后皇后也)賢家有賓婚及見親諸官並共賜及蒼頭
奴婢人十萬錢使者護視發取市物百賈震動道路讙
譁羣臣惶惑詔書罷苑而以賜賢二千餘頃均田之制
從此墮壊奢僭放縱變亂隂陽災異衆多百姓訛言行
籌相驚被髮徒跣而走乘馬者馳天惑其意不能自止
或以為籌者策失之戒也陛下素仁智慎事今而有此
大譏孔子曰危而不持顛而不扶則將安用彼相矣臣
嘉幸得備位竊内悲傷不能通愚忠之信身死有益於
國不敢自惜惟陛下慎已之所獨鄉察衆人之所共疑
往者寵臣鄧通韓嫣驕貴失度逸豫無厭小人不勝情
欲卒陷罪辜亂國亡軀不終其禄所謂愛之適足以害
之者也宜深覽前世以節賢寵全安其命(於是上浸不說而愈愛賢)
(不能自勝會祖母傳太后薨上因託傅太后遺詔令成帝母王太后下丞相御史益封賢二千戶嘉封還詔書)
(因奏封事諫云云)
再論董賢封事(西山真氏曰漢世佞倖之臣雖衆然其窮寵極貴未有如董賢者其)
(所以得此於帝者柔和便辟善為媚以自固而已是時山崩地動日食三朝丞相王嘉以為寵)
(賢之應白虹奸日連隂不雨司隸鮑宣亦以為寵賢之應夫人君親一嬖幸之臣而天為示戒)
(如此可不懼哉嘉之言曰宜深覽前世以節賢寵全安其命宣亦曰誠欲哀賢宜為謝過天地)
(解讎海内免遣就國如此可以父子終其性命二臣之言惓惓懇懇非獨效忠人主亦欲保全)
(幸臣而帝溺於寵愛之私排忠言而不聽方且擢賢以至三公棟撓鼎覆曾莫之䘏原帝之意)
(豈非謂其柔巧和媚非能為惡而不知隂忍之資操權擅事未有不為害者漢業旣由此大壊)
(而賢亦不免於誅蓋親便嬖而遠仁賢其禍必至此也人主其亦懋戒之哉)
王嘉
臣聞爵禄土地天之有也書云天命有德五服五章哉
王者代天爵人尤宜慎之裂地而封不得其宜則衆庶
不服感動隂陽其害疾自深今聖體久不平此臣嘉所
内懼也高安侯賢佞幸之臣陛下傾爵位以貴之單貨
財以富之損至尊以寵之主威已黜府藏已竭惟恐不
足財皆民力所為孝文皇帝欲起露臺重百金之費克
己不作今賢散公賦以施私惠一家至受千金往古以
來貴臣未嘗有此流聞四方皆同怨之里諺曰千人所
指無病而死臣常為之寒心今太皇太后以永信太后
遺詔詔丞相御史益賢戶賜三侯國臣嘉竊惑山崩地
動日食於三朝皆隂侵陽之戒也前賢已再封晏商再
易邑業緣私横求恩已過厚求索自恣不知厭足甚傷
尊卑之義不可以示天下為害痛矣臣驕侵罔隂陽失
節氣感相動害及身體陛下寢疾久不平繼嗣未立宜
思正萬事順天人之心以求福祐柰何輕身肆意不念
高祖之勤苦垂立制度欲傳之於無窮哉孝經曰天子
有爭臣七人雖無道不失其天下臣謹封上詔書不敢
露見非愛死而不自法恐天下聞之故不敢自劾愚戇
數犯忌諱惟陛下省察
論日食封事(愚曰甚哉刺舉之難也馬嚴因日食論郡縣糾察之權各以意作威福當)
(時如朱浮言信刺舉之吏而樊儵論孝廉取少年能報恩者弊固難盡革然其間有誤者有故)
(者伯鯀之奸四岳不盡别鬷蔑之賢叔向不預知誤之說也嚴延年舉獄吏之廉不免有贓魏)
(尚上安邊之功不免下吏故之說也誤者不害於公故者不免於私此懲勸賞罰之權所由生)
(也雖然張勃舉陳湯湯有罪勃坐削戶及死後謚為繆侯嚴延年察獄吏廉然其人坐贓不入)
(身延年坐選舉不實貶秩魏無知薦陳平平用而無知受賞漢刺舉之法亦善哉)
馬嚴(本傳嚴字威卿其冬日有食之嚴上封事)
臣聞日者衆陽之長食者隂侵之徵書曰無曠庶官天
工人其代之言王者代天官人也故考績黜陟以明褒
貶(尚書三載考績三考黜陟幽明)無功不黜明隂盛陵陽臣伏見方今
刺史太守專州典郡不務奉事盡心為國而司察偏阿
取與自已同則舉為尤異異則中(丁仲反)以刑法不即垂
頭塞耳採取財賂今益州刺史朱酺揚州刺史倪說(悦)
涼州刺史尹業等每行考事輒有物故又選舉不實曾
無貶坐是使臣下得作威福也故事州部所舉上奏司
直察能否以懲虚實(漢書武帝元狩五年初置司直比二千石掌佐丞相舉不法續漢書)
(曰光武以武帝故事置司直居丞相府助督錄諸州建武十八年省之)今宜加防檢式遵
前制丞相御史親治職事唯丙吉以年老優游不案吏
罪(丙吉字少卿魯人也宣帝時為丞相掾史有罪終無所驗公府不按吏自吉始也見漢書)於是宰
府習為常俗更共罔養以崇虚名(罔養無依違也)或未曉其職
便復遷徙誠非建官賦禄之意宜敕正百司各責以事
州郡所舉必得其人若不如言裁以法令傳曰上德以
寬服民其次莫如猛故火烈則人望而畏之水懦則人
狎而翫之為政者寬以濟猛猛以濟寬(左傳鄭子産誡子太叔為政之)
(詞)如此綏御有體災𤯝消矣
論竇氏封事(西山真氏曰何敞之言非獨忠於漢室是亦忠於竇氏也而乃祖公孫弘)
(去汲黯之故智黜之以相諸侯王之貴驕者是欲陷而殺之也不仁之人可與言哉唐仲友)
(曰論竇氏乞聽竇瓌退身抑權之請亦見其忠厚處竇憲使傳濟南敞乃見敬憚亦緣公正)
(忠厚二者兼有竇憲出何敞傳事與公孫弘徙董仲舒同敞以道義法度驕王敬憚事與仲)
(舒同)
何敞
夫忠臣憂世犯主嚴顔譏刺貴臣至以殺身滅家而猶
為之者何邪君臣義重有不得已也臣伏見往事國之
危亂家之將凶皆有所由較然易知昔鄭武姜之幸叔
段衛莊公之寵州吁愛而不教終至凶戾由是觀之愛
子若此猶飢而食之以毒適所以害之也伏見大將軍
竇憲始遭大憂公卿比奏欲令典幹國事(比類也幹主也)憲深
執謙退固辭盛位懇懇勤勤言以深至天下聞之莫不
悅喜今踰年無幾大禮未終卒然中改兄弟專朝憲秉
三軍之重篤景緫宫衛之權而虐用百姓奢侈僭偪誅
戮無罪肆心自快今者論議凶凶咸謂叔段州吁復生
於漢臣觀公卿懷持兩端不肯極言者以為憲等若有
匪懈之志則已受吉甫褒申伯之功(申伯周宣王元舅也有令德故尹吉)
(甫作頌以美之)如憲等陷於罪辜則自取陳平周勃順吕后之
權(吕后欲封吕禄吕産為王王陵諫不許陳平周勃順旨而封之吕后崩平勃合謀卒誅産禄)終不
以憲等吉凶為憂也臣敞區區誠欲計策兩安絶其緜
緜塞其涓涓上不欲令皇太后損文母之號陛下有誓
泉之譏(左傳鄭武姜引太叔段襲莊公莊公寘姜氏於城潁誓之曰不及黃泉無相見也)下使
憲等得長保其福祐然臧獲之謀上安主父下存主母
猶不免於嚴怒(史記蘇秦謂燕王曰客有遠為使其妻私人其夫將來私者憂之妻曰勿憂吾)
(已為作藥酒待之矣居三日其夫果至妻使妾舉藥酒而進之妾欲言酒之藥乎則恐逐其主母也欲勿言邪)
(則恐殺其主父於是徉僵而棄酒主父欲笞之故妾僵而覆酒上存主父下存主母然猶不免於笞)臣伏
惟累祖蒙恩至臣八世復以愚陋旬年之間歴顯位備
機近每念厚德忽然忘生雖知言必夷滅而冒死自盡
者誠不忍目見其禍而懷默苟全駙馬都尉瓌雖在弱
冠有不隠之忠比請退身願抑家權可與參謀聽順其
意誠宗廟至計竇氏之福(敞數切諫言諸竇罪過憲等深怨之時濟南王康尊貴驕)
(甚憲乃白出敞為濟南太傅)
論北單于不當立封事(愚曰人惟守正則邪亦不足畏袁安正直為東漢諸)
(相巨擘自為縣令至宰相終始一節迹其平生有不合於竇氏者四謂匈奴不當擊一也劾竇)
(景擅發兵二也爭竇憲立北單于三也舉奏竇氏之門二千石者四十人四也剛而不附於權)
(臣忠而不損於國體甚至憲舉光武誅韓歆戴涉故事以恐之而不懾史謂袁安任隗素行高)
(無以害之惟其無可指是以小人亦不能指也)
袁安(本傳安字邵公汝南汝陽人時竇憲復出屯武威明年北單于為耿䕫所破遁走烏)
(孫塞北地空餘部不知所屬憲日矜已功欲結恩北虜乃上亡降者左鹿蠡王阿冬為北)
(單于置中郎將領護如南單于事事下公卿議太尉宋由太常丁鴻光禄勲耿秉等十人)
(議可許安奥任隗奏以為光武招懷南虜非謂可永安内地正以權時之筭可得扞禦北)
(狄故也今朔漢旣定宜令南單于反其北庭并領降衆無緣復更立阿佟以增國費宗正)
(劉方犬司農尹睦同安議事奏未以時定安懼憲計遂行乃獨上封事)
臣聞功有難圖不可豫見事有易斷較然不疑伏惟光
武皇帝本所以立南單于者欲安南定北之策也恩德
甚備故匈奴遂分邊境無患孝明皇帝奉承先意不敢
失墜赫然命將爰伐塞北至乎章和之初降者十萬餘
人議者欲置之濱塞東至遼東太尉宋由光禄勲耿秉
皆以為失南單于心不可先帝從之陛下奉承鴻業大
開彊宇大將軍遠師討伐席卷北庭此誠宣明祖宗崇
立弘勲者也宜審其終以成厥功伏念南單于屯先父
舉衆歸德自蒙恩以來四十餘年三帝積累以遺陛下
陛下深宜遵述先志成就其業况屯首唱大謀空盡北
虜輟而弗圖更立新降以一朝之計違三世之規失信
於所養建立於無功由秉實知奮議而欲背棄先恩夫
言行君子之樞機賞罰理國之綱紀論語曰言忠信行
篤敬雖蠻貊行焉今若失信於一屯則百蠻不敢復保
誓矣又烏桓鮮卑新殺北單于凡人之情咸畏仇讎今
立其弟則二虜懷怨兵食可廢信不可去且漢故事供
給南單于費直歲一億九十餘萬西域歲七千四百八
十萬今北庭彌遠其費過倍是乃空盡天下而非建策
之要也
論日食為竇氏封事(愚曰丁鴻以日食歸竇氏可謂知本不數日竇氏伏誅噫)
(言之者鴻誅之者乃一鉤盾令之鄭衆而宰相不得與其無權可想也抑竇氏覆宗之禍其責)
(不在人而在后馬后以法度抑制諸子弟故身没猶見馬氏之榮竇后以官爵驕寵諸子弟故)
(身存親見竇族之誅此古今所宜知也)
丁鴻(本傳鴻字孝公潁川定陵人永元四年代袁安為司徒是時竇太后臨政竇兄弟各)
(擅威權鴻因日食上封事曰)
臣聞日者陽精守實不虧君之象也月者隂精盈毁有
常臣之表也故日食者臣乘君隂陵陽月滿不虧下驕
盈也昔周室衰季皇甫之屬專權於外黨類強盛侵奪
主勢則日月薄食(周室衰謂幽王時也皇甫即幽王后之黨也詩小雅曰皇甫卿士番維司)
(徒家伯維宰仲允膳夫其類非一故言之屬也)故詩曰十月之交朔日辛卯日
有食之亦孔之醜春秋日食三十六弑君三十二變不
空生各以類應夫威柄不以放下利器不以假人(劉向上書)
(云弑君三十六今據春秋與劉向同而東觀及續漢范氏諸本皆云三十二藎誤)覽觀往古近
察漢興傾危之禍靡不由之是以三桓專魯田氏擅齊
六卿分晉諸吕握權統嗣幾移哀平之末廟不血食(三桓)
(謂季孫氏叔孫氏仲孫氏三家皆出自魯桓公魯國至魯昭公遂為季氏所逐平子乃攝行君事田氏陳敬仲)
(之後因自陳奔齊改為田氏遂執齊政至田和乃篡齊六卿謂晉之智氏中行氏范氏韓氏趙氏魏氏並專晉)
(政韓趙魏卒三分晉國也諸吕謂吕産吕禄也)故雖有周公之親而無其德不
得行其勢也今大將軍雖欲敕身自約不敢僭差然而
天下遠近皆惶怖承旨刺史二千石初除謁辭求通待
報雖奉符璽受臺敕不敢便去久者至數十日背王室
向私門此乃上威損下權盛也人道悖於下效驗見於
天雖有隠謀神照其情垂象見戒以告人君間者月滿
先節過望不虧(月滿先節謂未及望而滿也)此臣驕溢背君專功獨
行也陛下未深覺悟故天重見戒誠宜畏懼以防其禍
詩云敬天之怒不敢戲豫若敕政責躬杜漸防萌則凶
妖消滅害除福湊矣夫壊崖破巖之水源自涓涓干雲
蔽日之木起於葱青禁微則易救末者難人莫不忽於
微細以致其大恩不忍誨義不忍割去事之後未然之
明鏡也臣愚以為左官外附之臣(漢書左官附益阿黨之法設左官者人道)
(尚右舍天子而事諸侯為左官外附謂背正法而附私家)依託權門傾覆諂諛以求
容媚者宜行一切之誅間者大將軍再出威振州郡莫
不賦斂吏人遣使貢獻大將軍雖不受而物不還主部
署之吏無所畏憚縱行非法不伏罪辜故海内貪猾競
為姦吏小民吁嗟怨氣滿腹臣聞天不可以不剛不剛
則三光不明王不可以不彊不彊則宰牧從横宜因大
變改政匡失以塞天意
論倖臣鄧萬封事(愚曰桓帝在位二十一年厚宦寺說女寵今又倖舊人何多嬖)
(也譬之心腹内病癰疽外潰一孔未療一孔復穿倉扁亦望之而走矣雖然東漢以臣近君而)
(客星經帝座者二其邪正善惡不同何也夫嚴光雖舊人而光則勇於退鄧萬雖舊人而萬則)
(勇於進當以此辨之當時宦寺與女寵相煽更添一倖臣如董賢凶德參會為害不少此延所)
(以惓惓言之也雖然延嘗謂帝為漢中主噫帝特其下耳豈敢望中哉)
爰延(本傳延字季平陳留外黃人時太史令上言客星經帝座帝密以問延上封事)
臣聞天子尊無為上故天以為子位臨臣庶威重四海
動静以禮則星辰順序意有邪僻則晷度錯違陛下以
河南尹鄧萬有龍潜之舊封為通侯恩重公卿惠豐宗
室加頃引見與之對博上下媟黷有虧尊嚴臣聞之帝
左右者所以咨政德也故周公戒成王曰其朋其朋言
慎所與也(尚書周公戒成王曰孺子其朋孺子其朋慎其往)昔宋閔公與彊臣
共博列婦人於側積此無禮以致大災(事見公羊傳)武帝與
倖臣李延年韓嫣同卧起尊爵重賜情欲無厭遂生驕
淫之心行不義之事卒延年被戮嫣伏其辜(事見漢書李延年傳)
夫愛之則不覺其過惡之則不知其善所以事多放濫
物情生怨故王者賞人酬其功爵人以甄其德(甄明也)善
人同處則日聞嘉訓惡人從游則日生邪情孔子曰益
者三友損者三友邪臣惑君亂妾危主以非所言則悦
於耳以非所行則翫於目故令人君不能遠之仲尼曰
唯女子與小人為難養近之則不遜遠之則怨蓋聖人
之明戒也昔光武皇帝與嚴光俱寢上天之異其夕即
見(事見逸人傳)夫以光武之聖德嚴光之高賢君臣合道尚
降此變豈况陛下今所親幸以賤為貴以卑為尊哉惟
陛下遠䜛諛之人納謇謇之士除左右之權寤宦官之
敝使積善日熙(熙廣也)佞惡消殄則乾災可除(帝省其奏)
論青蛇封事(愚曰青蛇之災不載靈帝本紀而附見謝弼楊賜二傳史以日食地震則)
(書若小災不書故也夫蛇孽隂象其徵為女子為奸臣春秋莊公十四年有内蛇與外蛇鬭鄭)
(南門内蛇死其後厲公自外劫傳瑕僇子儀而代立魯文公十六年魯有蛇自泉宫出入于國)
(其後文公薨公子遂殺文二子惡視而立宣公皆臣子篡弑之徵也今青蛇見御殿青東方也)
(御殿君位也必有起於東而生厲階其後兵起山東共討董卓而曹操卒由以代漢未必非由)
(此兆惜楊賜謝弼不及見之)
謝弼(本傳弼字輔宣東郡武陽人時青蛇見前殿大風拔木詔公卿以下陳得失弼上封)
(事曰)
臣聞和氣應於有德祅異生乎失政上天告譴則王者
思其愆政道或虧則姦臣當其罰夫蛇者隂氣所生鱗
者甲兵之符也鴻範傳曰厥極弱時則有蛇龍之孽又
熒惑守亢裴回不去有近臣謀亂發於左右不知陛下
所與從容帷幄之内親信者為誰宜急斥黜以消天戒
臣又聞惟虺惟蛇女子之祥伏惟皇太后定策宫闥援
立聖明書云父子兄弟罪不相及竇氏之誅豈宜咎延
太后幽隔空宫愁感天心如有霧露之疾陛下當何面
目以見天下昔周襄王不能敬事其母戎狄遂至交侵
(史記周襄王母死後母曰惠后)孝和皇帝不絶竇后之恩前世以為美
談(竇太后崩張酺等奏云不宜合葬先帝和帝手詔曰臣子無貶尊上之文恩不忍離於是合葬見皇后紀)
禮為人後者為之子今以桓帝為父豈得不以太后為
母哉援神契曰天子行孝四夷和平方今邊境日蹙兵
革蜂起自非孝道何以濟之願陛下仰慕有虞蒸蒸之
化俯思凱風慰母之念臣又聞爵賞之設必酬庸勲開
國承家小人勿用今功臣久外未蒙爵秩阿母寵私乃
享大封大風雨雹亦由於茲又故太傅陳蕃輔相陛下
勤身王室夙夜匪懈而見陷羣邪一旦誅滅其為酷濫
駭動天下而門生故吏並離徙錮蕃身已往人百何贖
宜還其家屬解除禁網夫台宰重器國命所寄今之四
公唯司空劉寵斷斷首善餘皆素餐致宼之人(四公謂劉矩為)
(太尉許訓為司徒胡廣為太傅及寵也書曰如有一个臣斷斷猗無他枝易曰負且乘致宼至)必有折
足覆餗之凶可因災異並加罷黜(易曰鼎折足覆公餗鼎以喻三公餗鼎實)
(也折足覆餗言不勝其任)徵故司空王暢長樂少府李膺並居政事
庶災變可消國祚惟永臣山藪頑闇未達國典策曰無
有所隠敢不盡愚用忘諱忌伏惟陛下裁其誅罰(左右惡其)
(言出為廣陵府丞)
論青蛇封事
楊賜(本傳賜字伯獻楊秉之子也時遷少府光禄勲熹平元年青蛇見御坐帝以問賜賜)
(上封事曰)
臣聞和氣致祥乖氣致災休徵則五福應咎徵則六極
至夫善不妄來災不空發王者心有所惟意有所想雖
未形顔色而五星以之推移隂陽為其變度以此而觀
天之與人豈不符哉尚書曰天齊乎人假我一日是其
明徵也夫皇極不建則有蛇龍之孽詩云惟虺惟蛇女
子之祥故春秋兩蛇鬭於鄭門昭公殆以女敗(洪範五行傳雍)
(糺之亂厲公出奔鄭人立昭公内蛇與外蛇鬭内蛇死後昭公果殺於傅瑕而厲公入昭公殆以女子敗矣)
康王一朝晏起關睢見幾而作(前漢書佩玉晏嗚關睢歎之音義曰后夫人雞)
(鳴佩玉去君所周康王后不然故詩人歎而傷之此事見魯詩今亡矣)夫女謁行則䜛夫
昌䜛夫昌則苞苴通故殷湯以之自戒終濟亢旱之災
惟陛下思乾剛之道别内外之宜崇帝乙之制受元吉
之祉抑皇甫之權割豔妻之愛(豔妻周幽王后褒姒也皇甫卿士等皆后之黨)
(用后嬖寵而居位也詩云皇甫鄕士豔妻煽方處)則蛇變可消禎祥立應殷戊
宋景其事甚明(殷王太戊時桑穀共生於朝修德而桑穀死景公時熒惑守心修德而星退舍)
(見史記)
文選補遺卷十二
