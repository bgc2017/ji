文選補遺卷十五
元陳仁子輯
上書三
訟馬援書(致堂胡氏曰人臣進退當於義而已援事世祖二十年自用人論之位不稱才)
(爵不酬忠光武非簡賢者必以其女為太子妃逆防未然故不授以重任自致身論之伐先零)
(守隴西出塞漠平交阯劬勞鞅掌亦既勤矣固非尸禄素食無報效者及年衰齒暮旅力旣愆)
(則可以乞身於君告老而去馬革裏尸之志雖曰壯猷不幾於馮婦之所為乎卒使䜛言得行)
(主眷不終此君子所以貴於時行則行時止則止也愚曰人之智易料於生前而難料於身)
(後馬援以智謀之雄士平生曉兵與光武合遨遊二帝擇主而事知去就之義高談二祖辨論)
(短長知成敗之理聚米為山谷知形勢之曲折鑄銅為馬式知相馬之骨法以至知王磐之敗)
(知吕种之禍可謂絶人獨至受梁松拜不如子儀之待盧杞載薏苡而歸不若魯男子之於婺)
(女此則援之所不能知也雖然吾不以責援而深以此責光武也光武疑功臣其生也不能盡)
(其用其死也不能明其枉援平生尚義散財豈有自私明珠者特闊遠有大略而忽小節非援)
(不知身後之禍而光武不知身後之枉此難與共安樂之譏世間不但一勾踐也而况智不如)
(光武者乎)
朱勃(馬援傳同郡勃字叔陽為雲陽令詣闕上書)
臣聞王德聖政不忘人之功採其一美不求備於衆故
高祖赦蒯通而以王禮葬田横(蒯通說韓信背漢高祖徵通至釋不誅田横初)
(自稱齊王漢定天下横猶以五百人保於海島高祖追横横自殺以王禮葬之)大臣曠然咸不
自疑夫大將在外䜛言在内微過輒記大功不計誠為
國之所慎也故章邯畏口而奔楚(章邯為秦將使人請事至咸陽趙高不見)
(有不信之心使還報邯畏趙高䜛之遂降項羽)燕將據聊而不下(史記曰燕將攻下聊城人)
(或䜛之於燕燕將懼誅因保守聊城不敢歸聊即今博州聊城縣也)豈其甘心末規哉悼
巧言之傷類也竊見故伏波將軍馬援拔自西州欽慕
聖義間關險難(間關猶﨑嶇也)觸冒萬死孤立羣貴之間傍無
一言之佐馳深淵入虎口豈顧計哉寧自知當要七郡
之使徼封侯之福邪八年車駕西討隗嚻國計狐疑衆
營未集援建宜進之策卒破四州及吳漢下隴冀路斷
隔唯獨狄道為國堅守士民飢困寄命漏刻援奉詔西
使鎮慰邊衆乃招集豪傑曉諭羌戎謀如涌泉勢如轉
規遂救倒懸之急存幾亡之城(幾音祈幾近也)兵全師進因糧
敵人隴冀略平而獨守(式授反)空郡兵動有功師進輒克
銖鉏先零緣入山谷猛怒力戰飛矢貫脛又出征交阯
土多瘴氣援與妻子生訣無悔吝之心(吝猶恨也)遂斬滅徵
側克平一州(南海蒼梧鬱林合浦交阯日南九真皆屬交州)間復南討立陷臨
鄉師已有業未竟而死吏士雖疫援不獨存夫戰或以
久而立功或以速而致敗深入未必為得不進未必為
非人情豈樂久屯絶地不生歸哉惟援得事朝廷二十二
年北出塞漠南渡江海觸冒害氣僵死軍事名滅爵絶
國土不傳海内不知其過衆庶未聞其毁卒遇三夫之
言横被誣罔之䜛家屬杜門葬不歸墓怨隙並興宗親
怖慄死者不能自列生者莫為之訟臣竊傷之夫明主
醲於用賞約於用刑高祖嘗與陳平金四萬斤以間楚
軍不問出入所為豈復疑以錢榖間哉夫操孔父之忠
而不能自免於䜛此鄒陽之所悲也詩云取彼䜛人投
畀豺虎豺虎不食投畀有北有北不受投畀有昊此言
欲令上天而平其惡惟陛下留思豎儒之言無使功臣
懷恨黃泉臣聞春秋之義罪以功除(公羊傳夏滅項孰滅之齊滅之曷為)
(不言齊滅為桓公諱也以桓公常有繼絶存亡之功故君子為之諱也)聖王之祀臣有五
義(禮記夫聖王之制祀也法施於人則祀之以死勤事則祀之以勞定國則祀之能禦大災則祀之能捍大患)
(則祀之)若援所謂以死勤事者也願下公卿平援功罪宜
絶宜續以厭海内之望臣年已六十常伏田里竊感欒
布哭彭越之義(漢書彭越為梁王欒布為梁大夫使於齊越以謀反梟首洛陽詔有收視者捕)
(之布使還奏事越頭下祠而哭之)冒陳悲憤戰慄闕庭
論東宫師保書(愚曰人主創業莫先於教太子故創業所以得天下教太子所以守)
(天下秦皇并六國而不能教二世故以亡國光武復漢祚而首能教明帝所以存國當建武間)
(旣興太學擇師儒又建東宫擇師保所以建武文治煥然可述彪之言亦知本者)
班彪(本傳彪字叔皮扶風安陵人時東宫初建諸王國並開而官屬未備師保多闕彪上)
(言曰)
孔子稱性相近習相遠也賈誼以為習與善人居不能
無為善猶生長於齊不能無齊言也習與惡人居不能
無惡猶生長於楚不能無楚言也(賈誼上疏之辭)是以聖人審
所與居而戒慎所習昔成王之為孺子出則周公召公
太史佚入則太顛閎夭南宫括散宜生左右前後禮無
違者故成王一日即位天下曠然太平是以春秋愛子
教以義方不納於邪驕奢淫佚所自邪也詩云詒厥孫
謀以宴翼子言武王之謀遺子孫也漢興太宗使鼂錯
導太子以法術賈誼教梁王以詩書(賈誼為梁王太傅梁王文帝之少子)
(名揖愛而好書故令誼傅之)及至中宗亦令劉向王襃蕭望之周
堪之徒以文章儒學保訓東宫以下(中宗宣帝也時元帝為太子宣帝令)
(王襃劉向張子僑等之太子宫娛侍太子朝夕讀誦蕭望之為太傅周堪為少傳見漢書)莫不崇簡
其人就成德器今皇太子諸王雖結髮學問修習禮樂
而傅相未值賢才官屬多闕舊典宜博選名儒有威重
名通政事者以為太子太傅東宫及諸王國備置官屬
又舊制太子食湯沐十縣設周衛交戟五日一朝因坐
東箱省視膳食其非朝日使㒒中允旦旦請問而已明
不媟黷廣其敬也(漢官儀曰皇太子五日一至臺因坐東箱省視膳食以法制敕太官尚食)
(宰吏其非朝日使㒒中允旦旦請問明不媟黷所以廣敬也太子㒒一人秩千石中允一人四百石主門衛徼)
(廵)
上誹謗書(愚曰誹謗者天理之所寓公議之所出者也左傳曰庶人謗蓋庶人不與政聞)
(國家過失則得誹謗者也堯立誹謗之木惟恐人不言而無損於國秦立誹謗之令惟恐人有)
(言而何益於國今孔僖與崔篆孫駰談及漢武之事乃告以誹謗先帝刺譏當世嗚呼古先帝)
(王之得失言者無罪聞者足以戒而曰誹謗何誣上罔世之甚也肅宗之勿問賢於秦皇遠矣)
孔僖(本傳僖字仲和魯國魯人與崔篆孫駰復相友善同遊太學習春秋因讀吳王夫差)
(時事僖廢書嘆曰若是所謂畫龍不成反為狗者駰曰然昔孝武皇帝始為天子年方十)
(八崇信聖道師則先王五六年間號勝文景及後恣已忘其前之為善僖曰書傳若此多)
(矣鄰房生梁郁儳和之曰如此武帝亦是狗耶僖駰默然不對郁怒恨之隂上書告駰僖)
(誹謗先帝刺譏當世事下有司駰詣吏受訊僖以吏捕方至恐誅乃上書肅宗自訟曰)
臣之愚意以為凡言誹謗者謂實無此事而虚加誣之
也至如孝武皇帝政之美惡顯在漢史坦如日月是為
直說書傳實傳實事非虚謗也夫帝者為善則天下之
善咸歸焉其不善則天下之惡亦萃焉斯皆有以致之
故不可以誅於人也(誅責也)且陛下即位以來政教未過
而德澤有加(言政教未有過失也)天下所具也臣等獨何譏刺哉
假使所非實是則固應悛改儻其不當亦宜含容又何
罪焉陛下不推原大數深自為計徒肆私忿以快其意
臣等受戮死即死耳顧天下之人必回視易慮以此事
闚陛下心自今以後苟見不可之事終莫復言者矣臣
之所以不愛其死猶敢極言者誠為陛下深惜此大業
陛下若不自惜則臣何賴焉齊桓公親揚其先君之惡
以唱管仲(國語曰魯莊公束縛管仲以與齊桓公公親迎於郊而與之坐問焉昔吾先君襄公築臺)
(以為高位田狩畢弋不聽國政卑聖侮士而惟女是崇九妃六嬪陳妾數百食必梁肉衣必文繡戎士凍餒是)
(以國家不日引不月長恐宗廟不掃除社稷不血食敢問為此若何管子曰昔者聖王之理天下定人之居成)
(人之事而慎用其六柄焉四人者勿使雜處雜處則其言哤其事易也)然後羣臣得盡其
心今陛下乃欲以十世之武帝遠諱實事豈不與桓公
異哉臣恐有司卒然見構銜恨蒙枉不得自敘使後世
論者擅以陛下有所方比寧可復使子孫追掩之乎謹
詣闕伏謁
上劉愷遜弟書(潁濱蘇轍曰天下之遜三有不若之遜有相援之遜有無故之遜遜)
(之為名天下之大功大善也然而至於無故之遜則聖人深疾而排之以為此姦人所以盜名)
(而欺世也昔者公族穆子之遜韓起范宣子之遜知伯是不若之遜也舜之命禹也遜於臯陶)
(命益也遜於朱虎熊羆是相援之遜也丁鴻鄧彪劉愷此三人當襲父爵而以遜其弟非有先)
(君之命非有嫡庶之别而徒遜焉以取高於世俗君子疾而深譏之以為陷於無故之遜也)
(愚曰譲美德也書首堯舜詩首文王春秋首魯隱史記世家首吳大伯列傳首伯夷皆讓也劉)
(愷之讓雖若矯激沽名為人上者敦廉恥厚風俗為事存其大體而略其小瑕勉諭之可也若)
(有司欲繩之過矣賈逵之疏可激當時貪競之流范&KR0929;之論可戒後世好名之弊)
賈逵(漢書劉愷字伯豫以當襲父般爵讓與弟憲遁逃久之有司請絶愷國逵上疏)
孔子稱能以禮讓為國於從政乎何有竊見居巢侯劉
般嗣子愷素行孝友謙遜絜清讓封弟憲潛身遠迹有
司不原善惡之心而繩以循常之法懼非長克讓之風
成含弘之化前世扶陽侯韋玄成(玄成字少翁韋賢薨讓封於兄弘宣帝高)
(其節以為河南太守元帝時為御史大夫又為丞相見前漢書也)近有陵陽侯丁鴻鄳
侯鄧彪(鴻讓國於弟盛和帝時為司徒彪讓國於弟荆鳳明帝時為太尉鄳音盲)並以高行
絜身辭爵未聞貶削而皆登三事今愷景仰前修有伯
夷之節宜蒙矜宥全其先功以增聖朝尚德之美(和帝納之)
乞徵黃瓊李固并消弭書(愚曰善言天者必有徵於人故拘於應驗者難)
(言究於人事者易見後漢郎顗襄楷各以隂陽災異自名顗薦黃瓊李固之賢而揩明杜衆李)
(雲之冤是亦假天之說以警悟其君者也大槩東漢至順帝權臣雖横宦寺雖強而人才尚多)
(猶可有為故李固周舉之淵謨弘深左雄黃瓊之政事貞固桓焉楊厚以儒學進崔瑗馬融以)
(文章顯吳祐蘇章种嵩欒巴牧民之良幹龐參虞詡將帥之弘規王龔張皓虚心以推士張綱)
(杜喬直道以糾違彬彬備載范史之傳論順帝能倚而仗之又悟顗之所陳四事而振陽剛攬)
(權柄雖為漢之武宣不難惜乎其倒置也若曰顗之弊失之巫過矣)
郎顗(本傳顗字雅光北海安丘人薦黃瓊李固並陳消災之術曰)
臣前對七事要政急務宜於今者所當施用誠知愚淺
不合聖聽人賤言廢當受誅罰征營惶怖靡知厝身臣
聞刳舟剡楫將欲濟江海也聘賢選佐將以安天下也
昔唐堯在上羣龍為用(羣龍喻賢臣也)文武創德周召作輔是
以能建天地之功增日月之耀者也詩云赫赫王命仲
山甫將之邦國若否仲山甫明之宣王是賴以致雍熙
陛下踐阼以來勤心衆政而三九之位未見其人是以
災害屢臻四國未寧臣考之國典驗之聞見莫不以得
賢為功失士為敗且賢者出處翔而後集爵以德進則
其情不苟然後使君子恥貧賤而樂富貴矣若有德不
報有言不醻來無所樂進無所趨(無賞罰也)則皆懷歸藪澤
修其故志矣夫求賢者上以承天下以為人不用之則
逆天統違人望逆天統則災𤯝降違人望則化不行災
𤯝降則下呼嗟化不行則君道虧四始之缺五際之戹
其咎如此(四始謂關雎為國風之始鹿鳴為小雅之始文王為大雅之始清廟為頌之始缺猶廢也)
(翼奉傳曰易有隂陽五際孟康曰韓詩外傳云五際卯酉午戍亥也隂陽終始際會之歲於此則有變改之政)
豈可不剛健篤實矜矜慄慄以守天功盛德大業乎臣
伏見光禄大夫江夏黃瓊耽道樂術清亮自然被褐懷
寶含味經籍又果於從政明逹變復(言明於變易消復之術也)朝廷
前加優寵賓于上位瓊入朝日淺謀謨未就因以喪病
致命遂志老子曰大音希聲大器晚成(聲震宇内謂之大音)善人
為國三年乃立天下莫不嘉朝廷有此良人而復怪其
不時還任陛下宜加隆崇之恩極養賢之禮徵反京師
以慰天下又處士漢中李固年四十通游夏之藝履顔
閔之仁絜白之節情同皎日忠貞之操好是正直卓冠
古人當世莫及元精所生王之佐臣天之生固必為聖
漢宜蒙特徵以示四方夫有出倫之才不應限以官次
昔顔子十八天下歸仁子竒穉齒化阿有聲(子竒齊人年十八為)
(阿邑宰出倉廪以振貧之邑内大化見說苑)若還瓊徵固任以時政伊尹傳
說不足為比則可垂景光致休祥矣臣顗明不知人伏
聽衆言百姓所歸臧否共歎願汎問百寮覈其名行有
一不合則臣為欺國惟留聖神不以人廢言謹復條便
四事附奏於左
一事孔子作春秋書正月者敬歲之始也王者則天之
象因時之序宜開發德號爵賢命士流寬大之澤垂仁
厚之德順助元氣含養庶類如此則天文昭爛星辰顯
列五緯循軌四時和睦不則太陽不光天地溷濁時氣
錯逆霾霧蔽日自立春以來累經旬朔未見仁德有所
施布但聞罪罰考掠之聲夫天之應人疾於影響而自
從入歲常有蒙氣月不舒光日不宣曜日者太陽以象
人君政變於下日應於天清濁之占隨政抑揚天之見
異事無虚作豈獨陛下倦於萬機帷幄之政有所闕歟
何天戒之數見也臣願陛下發揚乾綱援引賢能勤求
機衡之寄以獲斷金之利臣之所陳輒以太陽為先者
明其不可久闇急於改正其異雖微其事甚重臣言雖
約其旨甚廣惟陛下乃眷臣章深留明思
二事孔子曰雷之始發大壯始君弱臣彊從解起今月
九日至十四日大壯用事消息之卦也於此六日之中
靁當發聲發聲則歲氣和王道興也(周書時訓曰春分之日玄鳥至又五)
(日雷乃發聲雷不發聲諸侯失人也)易曰雷出地奮豫先王以作樂崇德
殷薦之上帝雷者所以開發萌芽辟隂除害萬物須雷
而解資雨而潤故經曰雷以動之雨以潤之王者崇寬
大順春令則雷應節不則發動於冬當震反潛故易傳
曰當雷不雷太陽弱也今蒙氣不除日月變色則其效
也天網恢恢疎而不失(老子之文也)隨時進退應政得失大
人者與天地合其德與日月合其明璇璣動作與天相
應雷者號令其德生養號令殆廢當生而殺則雷反作
其時無歲(雷以東鳴則歲飢也)陛下若欲除災昭祉順天致和宜
察臣下尤酷害者亟加削黜以安黎元則大皓悅和雷
聲乃發(大皓天也)
三事去年十月二十日癸亥太白與歲星合於房心太
白在北歲星在南相離數寸光芒交接房星者天帝明
堂布政之宫(春秋元命包曰房四星心三星)孝經鈎命決曰歲星守心
年穀豐(歲星守心為重華故年豐也)尚書洪範記曰月行中道移節
應期德厚受福重華留之(天官書曰歲星一曰攝提一曰重華)重華者謂
歲星在心也今太白從之交合明堂金木相賊而反同
合(太白金也歲星木也金尅木故相賊也)此以隂陵陽臣下專權之異也
房心東方其國主宋(卯為房心宋之分也)石氏經曰(石氏魏人石中夫人也見)
(藝文志)歲星出左有年出右無年今金木俱東歲星在南
是為出右恐年穀不成宋人飢也陛下宜審詳明堂布
政之務然後妖異可消五緯順序矣(五緯星也)
四事易傳曰陽無德則旱隂僭陽亦旱陽無德者人君
恩澤不施於人也隂僭陽者禄去公室臣下專權也自
冬涉春訖無嘉澤數有西風反逆時節(春當東風也)朝廷勞
心廣為禱祈薦祭山川暴龍移市臣聞皇天感物不為
偽動災變應人要在責已若令雨可請降水可禳止則
歲無隔并太平可待然而災害不息者患不在此也(不在)
(祈禱)立春以來未見朝廷賞錄有功表顯有德存問孤寡
賑恤貧弱而但見洛陽都官奔車東西收繫纖介牢獄
充盈臣聞恭陵火處比有光曜明此天災非人之咎丁
丑大風掩蔽天地風者號令天之威怒皆所以感悟人
君忠厚之戒又連月無雨將害粟麥若一穀不登則飢
者十三四矣陛下誠宜廣被恩澤貸贍元元昔堯遭九
年之水人有十年之蓄者簡稅防災為其方也(簡少也方法也)
願陛下早宣德澤以應天功若臣言不用朝政不改者
立夏之後乃有澍雨於今之際未可望也若政變於朝
而天不雨則臣為誣上愚不知量分當鼎鑊
論封梁冀書(西山真氏曰桓帝之立梁冀之力也而杜喬以為不當賞何哉蓋人君之)
(得天位天之命也命出於天而人臣竊之以為已功人君舉其功以歸之臣下是皆不知有天)
(命者也杜喬之言不亦正乎)
杜喬(本傳喬字叔榮河南林慮人梁冀子弟五人及中常侍等以無功並封喬上書)
陛下越從藩臣龍飛即位天人屬心萬邦攸賴不急忠
賢之禮而先左右之封傷善害德興長佞諛臣聞古之
明君褒罰必以功過末世闇主誅賞各緣其私今梁氏
一門宦者微孽(公羊傳臣僕庶孽之事何休註孽賤子也猶樹之有孽生)並帶無功
之紱裂勞臣之土其為乖濫胡可勝言夫有功不賞為
善失其望姦回不詰爲惡肆其凶故陳資斧而人靡畏
班爵位而物無勸(周易旅于處得其資斧漢書音義資利也)苟遂斯道豈伊
傷政為亂而已喪身亡國可不慎哉
論中官養子襲爵書(致堂胡氏曰周官有奄人以精氣閉藏者為之後乃用刑)
(人趙高猶非出於蠶室也生而隠宫古之奄也必天刑之則亦鮮矣後世乃特開此門絶人之)
(世不為防制昏朝濁代至數千員大逆天理又以敗其國家不知何所急而為之也不幸前已)
(有之猶當裁損其員數卑約其品禄而禁其未然者何乃許之襲爵養子與全人比乎茅土之)
(封所以待功勲建賢德而加諸刀鋸之賤似續之任所以繼先祖傳後來而責諸不父之家且)
(殘無罪之人息生生之道耗蠧財用崇長禍階一舉而六失併焉有天下國家者可不深思而)
(痛革之乎)
張綱(漢書綱字文紀常感激慨然歎曰穢惡滿朝不能奮身出命掃國家之難雖生吾不)
(願也退而上書曰)
詩曰不愆不忘率由舊章尋大漢初隆及中興之世文
明二帝德化尤盛觀其理為易循易見但恭儉守節約
身尚德而已中官常侍不過兩人近倖賞賜裁滿數金
惜費重人故家給人足夷狄聞中國優富任信道德所
以姦謀自消而和氣感應而頃者以來不遵舊典無功
小人皆有官爵富之驕之而復害之非愛人重器承天
順道者也伏願陛下少留聖思割損左右以奉天心
再論宦官書(致堂胡氏曰文帝好用黃老非黃老能清靜也文景有愛民之德故效臻)
(於清靜耳明帝致浮屠非浮屠能治平也明帝有寧民之政故效臻於治平耳建其末流先業)
(不嗣而其從事祠享要求福利於異端之術一何愚哉此亦祖宗師表不正之所致也或曰兩)
(漢好尚儒術東京晚節教養尤甚然黨錮之禍興于太學則尊事孔子者亦豈無弊乎曰子可)
(謂蒙蔽之民矣黨錮之禍豈諸生所願欲哉桓靈稍有世祖顯宗之見取此二百人隨才任使)
(其治效當不愧於建武永平之盛矣惟讎疾賢才而斵喪之也故宦官蠧於内百姓怨於外英)
(雄並起而忠良計畫之士各為知已者用三方鼎峙漢室遂虚是豈諸生宗師孔子之弊耶)
襄楷
臣伏見大白北入數日復出東方其占當有大兵中國
弱四夷彊臣又推步熒惑今當出而潛必有隂謀皆由
獄多冤結忠臣被戮德星所以久守執法亦為此也(德星)
(歲星也)陛下宜承天意理察冤獄為劉瓆成瑨虧除罪辟
追錄李雲杜衆等子孫夫天子事天不孝則日蝕星鬭
比年日蝕於正朔三光不明五緯錯戾前者宫崇所獻
神書專以奉天地順五行為本亦有興國廣嗣之術其
文易曉參同經典而順帝不行故國胤不興(太平經興帝王篇曰)
(真人問神人曰吾欲使帝王立致太平豈可聞邪神人言但順天地之道不失銖分則立致太平元氣有三名)
(為太陽太隂中和形體有三名為天地人天有三名為日月星北極為中也地有三名為山川與平土人有三)
(名為父母子政有三名為君臣人此三者常相得腹心不失銖分使其同一憂右成一家立致太平延年不疑)
(也又問曰今何故其生子少也天師曰善哉子之言也但施不得其意耳如令施其人欲生也開其玉戶施種)
(於中比若春種於地也十十相應和而生其施不以其時比若十月種物於地也十十盡死固無生者真人欲)
(重知其審今無子之女雖日百施其中猶無所生也不得其所生之處比若此矣是故古者聖賢不妄施於不)
(生之地也名為亡種竭氣而無所生成今太平氣到或有不生子者反斷絶天地之統使國少人理國之道多)
(人則國富少人則國貧今天上皇之氣已到天皇氣生物乃當萬倍其初天地)孝冲孝質頻世
短祚臣又聞之得主所好自非正道神為生虐故周衰
諸侯以力征相尚於是夏育申休宋萬彭生任鄙之徒
生於其時(並多力之人也夏育衛人力舉千鈞宋萬宋人殺昏公遇大夫仇牧於門批而殺之齒著)
(門闔彭生齊人拉魯桓公幹而殺之范雎曰以任鄙人力焉而死申休未詳何世也)殷紂好色妲
己是出(妲己蘇人之美女也獻於紂紂納為妻常與沉湎于酒事見列女傳)葉公好龍真
龍游廷(子張見魯哀公七日哀公不禮子張曰君之好事有似葉公子高之好龍也葉公子高好畫龍)
(天龍聞之降之窺頭於牖葉公子高見之棄而反走五色無主是葉公子高好夫似龍而非好真龍事見新序)
今黃門常侍天刑之人陛下愛待兼倍常寵繼嗣未兆
豈不為此天官宦者星不在紫宫而在天市明當給使
主市里也(山陽公載記市垣二十二星而帝坐居其中宦者四星唯供市買之事)今乃反
處常伯之位實非天意又聞宫中立黃老浮屠之祠此
道清虚貴尚無為好生惡殺省慾去奢今陛下嗜慾不
去殺罰過理旣乖其道豈獲其阼哉或言老子入夷狄
為浮屠浮屠不三宿桑下不欲久生恩愛精之至也(言浮)
(屠之人寄桑下者不經三宿便即移去示無愛戀之心)天神遺以好女浮屠曰此
但革囊盛血遂不盻之(四十三章經天神獻玉女於佛佛曰此是革囊盛血穢耳)其
守一如此乃能成道今陛下婬女豔婦極天下之麗甘
肥飲美單天下之味柰何欲如黃老乎
論犯贜并坐舉主書(愚曰楊林犯贜坐舉主之說此漢法也漢法薦舉之路甚)
(廣而同坐之法亦嚴如嚴延年薦獄吏有贓不入身猶坐貶秩張勃舉茂才不以實亦坐削戶)
(二百當時貢禹請選舉不實輒行其誅亡但免官其嚴如此故擇舉主於未用之先察舉人於)
(將用之始責舉主於已用之後此良法也第人最難知丙吉能舉于杜而不免失於萬年之諂)
(諛何武能舉龔唐而不免失於雅拜之盤辟倫欲立罰不先立賞則嚴於誅而略於勸人亦有)
(所憚而畏人材亦無由見矣此法所以貴於周而盡也)
楊倫(本傳倫字仲理陳留東昏人時邵陵令任嘉在職貪穢因遷武威太守後有司奏嘉)
(贓罪千萬徵考廷尉其所牽染將相大臣百有餘人倫乃上書曰)
臣聞春秋誅惡及本本誅則惡消振裘持領領正則毛
理今任嘉所坐狼藉未受辜戮猥以垢身改典大郡自
非案坐舉者無以禁絶姦萌往者湖陸令張疊蕭令駟
賢徐州刺史劉福等釁穢己章咸伏其誅而豺狼之吏
至今不絶者豈非本舉之主不加之罪乎昔齊威之霸
殺姦臣五人并及舉者以弭謗讟當斷不斷黃石所戒
(事見黃石公三略)夫聖王所以聽僮夫匹婦之言者猶塵加嵩
岱霧集淮海雖未有益不為損也惟陛下留神省察
上救朱穆書(西山真氏曰桓帝寵宦孺而抑忠良李雲杜衆以此死於前朱穆又以是)
(死於後亡國之政日促矣)
劉陶(漢書宦者趙忠喪父歸葬安平僭為璵璠玉匣偶人穆聞之下郡案驗吏畏其嚴明)
(遂發墓剖棺陳尸出之而收其家屬帝聞大怒徵穆詣廷尉輸作左校太學書生劉陶等)
(數千人詣闕上書訟穆曰)
伏見施刑徒朱穆處公憂國拜州之日志清姦惡誠以
常侍貴寵父兄子弟布在州郡競為虎狼噬食小人故
穆張理天綱補綴漏目羅取殘禍以塞天意由是内官
咸共恚疾謗讟煩興䜛隙仍作極其刑謫輸作左校天
下有識皆以穆同勤禹稷而被共鯀之戾若死者有知
則唐帝怒於崇山重華忿於蒼墓矣(尚書放驩兜於崇山孔安國註曰崇)
(山南裔也山海經曰有讙頭之國帝堯葬焉郭璞註讙頭驩兜也禮記舜葬蒼梧之野)當今中官
近習竊持國柄手握王爵口含天憲運賞則使餓隸富
於季孫(運行也論語曰季氏富於周公)呼噏則令伊顔化為桀跖而穆
獨亢然不顧身害非惡榮而好辱惡生而好死也徒感
王綱之不攝(攝持也)懼天網之久失故心懷憂為上深計
臣願黥首繫趾代穆校作(帝覽其奏赦之黥首謂鑿額涅墨也繫趾謂欽其足也)
(以鐵著足曰欽也愚曰劉陶在東漢氣節挺挺文詞振發直有賈生論事之風觀穆為宦者所陷陶力救之)
(陶為宦者所陷獨無能救之者噫)
論賞功立后書(范&KR0929;論曰禮有五諫諷為上若夫託物見情因文載旨使言之者無)
(罪聞之者足以自戒貴在於意達言從理歸乎正曷其絞訐摩上以衒沽成名哉李雲草茅之)
(生不識失身之義遂乃露布帝者班檄三公至於誅死而不顧斯豈古之狂也夫未信而諫則)
(以為謗已故說者識其難焉愚曰人臣欲有言於君欲使其明白而相從不當訐直以相抗)
(以愚觀李雲志雖忠而言則過非言事者之法也且以雲論黃精之變曰陳項虞田許氏不可)
(令居典兵之官使桓帝如煬帝誤殺李金才則害人多矣嗟夫帝欲不諦是何等語他主聞之)
(尚駭况桓帝乎若此等言非但無益於國而實有害於身雖同時如劉陶之訐直亦不至觸諱)
(若此亦可為言者之戒)
李雲(本傳雲字行祖甘陵人桓帝延熹二年誅大將軍梁冀而中常侍單超等五人皆以)
(誅冀功並封列侯專權選舉又立掖庭民女亳氏為皇后數月間后家封者四人賞賜巨)
(萬是時地數震裂衆災頻降雲素剛憂國將危心不能忍乃露布上書移副三府曰)
臣聞皇后天下母德配坤靈得其人則五氏來備不得
其人地動搖宫比年災異可謂多矣皇天之戒可謂至
矣高祖受命至今三百六十四歲君期一周當有黃精
代見姓陳項虞田許氏不可令此人居太尉太傅典兵
之官舉厝至重不可不慎班功行賞宜應其實梁冀雖
持權專擅虐流天下今以罪行誅猶召家臣搤(音厄持也捉也)
殺之耳而猥封謀臣萬戶以上高祖聞之得無見非西
北列將(謂皇甫規段熲)得無解體孔子曰帝者諦也(春秋運斗樞曰五帝)
(修名立功修德成化統調隂物色陽招類使神故稱帝帝之言諦也鄭玄註審諦於言也劉攽曰註帝之諦)
(案文言當在諦字上)今官位錯亂小人諂進財貨公行政化日損
尺一拜用不經御省是帝欲不諦乎
宦官女寵書
劉瑜(本傳瑜字季節廣陵人延熹八年太尉楊秉舉賢良方正及到京師上書曰)
臣瑜自念東國鄙陋得以豐沛枝胤被蒙復除不給卒
伍故太尉楊秉知臣竊闚典籍猥見顯舉誠冀臣愚直
有補萬一而秉忠謨不遂命先朝露臣在下土聽聞歌
謠驕臣虐政之事遠近呼嗟之音竊為辛楚泣血連如
幸得引錄備答聖問泄寫至情不敢庸回(庸用也回邪也)誠願
陛下且以須臾之慮覽今往之事人何為咨嗟天曷為
動變蓋諸侯之位上法四七垂文炳燿關之盛衰者也
(四七二十八宿也諸侯為天子守四方猶天之有二十八宿漢官儀曰天子建侯上法四七也)今中官
邪孽比肩列土皆競立胤嗣繼體傳爵或乞子疎屬或
買兒市道殆乖開國承家之義古者天子一娶九女(公羊)
(傳諸侯一聘三女天子一娶九女夏殷制也)娣姪有序河圖授嗣正在九房
今女嬖令色充積閨帷皆當盛其玩飾冗食空宫勞散
精神生長六疾此國之費也生之傷也且天地之性隂
陽正紀隔絶其道則水旱為并詩云五日為期六日不
詹怨曠作歌仲尼所錄况從幼至長幽藏殁身又常侍
黃門亦廣妻娶怨毒之氣結成妖眚行路之言官發略
人女取而復置轉相驚懼孰不悉然無緣空生此謗鄒
衍匹夫杞氏匹婦尚有城崩霜隕之異况乃羣輩咨怨
能無惑乎(淮南子曰鄒衍事燕惠王盡忠左右諧之王繫之仰天而哭五月天為之下霜列女傳曰)
(齊人杞梁龔莒戰死其妻無所歸乃就夫尸於城下而哭之七日城崩)昔秦作阿房國多
刑人今第舍增多窮極竒巧掘山攻石不避時令促以
嚴刑威以正法民無罪而覆入之民有田而覆奪之州
郡官府各自考事姦情賕賂皆為吏餌民愁鬱結起入
賊黨官輒興兵誅討其罪貧困之民或有賣其首級以
要酬賞父兄相代殘身妻孥相視分裂窮之如彼代之
如此豈不痛哉又陛下以北長之尊神器之寶而微行
近習之家私幸宦官之舍賓客市買熏灼道路因此暴
縱無所不容今三公在位皆博達道藝而各正諸已莫
或匡益者非不智也畏死罰也惟陛下設置七臣以廣
諫道及開東序金縢史官之書從堯舜禹湯文武致興
之道遠佞邪之人放鄭衛之聲則正致和平德感祥風
矣臣悾悾推情言不足採懼以觸忤征營慴悸
論虹蜺降嘉德殿書(愚曰嘗讀范&KR0929;五行志以靈帝時北氣墮温明殿蔡邕言)
(為天投蜺之象按元命苞曰隂陽交為虹蜺又考靈耀曰日旁氣白為虹莊子曰陽灸隂為虹)
(夫雨氣成虹朝陽射之則在西夕陽射之則在東則虹之氣蓋暈於日而成也今志所載氣黑)
(如車蓋則此氣特沴氣而已今覆殿庭大位將傾未必便可指為虹蜺故辨之)
楊賜(五行志靈帝光和元年六月丁丑有北氣墮北宫温明殿東庭中黑如車蓋起奮訊)
(身五色有頭體長十餘丈形貎似龍上問蔡邕對曰所謂天投蜺者也不見足尾不得稱)
(龍易傳曰蜺之比無德以色親也潜潭巴曰虹出后妃隂脅王者又曰五色迭至照于宫)
(殿有兵革之事)
臣聞之經傳或得神以昌或得神以亡國家休明則鑒
其德邪辟昏亂則視其禍今殿前之氣應為虹蜺皆妖
邪所生不正之象詩人所謂蝃蝀者也於中孚經曰蜺
之比無德以色親(易稽覽圖中孚經之文也比類也鄭玄註蜺邪氣也隂無德以好色得親)
(幸於陽也)方今内多嬖倖外任小臣上下並怨諠譁盈路是
以災異屢見前後丁寧今復投蜺可謂孰矣(孰成也)案春
秋䜟曰天投蜺天下怨海内亂(春秋演孔圖曰霓者斗之亂精也失度投霓見)
(宋均註投霓投應也)加四百之期亦復垂及(漢終於四百年解見獻帝紀)昔虹
貫牛山管仲諫桓公無近妃宫(春秋文曜鉤曰白虹貫牛山管仲諫曰無近妃)
(宫君恐失權齊侯大懼退去色黨更立賢輔使后出望土牛山四面聽之以厭神宋均註山君位也虹霓隂氣)
(也隂氣貫之君惑於妻黨之象也望謂祭以謝過也流俗本山作升者誤也)易曰天垂象見
吉凶聖人則之今妾媵嬖人閹尹之徒共專國朝欺罔
日月又鴻都門下招會羣小造作賦說以蟲篆小技見
寵於時如驩兜共工更相薦說旬月之間並各拔擢樂
松處常伯任芝居納言郄儉梁鵠俱以便辟之性佞辯
之心各受封爵不次之寵而令搢紳之徒委伏畎畆口
誦堯舜之言身蹈絶俗之行棄捐溝壑不見逮及冠履
倒易陵谷代處從小人之邪意順無知之私欲不念板
蕩之作虺蝪之誡殆哉之危莫過於今幸賴皇天垂象
譴告周書曰天子見怪則修德諸侯見怪則修政卿大
夫見怪則修職士庶人見怪則修身唯陛下慎經典之
誡圖變復之道斥遠佞巧之臣速徵鶴鳴之士内親張
仲外任山甫斷絶尺一抑止槃游留思庶政無敢怠遑
冀上天還威衆變可弭老臣過受師傅之任數蒙寵異
之恩豈敢愛惜垂没之年而不盡其慺慺之心哉
乞斬十常侍書(愚曰世有迫於心而激於言者皆其憤之深而不獲騁焉者也雖然)
(憤而言猶可也憤而不止於言不可也生殺者人主之大柄也而下之人曰生某曰殺某直騁)
(一言以為决彼非僭且狂也天下之憤莫甚於利害之相交又莫甚於上下之相蒙又其甚者)
(鬱抑而不得逞則激烈於言亦其大有不堪者也昔者張禹師傅也而朱雲欲斬之國忠宰相)
(而唐兵搶揭之誅賞之權不出於上而出於下幾若倒置者而君子以為其為惡也固其為憤)
(也切則其言自有不獲止者張均斬十常侍之疏吾因得以諒其憤矣靈帝不從所言以釋其)
(憤遂使誣奏以死虚言不中則積為袁紹舉兵之憤興晉陽之甲除君側之惡而事勢去矣鈞)
(言雖憤也其猶可為哉)
張鈞(漢書鈞是時讓忠及夏惲郭勝孫璋畢嵐栗嵩段珪高望張恭韓悝宋典十二人皆)
(為中常侍封侯貴寵父兄子弟布列州郡所在貪殘為人蠧害黃巾旣作盜賊糜沸郎中)
(中山張鈞上書曰)
竊惟張角所以能興兵作亂萬人所以樂附之者其源
皆由十常侍多放父兄子弟婚親賓客典據州郡辜𣙜
財利侵掠百姓百姓之冤無所告訴故謀議不軌聚為
盜賊宜斬十常侍縣頭南郊以謝百姓又遣使者布告
天下可不須師旅而大宼自消(天子以鈞章示讓等皆免冠徒跣頓首乞自致)
(洛陽詔獄並出家財以助軍費有詔皆冠履視事如故帝怒鈞曰此真狂子也十常侍固當有一人善者不)
文選補遺卷十五
