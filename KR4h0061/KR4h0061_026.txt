文選補遺卷二十六
元陳仁子輯
史叙論(愚曰史有叙論自司馬遷始魯史以前未論也子長以縱横馳騁之竒才作為史記數十)
(萬言史法至此為之一變班且不能及而况范乎昭明略而不取何也今摘數篇于此若班范可採)
(者姑略嗚呼叙論作而春秋襃貶之筆微矣)
六國年表(愚曰六國之興成亦天運耳故地無常利推移之者天也粤自黃帝邑于涿鹿)
(以來顓帝邑于龍城舜耕于歷山箕子建國朝鮮王氣在東千五百年乃轉而歸于西土西土)
(者自文武都豐鎬以來秦據咸陽漢卜長安王氣在西乂千有一百年乃轉而河朔河朔者自)
(西漢中葉以後新莽而下極于隋唐河朔富盛王氣在河朔又九百年乃轉而南夏若南夏者)
(襄漢以南達于湖廣江湖以南斥于閩海安史之亂皆禍所不及由是東南十一路泰然安堵)
(歴五季以至宋民物豐阜皆古所號荒涼之地也自南自北王氣各有攸在而司馬遷謂起事)
(專在東南成功專在西北非的論矣)
司馬遷
太史公讀秦記(索隠曰即秦國之史記也故下云秦燒詩書諸侯史記尤甚獨有秦記又不載日月)
至犬戎敗幽王周東徙洛邑秦襄公始封為諸侯作西
畤用事上帝僭端見矣禮曰天子祭天地諸侯祭其域
内名山大川今秦雜戎翟之俗先暴戾後仁義位在藩
臣而臚於郊祀君子懼焉(臚訓陳也又音旅)及文公踰隴攘夷
狄尊陳寳營岐雍之間而穆公修政東竟至河則與齊
桓晉文中國侯伯侔矣是後陪臣執政大夫世禄六卿
擅晉權征伐會盟威重於諸侯及田常殺簡公而相齊
國諸侯晏然弗討海内爭於戰攻矣三國終之卒分晉
田和亦滅齊而有之六國之盛自此始務在彊兵并敵
謀詐用而從横短長之說起矯稱蠭出誓盟不信雖置
質剖符猶不能約束也秦始小國僻遠諸夏賓之比於
戎翟至獻公之後常雄諸侯論秦之德義不如魯衛之
暴戾者量秦之兵不如三晉之彊也然卒并天下非必
險固便形埶利也蓋若天所助焉或曰東萬物所始生
西方物之成孰夫作事者必於東南收功實者常於西
北故禹興於西羌(皇甫謐曰孟子稱禹生石紐西夷人也正義曰禹生於茂州汶川縣本)
(冉駹國皆西羌)湯起于亳(徐廣曰京兆杜縣有亳亭)周之王也以豐鎬伐殷
秦之帝用雍州興漢之興自蜀漢秦既得意燒天下詩
書諸侯史記尤甚為其有所刺譏也詩書所以復見者
多藏人家而史記獨藏周室以故滅惜哉惜哉獨有秦
記又不載日月其文略不具然戰國之權變亦有可頗
采者何必上古秦取天下多暴然世異變成功大傳曰
法後王何也以其近已而俗變相類議卑而易行也學
者牽於所聞見秦在帝位日淺不察其終始因舉而笑
之不敢道此與以耳食無異(索隠曰按言俗學淺識舉而笑秦此猶耳食不能知)
(味也)悲夫余於是因秦記踵春秋之後起周元王(索隠曰按此表)
(起周元王元年春秋迄元王八年)表六國時事訖二世凡二百七十年
著諸所聞興壞之端後有君子以覽觀焉
漢興以來諸侯年表(愚曰封建之論是非相半然以埶論之國大則賦多賦多)
(則兵衆其為亂也易國小則賦微賦微則兵寡其為亂也難以李唐藩鎮之禍證之可知矣特)
(古今一代之初興必反前代之政然其間固有非粃政而不必盡反者此一代之制所以為善)
(也且以封建言之周干八百并而十二十二并而七七并而一其間強之陵弱生民之禍何能)
(一日安秦因六國之盡滅而昔之為諸侯者蕩不復存無以牽制乎我乃改而郡縣之蓋郡縣)
(無根深蔕固之禍而封建者長子老孫不可猝拔此其弊之由革固非秦之能也意者天亦厭)
(其相刃相劘之至使至此也此固天下之一大機也漢之初不必反其政也而反之是故其封)
(異姓也異姓叛封同姓也同姓叛豈當時所封其人果皆性惡手國大則賦多賦多則兵強埶)
(使然也且以春秋戰國戰爭相尋之禍秦親於其身而痛之漢去秦僅三十年豈不知之而猶)
(曰封建封建云者獨自見禍也夫以銷印之日高帝亦知六國後之不可立矣異姓同姓之封)
(是非六國之六國也而封之又何見乎吁此封建之未易復乃一定之說就使復之則亦反而)
(求諸古之制公侯百里伯七十里子男五十里不能五十里者附於諸侯曰附庸則其國小變)
(遲猶未至如韓彭吴楚之亂近在目睫也漢毋乃以匹夫取天下得之易與之易而不計其禍)
(之不少徐乎或曰當時韓彭之儔負不世之功非大封無以滿其望是亦高帝不得已而為之)
(也然則同姓諸王其何功乎是亦不思之甚也矣又曰漢初宗姓諸王無戰功而有分土唐)
(初宗姓諸王有戰功而無分土)
司馬遷
太史公曰殷以前尚矣周封五等公侯伯子男然封伯
禽康叔於魯衛地各四百里親親之義襃有德也太公
於齊兼五侯地尊勤勞也武王成康所封數百而同姓
五十五(索隠曰案漢書封國八百同姓五十餘顧氏據左傳魏子謂成鱄曰武王克商光有天下兄弟)
(之國十有五人姬姓之國四十人是也)地上不過百里下三十里以輔衛
王室管蔡康叔曹鄭或過或損厲幽之後王室缺侯伯
彊國興焉天子微弗能正非德不純形埶弱也漢興序
二等高祖末年非劉氏而王者若無功上所不置而侯
者天下共誅之高祖子弟同姓為王者九國(徐廣曰齊楚荆淮南)
(燕趙梁代淮索隠曰徐氏九國不數吴蓋以荆絶乃封吴故也仍以淮陽為九今案下文所列有十國者以)
(長沙異姓故言九國)唯獨長沙異姓而功臣侯者百餘人自鴈門
太原以東至遼陽(遼東陽縣)為燕代國常山以南太行左轉
度河濟阿甄以東薄海為齊趙國自陳以西南至九疑
東帶江淮榖泗(榖水在沛)薄會稽為梁楚吴淮南長沙國皆
外接於胡越而内地北距山以東盡諸侯地大者或五
六郡連城數十置百官宫觀僭於天子漢獨有三河東
郡潁川南陽自江陵以西蜀北自雲中至隴西與内史
凡十五郡而公主列侯頗食邑其中何者天下初定骨
肉同姓少故廣彊庶孽以鎮撫四海用承衛天子也漢
定百年之間親屬益疎諸侯或驕奢忕邪臣計謀為淫
亂大者叛逆小者不軌于法以危其命殞身亡國天子
觀於上古然後加惠使諸侯得推恩分子弟國邑(案武帝用)
(主父偃言而下推恩之令)故齊分為七(徐廣曰城陽濟北濟南菑川膠西膠東是分為七)趙
分為七(河間及廣川中山常山清河)梁分為五(濟陽濟川濟東山陽)淮南分三
(廬江衡山)及天子支庶予為王王子支庶為侯百有餘焉吴
楚時前後諸侯或以適削地(適音宅或作過)是以燕代無北邊
郡吴淮南長沙無南邊郡(如淳曰長沙之南更置郡燕代以北更置緣邊郡具所有)
(饒利兵馬器械三國皆失之也正義曰景帝時漢境北至燕代燕代之北未列為郡吴長沙之國南至嶺南)
(嶺南越未平亦無南邊郡)齊趙梁楚支郡名山陂海咸納於漢諸侯
稍微大國不過十餘城小侯不過數十里上足以奉貢
職下足以供養祭祀以藩輔京師而漢郡八九十形錯
諸侯間犬牙相臨(謂交錯相銜如犬牙故云犬牙相制言犬牙參差也)秉其阸塞
地利彊本幹弱枝葉之埶也尊卑明而萬事各得其所
矣臣遷謹記高祖以來至太初諸侯譜其下益損之時
令後世得覽形埶雖彊要之以仁義為本
建元以來侯者年表(愚曰建元以來之封爵與漢初功臣異矣而太史公紀之)
(曰七十二國禇氏補餘四十五國何邊功之多若是邪中國一統而馳志如此是亦不可以已)
(乎不知費幾萬生靈能成此諸封爵也惜哉)
司馬遷
太史公曰匈奴絶和親攻當路塞閩越擅伐東甌請降
二夷交侵當盛漢之隆以此知功臣受封侔於祖考矣
何者自詩書稱三代戎狄是應荆荼是徵(應當也荼音舒徵音澄)
齊桓越燕伐山戎武靈王以區區趙服單于秦繆用百
里霸西戎吴楚之君以諸侯役百越況乃以中國一統
明天子在上兼文武席卷四海内輯億萬之衆豈以晏
然不為邊境征伐哉自是後遂出師北討彊胡南誅勁
越將卒以次封矣
建元以來王子侯者年表(愚曰分王予弟親親之恩也誼之遺策也遷之)
(言似頌似諷讀者可以洞悟)
司馬遷
制詔御史諸侯王或欲推私恩分子弟邑者令各條上
朕且臨定其號名太史公曰盛哉天子之德一人有慶
天下賴之
外戚世家(愚曰叙述歷代有勸有戒正論也而遷終歸之命焉然則吕后之禍其殆出於)
(天而非人乎)
司馬遷
自古受命帝王及繼體守文之君非獨内德茂也蓋亦
有外戚之助焉夏之興也以塗山(韋昭云塗山國名禹所娶在今九江應劭)
(云九江當塗有禹墟大戴禮云禹娶塗山氏之女謂之女僑生啓也)而桀之放也以末喜
(國語桀伐有施人以末喜女焉韋昭云有施喜姓之國末喜其女也)殷之興也以有娀(有娀)
(國名其女簡狄吞燕卵而生契詩云天命鳦烏降而生商)紂之殺也嬖妲己(國語殷辛伐有)
(蘇有蘇氏以妲己女焉按有蘇國也已姓也妲字也包愷云妲音丁違反)周之興也以姜原
及大任(系本云帝嚳上妃有邰氏之女曰姜原鄭玄箋詩云姜姓嫄名履大人迹生后稷大任文王之)
(母詩云摰仲氏任又曰摯國任姓之中女)而幽王之禽也淫於襃姒(音似國語曰幽)
(王伐有襃有褒人以襃姒女焉按襃是國名姒是其姓即龍漦之子襃人育而以女於幽王也然此文自夏之)
(興至襃姒皆是史蘇之詞及列女傳)故易基乾坤詩始關雎書美釐降春
秋譏不親迎夫婦之際人道之大倫也禮之用唯婚姻
為兢兢夫樂調而四時和隂陽之變萬物之統也可不
慎與人能宏道無如命何甚哉妃匹之愛(妃音配又如字)君不
能得之於臣父不能得之於子況卑下乎既驩合矣或
不能成子姓(禮記云姓者余姓謂衆孫也即趙飛燕等是也)能成子姓矣或不
能要其終豈非命也哉孔子罕稱命蓋難言之也非通
幽明之變惡能識乎性命哉
貨殖傳(愚曰世譏遷述貨殖則崇埶利過矣遷之言曰千乘之王萬家之侯百室之君尚猶)
(患貧況匹夫編戶之民乎此其說殆有為者非專崇貨利也故其後也謂烏氏倮寡婦清足以)
(動始皇之羨慕其乂後也極天下之可鄙可賤者以寫斯民求富之情狀遷之意其亦重有感)
(夫班固踵遷史叙貨殖雖多襲遷語然自宣曲任氏而上皆戰國秦漢初人天漢而後獨無聞)
(焉豈非告緡𣙜筭之餘陶朱倚頓之輩不能自存乎議者謂遷史為謗書其得固以自逭矣)
司馬遷
老子曰至治之極鄰國相望(亡)雞狗之聲相聞民各甘
其食美其服安其俗樂其業至老死不相往來必用此
為務輓(晚)近世塗民耳目則幾無行矣太史公曰夫神
農以前吾不知已至若詩書所述虞夏以來耳目欲極
聲色之好口欲窮芻豢之味身安逸樂而心誇矜埶能
之榮使俗之漸民久矣雖戶說以眇論終不能化(眇音妙論)
(如字)故善者因之其次利道之其次教誨之其次整齊之
最下者與之爭夫山西饒材竹榖纑(榖木名皮可以為紙纑山中紵可以)
(為布)旄玉石山東多魚鹽漆絲聲色江南出柟梓薑桂金
錫連(音蓮鉛之未煉者)丹沙犀瑇瑁珠璣齒革龍門碣石(龍門山在)
(徐州龍門縣碣石山在平州盧龍縣)北多馬牛羊旃裘筋角銅鐵則千里
往往山出棋置(言出銅鐵之山方千里如圍棋之置也)此其大較(角)也皆
中國人民所喜好謠俗被服飲食奉生送死之具也故
待農而食之虞而出之工而成之商而通之此寧有政
教發徵期會哉人各任具能竭其力以得所欲故物賤
之徵貴貴之徵賤各勸其業樂其事若水之趨下日夜
無休時不召而自來不求而民出之豈非道之所符而
自然之驗邪周書曰農不出則乏其食工不出則乏其
事商不出則三寳絶虞不出則財匱少財匱少而山澤
不辟(闢)矣此四者民所衣食之原也原大則饒原小則
鮮上則富國下則富家貧富之道莫之奪予(與)而巧者
有餘拙者不足故太公望封於營邱地潟(昔)鹵人民寡
於是太公勸其女功極技巧通魚鹽則人物歸之繈至
而輻湊故齊冠帶衣履天下海岱之間歛袂而往朝焉
其後齊中衰管子修之設輕重九府(管子云輕重謂錢也夫治民有輕重)
(之法周有大府玉府内府外府天府職内職金皆掌財幣之官故云九府)則桓公以霸九合
諸侯一匡天下而管氏亦有三歸位在陪臣富於列國
之君是以齊富彊至於威宣也故曰倉廪實而知禮節
衣食足而知榮辱禮生於有而廢於無故君子富好行
其德小人富以適其力淵深而魚生之山深而獸往之
人富而仁義附焉富者得勢益彰失勢則客無所之以
而不樂夷狄益甚諺曰千金之子不死於市此非空言
也故曰天下熙熙皆為利來天下壤壤皆為利往夫千
乘之王萬家之侯百室之君尚猶患貧而況匹夫編戶
之民乎
秦始皇帝令倮比封君以時與列臣朝請而巴蜀寡婦
清(漢書作巴寡婦清巴寡婦之邑清其名)其先得丹穴(涪陵出丹括地志云寡婦清臺山俗)
(名貞女山在涪州永安縣東北七十里)而擅其利數世家亦不訾清寡婦
也能守其業用財自衛不見侵犯秦皇帝以為貞婦而
客之為築女懷清臺夫倮鄙人牧長清窮鄉寡婦禮抗
萬乘名顯天下豈非以富邪
賢人深謀於廊廟論議朝廷守信死節隠居巖穴之士
設為名高者安歸乎歸於富厚也是以廉吏久久更富
廉賈歸富富者人之情性所不學而俱欲者也故壯士
在軍攻城先登陷陣却敵斬將搴旗前蒙矢石不避湯
火之難者為重賞使也其在閭巷少年攻剽椎埋劫人
作姦掘冢鑄幣任俠并兼借交報仇簒逐幽隠不避法
禁走死地如騖其實皆為財用耳今夫趙女鄭姬設形
容揳鳴琴揄長袂躡利屣目挑心招出不遠千里不擇
老少者奔富厚也游閒公子飾冠劒連車騎亦為富貴
容也弋射漁獵犯晨夜冒霜雪馳阬谷不避猛獸之害
為得味也博戲馳逐鬪雞走狗作色相矜必争勝者重
失負也醫方諸食技術之人焦神極能為重糈也吏士
舞文弄法刻章偽書不避刀鋸之誅者没於賂遺也農
工商賈畜長固求富益貨也此有知盡能索耳終不餘
力而讓財矣諺曰百里不販樵千里不販糶居之一歲
種之以榖十歲樹之以木百歲來之以德德者人物之
謂也今有無秩禄之奉爵邑之入而樂與之比者命曰
素封封者食租稅歲率(律)戶二百千戶之君則二十萬
(戶率二百故千戶二十萬)朝覲聘享出其中庶民農工商賈率亦歲
萬息二千戶百萬之家則二十萬而更徭租賦出其中
衣食之欲恣所好美矣故曰陸地牧馬二百蹄(漢書音義曰五)
(十匹)牛蹄角千(漢書音義曰百六十七頭也)千足羊澤中千足彘(二百五十)
(頭)水居千石魚陂(正義曰言陂澤養魚一歲收得千石魚賣)山居千章之材
安邑千樹棗燕秦千樹栗蜀漢江陵千樹橘淮北常山
巴南河濟之間千樹萩陳夏千畝漆齊魯千畝桑麻渭
川千畝竹及名國萬家之城帶郭千畝畝鍾之田(六斛四斗)
(也)若千畝巵茜(巵音支鮮支也茜音蒨一名紅藍其花染繒赤黃也)千畦薑韮(千畦)
(二十五畝田畦猶壠)此其人皆與千戶侯等然是富給之資也不
窺市井不行異邑坐而待收身有處士之義而取給焉
若至家貧親老妻子軟弱歲時無以祭祀進醵飲食被
服不足以自適如此不慙恥則無所比矣是以無財作
力少有鬪智既饒爭時此其大經也今治生不待危身
取給則賢人勉焉是故本富為上末富次之姦富最下
無巖處竒士之行而長貧賤好語仁義亦足羞也
凡編戶之氏富相什則卑下之伯則畏憚之千則役萬
則僕物之理也夫用貧求富農不如工工不如商刺繡
文不如倚市門此言末業貧者之資也通邑大都酤一
歲千釀(釀千瓮酤醯醋云酒酤)醯醬千𤬪(閩江反)醬千甔(都廿反)屠牛
羊彘千皮販榖糶千鍾薪槀千車船長千丈木千章竹
竿萬个(竹曰个木曰枚)其軺車百乘(軺音遥小車也)牛車千兩(車一乘為一兩)
(風俗通云箱轅及輪兩兩而偶之稱兩也)木器髤者千枚(髤音休漆也)銅器千鈞
素木鐵器若巵茜千石(百二十斤為石)馬蹄躈千(躈若弔反)牛千足
羊彘千雙僮手指千筋角丹沙千斤其帛絮細布千鈞
文采千匹榻布皮革千石(榻吐合反漢書音義曰榻布白疊也白疊木綿所織非中)
(國有也)漆千斗蘖麴鹽豉千答鮐鮆千斤(正義曰鮐音臺乂音貽說文云)
(鮐海魚也鮆音齊禮反刀魚也)鯫千石鮑千鈞棗栗千石者三之狐鼦
(彫)裘千皮羔羊裘千石旃席干具佗果菜千鍾(鍾六斛四斗果)
(菜謂雜果菜於山野采取之)子貸金錢千貫節駔會(駔音祖朗反馬儈也)貪賈
三之廉賈五之(漢書音義曰貪賈未當賣而賣未可買而買故得利少而十得三廉賈貴而賣)
(賤乃買故十得五)此亦比千乘之家其大率(律)也佗雜業不中
什二則非吾財也請略道當世千里之中賢人所以富
者令後世得以觀擇焉
若至力農畜工虞商賈為權利以成富大者傾郡中者
傾縣下者傾鄉里者不可勝數夫纖嗇筋力治生之正
道也而富者必用竒勝田農拙業而秦陽以蓋一州掘
冢姦事也而曲叔以起博戲惡業也而桓發用之富行
賈丈夫賤行也而雍樂成以饒販脂(說文云載角者脂無角者膏)辱
處也而雍伯千金(雍一作翁漢書作翁伯也)賣漿小業也而張氏千
萬洒削薄技也而郅氏鼎食胃脯簡微耳濁氏連騎馬
醫淺方張里擊鐘此皆誠一之所致由是觀之富無經
業則貨無常主能者輻湊不肖者瓦解千金之家比一
都之君巨萬者乃與王者同樂豈所謂素封者邪非也
孟子荀卿傳(愚曰漢初不知尊孟子夫孟子接孔氏之正傳仁義七篇杲杲行世豈可)
(與諸子同科遷也以孟荀同傳已不倫矣而更以騶子淳于髠等出處實之何卑孟邪蓋至揚)
(雄始以孔孟並稱韓愈始以孟氏配禹何孟子之見知於世若是其晚邪)
司馬遷
太史公曰余讀孟子書至梁惠王問何以利吾國未嘗
不廢書而歎也曰嗟乎利誠亂之始也夫子罕言利者
常防其原也故曰放於利而行多怨自天子至於庶人
好利之弊何以異哉
儒林傳(愚曰孔甲先聖後也仕止之義豈無夙傳而乃從陳涉馬是殆秦之阬焚其禍不可)
(少忍直以佛肸不擾待之或可解一時之倒懸耳而卒死於是憤有日矣乃若方朔一奏區别)
(選用之法亦古遺意而遷則推文學之興是由武帝豈得盡以謗書議之)
司馬遷
太史公曰余讀功令(索隠曰案謂學者課功著之於令即今之學令是也)至於廣
厲學官之路未嘗不廢書而歎也曰嗟乎夫周室衰而關
雎作幽厲微而禮樂壞諸侯恣行政由彊國故孔子閔
王路廢而邪道興於是論次詩書修起禮樂適齊聞韶
三月不知肉味自衛返魯然後樂正雅頌各得其所世
以混濁莫能用是以仲尼干七十餘君無所遇(索隠曰後之記)
(者失詞也按家語等說則孔子歴聘國莫能用謂周鄭齊宋曹衛陳楚祀莒匡等爾縱歴小國亦無七十餘君)
曰苟用我者期月而已矣西狩獲麟曰吾道窮矣故因
史記作春秋以當王法其辭微而指博後世學者多錄
焉自孔子卒後七十子之徒散游諸侯大者為師傅卿
相(案子夏為魏文侯師子貢為齊魯聘吴越蓋亦卿也而宰予亦仕齊為卿餘則未聞)小者友教
士大夫或隠而不見故子路居衛(案仲尼弟子列傳子路死於衛時孔子尚)
(存)子張居陳(今陳州)澹臺子羽居楚(今蘇州城南五里有澹臺湖湖北有澹臺)
子夏居西河(今汾州)子貢終於齊(今青州)如田子方段干木
吴起禽滑釐之屬皆受業於子夏之倫為王者師是時
獨魏文侯好學後陵遲以至于始皇天下並爭於戰國
儒術既絀焉然齊魯之門學者獨不廢也於威宣之際
孟子荀卿之列咸遵夫子之業而潤色之以學顯於當
世及至秦之季世焚詩書阬術士(正義曰顔云今新豊縣温陽之處號愍儒)
(鄉温陽西南三百里有馬谷谷之西岸有阬古相傳以秦阬儒處也)六藝從此缺焉陳涉
之王也而魯諸儒持孔氏之禮器往歸陳王於是孔甲
為陳涉博士(孔子八世孫名鮒字甲)卒與涉俱死陳涉起匹夫驅
瓦合適(丁革反)戌旬月以王楚不滿半歲竟滅亡其事至
微淺然而搢紳先生之徒負孔子禮器往委質為臣者
何也以秦焚其業積怨而發憤於陳王也及高皇帝誅
項籍舉兵圍魯魯中諸儒尚講誦習禮樂弦歌之音不
絶豈非聖人之遺化好禮樂之國哉故孔子在陳曰歸
與歸與吾黨之小子狂簡斐然成章不知所以裁之夫
齊魯之間於文學自古以來其天性也故漢興然後諸
儒始得修其經蓺講習大射鄉飲之禮叔孫通作漢禮
儀因為太常諸生弟子共定者咸為選首於是喟然歎
興於學然尚有干戈平定四海亦未暇遑庠序之事也
孝惠吕后時公卿皆武力有功之臣孝文時頗徵用然
孝文帝本好刑名之言及至孝景不任儒者而竇太后
又好黃老之術故諸博士具官待問未有進者及今上
即位趙綰王臧之屬明儒學而上亦鄉之於是招方正
賢良文學之士自是之後言詩於魯則申培公(培申公名一作)
(陪)於齊則轅固生(姓轅名固生其處號)於燕則韓太傅(名嬰為常山王太傅)
言尚書自濟南伏生(名勝字子賤)言禮自魯高堂生(秦李有高堂伯)
(伯是其字此云生者亦先生省字呼之)言易自菑川田生言春秋於齊魯
自胡母生(母音無胡母姓也字子都)於趙自董仲舒及竇太后崩武
安侯田蚡為丞相絀黃老刑名百家之言延文學儒者
數百人而公孫弘以春秋白衣為天子三公封以平津
侯天下之學士靡然鄉風矣公孫弘為學官悼道之鬱
滯乃請曰丞相御史言(自此以下皆公孫弘奏請之)制曰蓋聞導民
以禮風之以樂婚姻者居室之大倫也今禮廢樂崩朕
甚愍焉故詳延天下方正博聞之士咸登諸朝其令禮
官勸學講議洽聞興禮以為天下先太常議與博士弟
子崇鄉里之化以廣賢材焉謹與太常臧(孔臧也)博士平
等議曰聞三代之道鄉里有教夏曰校殷曰序周曰庠
其勸善也顯之朝廷其懲惡也加之刑罰故教化之行
也建首善自京師始由内及外今陛下昭至德開大明
配天地本人倫勸學修禮崇化厲賢以風四方太平之
原也古者政教未洽不備其禮請因舊官而興焉為博
士官置弟子五十人復其身太常擇民年十八已上儀
狀端正者補博士弟子郡國縣道邑有好文學敬長上
肅政教順鄉里出入不悖所聞者令相長丞上屬所二
千石(上音時兩反屬音燭委也所二千石謂於所部之郡守相也)二千石謹察可者
當與計偕詣太常得受業如弟子一歲皆輒試能通一
藝以上補文學掌故缺其高第可以為郎中者太常籍
奏即有秀才異等輒以名聞其不事學若下材及不能
通一藝輒罷之而請諸不稱者罰臣謹案詔書律令下
者明天人分際通古今之義文章爾雅訓辭深厚恩施
甚美小吏淺聞不能究宣無以明布諭下治禮次治掌
故以文學禮義為官遷留滯請選擇其秩比二百石以
上及吏百石通一藝以上補左右内史(補左右内史後改為左馮翊右)
(扶風)大行卒史比百石已下補郡太守卒史皆各二人邊
郡一人先用誦多者若不足乃擇掌故補中二千石屬
文學掌故補郡屬(如淳云漢儀弟子射策甲科百人補郎中乙科二百人補太子舍人皆秩)
(比二百石次郡國文學秩百石也)備員請著功令佗如律令制曰可自
此以來則公卿大夫士吏斌斌多文學之士矣
日者傳(愚曰此日者傳也若拘拘然以日者求之則失其意矣)
司馬遷
自古受命而王王者之興何嘗不以卜筮決于天命哉
其於周尤甚及秦可見代王之入任於卜者太卜之起
由漢興而有(周禮有太卜官此云由漢興者謂漢自文帝卜大橫之後其卜官更興盛焉)司
馬季主者楚人也卜於長安東市宋忠為中大夫賈誼
為博士同日俱出洗沐(漢官五日一假洗沐也)相從論議誦易先
王聖人之道術究徧人情相視而歎賈誼曰吾聞古之
聖人不居朝廷必在卜醫之中今吾已見三公九卿朝
士大夫皆可知矣試之卜數中以觀采二人即同輿而
之市游於卜肆中天新雨道少人司馬季主閒坐弟子
三四人侍方辯天地之道日月之運隂陽吉凶之本二
大夫再拜謁司馬季主視其狀貌如類有知者即禮之
使弟子延之坐坐定司馬季主復理前語分别天地之
終始日月星辰之紀差次仁義之際列吉凶之符語數
千言莫不順理宋忠賈誼瞿然而悟獵纓正襟危坐曰
吾望先生之狀聽先生之辭小子竊觀於世未嘗見也
今何居之卑何行之汙司馬季主捧腹大笑曰觀大夫
類有道術者今何言之陋也何辭之野也今夫子所賢
者何也所高者誰也今何以卑汙長者二君曰尊官厚
禄世之所高也賢才處之今所處非其地故謂之卑言
不信行不驗取不當故謂之汙夫卜筮者世俗之所賤
簡也世皆言曰夫卜者多言誇嚴以得人情虚高人禄
命以說人志擅言禍災以傷人心矯言鬼神以盡人財
厚求拜謝以私於已此吾之所恥故謂之卑汙也司馬
季主曰公且安坐公見夫被髮童子乎日月照之則行
不照則止問之日月疵瑕吉凶則不能理由是觀之能
知别賢與不肖者寡矣賢之行也直道以正諫三諫不
聽則退其譽人也不望其報惡人也不顧其怨以便國
家利衆為務故官非其任不處也禄非其功不受也見
人不正雖貴不敬也見人有汙雖尊不下也得不為喜
去不為恨非其罪也雖累辱而不愧也今公所謂賢者
皆可為羞矣卑疵而前孅趨而言(疵音貲孅趨足恭也音纖)相引以
勢相導以利比周賓正以求尊譽以受公奉事私利枉
主法獵農民以官為威以法為機求利逆暴譬無異於
操白刃劫人者也初試官時倍力為巧詐飾虚功執空
文以誷主上用居上為右試官不讓賢陳功見偽增實
以無為有以少為多以求便勢尊位食飲驅馳從姬歌
兒不顧於親犯法害民虚公家此夫為盜不操矛弧者
也攻而不用弦刃者也欺父母未有罪而弑君未伐者
也何以為高賢才乎盜賊發不能禁夷貊不服不能攝
姦邪起不能塞官耗亂不能治四時不和不能調歲榖
不孰不能適(音釋適猶調也)才賢不為是不忠也才不賢而託
官位利上奉妨賢者處是竊位也有人者進有財者禮
是偽也子獨不見鴟梟之與鳳凰翔乎蘭芷芎藭弃於
廣野蒿蕭成林使君子退而不顯衆公等是也述而不
作君子義也今夫卜者必法天地象四時順於仁義分
策定卦按式正棋(徐廣曰式音拭旋轉也拭之形上圓象天下方法地用之則轉天網加地)
(之辰故云旋式棋者筮之狀正棋謂下以作卦)然後言天地之利害事之成敗
昔先王之定國家必先龜策日月而後乃敢代正時日
乃後入家産子必先占吉凶後乃有之自伏羲作八卦
周文王演三百八十四爻而天下治越王勾踐倣文王
八卦以破敵國霸天下由是言之卜筮有何負哉且夫
卜筮者掃除設坐正其冠帶然後乃言事此有禮也言
而鬼神或以饗忠臣以事其上孝子以養其親慈父以
畜其子此有德者也而以義置數十百錢病者或以愈
且死或以生患或以免事或以成嫁子娶婦或以養生
此之為德豈直數十百錢哉此夫老子所謂上德不德
是以有德今夫卜筮者利大而謝少老子之云豈異於
是乎莊子曰君子内無飢寒之患外無劫奪之憂居上
而敬居下不為害君子之道也今夫卜筮者之為業也
積之無委藏之不用府庫徙之不用輜車負裝之不重
止而用之無盡索之時持不盡索之物游於無窮之世
雖莊氏之行未能增於是也子何故而云不卜哉天不
足西北星辰西北移地不足東南以海為池日中必移
月滿必虧先王之道乍存乍亡公責卜者言必信不亦
惑乎公見夫談士庶人乎慮事定計必是人也然不能
以一言說人主意故言必稱先王語必道上古慮事定
計飾先王之成功語其敗害以恐喜人主之志以求其
欲多言誇嚴莫大於此矣然欲彊國成功盡忠於上非
此不立今夫卜者導惑教愚也夫愚惑之人豈能以一
言而知之哉言不厭多故騏驥不能與罷騾為駟而鳳
凰不與燕雀為羣而賢者亦不與不肖者同列故君子
處卑隠以辟衆自匿以辟倫微見德順以除群害以明
天性助上養下多其功利不求尊譽公之等喁喁者也
何知長者之道乎宋忠賈誼忽而自失芒乎無色悵然
噤口不能言於是攝衣而起再拜而辭行洋洋也出市
門僅能自上車伏軾低頭卒不能出氣居三日宋忠見
賈誼於殿門外乃相引屏語相謂自歎曰道高益安勢
高益危居赫赫之勢失身且有日矣夫卜而有不審不
見奪糈(音所駰案離騷經曰懷椒糈而要之糈精米所以享神)為人主計而不審
身無所處此相去遠矣猶天冠地屨也此老子之所謂
無名者萬物之始也天地曠曠物之熙熙或安或危莫
知居之我與若何足預彼哉彼久而愈安雖曾氏之義
未有以異也久之宋忠使匈奴不至而還抵罪而賈誼
為梁懷王傅王墮馬薨誼不食毒恨而死此務華絶根
者也(言宋忠賈誼皆務華而喪其身是絶本根也)
酷吏傳(愚曰有虞諸賢自禹之外商為契之後周為稷之後秦為伯益之後獨庭堅不祀焉)
(何也以其用刑也嗚呼用刑如臯陶猶且若是況用刑而慘後當何如遷著吕后之臣與晁錯)
(之禍其速如此真可為戒論者惟參語武后時周興來俊臣之禍出爾反爾猶可凛然於斯)
司馬遷
孔子曰導之以政齊之以刑民免而無恥導之以德齊
之以禮有恥且格老子稱上德不德是以有德下德不
失德是以無德法令滋章盜賊多有太史公曰信哉是
言也法令者治之具而非制治清濁之原也昔天下之
網嘗密矣(鐵鹽論云秦法密於凝脂)然姦偽萌起其極也上下相遁
至於不振當是之時吏治若救火揚沸非武健嚴酷惡
能勝其任而愉快乎言道德者溺其職矣故曰聽訟吾
猶人也必也使無訟乎下士聞道大笑之非虚言也漢
興破觚而為圜(應劭云觚八稜有隅者高祖仄秦之政破觚為園謂除其嚴法約三章耳)斵
雕而為朴網漏於吞舟之魚而吏治烝烝不至于姦黎
民乂安由是觀之在彼不在此高后時酷吏獨有侯封
刻轢宗室侵辱功臣吕氏已敗遂禽侯封之家孝景時
鼂錯以刻深頗用術輔其資而七國之亂發怒於錯錯
卒以被戮其後有郅都甯成之屬
游俠傳(愚曰游俠之名蓋起於後之世無道德之士耳夫游者行也俠者持也輕生高氣排)
(難解紛較諸古者道德之士不動聲色消大下之大變者相去固萬萬而君子諒之亦曰其所)
(遭者然耳律其所為雖未必盡合於義然使當時而無斯人則袖手於焚溺之衝者滔滔皆是)
(亦何薄哉斯固亦孔子所謂殺身成仁者也遷之傳此其亦感於蠶室之禍乎吾於此傳可以)
(觀人材可以觀世變)
司馬遷
韓子曰儒以文亂法而俠以武犯禁二者皆譏而學士
多稱於世云至如以術取宰相卿大夫輔翼其世主功
名俱著於春秋固無可言者及若季次原憲閭巷人也
(仲尼弟子傳曰公晳哀字季次未嘗仕孔子稱之)讀書懷獨行君子之德義不
苟合當世當世亦笑之故季次原憲終身空室蓬戶(莊子)
(云原憲處居環堵之室蓬戸不完以桑為樞而瓮牖上漏下濕獨坐而弦歌)褐衣䟽食不厭
死而已四百餘年而弟子志之不倦今游俠其行雖不
軌於正義然其言必信其行必果已諾必誠不愛其軀
赴士之阨困既已存亡死生矣而不矜其能羞伐其德
蓋亦有足多者焉且緩急人之所時有也太史公曰昔
者虞舜窘於井廩伊尹負於鼎俎傅說匿於傅險吕尚
困於棘津(徐廣曰在川廣正義曰尉繚子云太公望行年七十賣食棘津云古亦有之石濟津故)
(南津)夷吾桎梏百里飯牛仲尼畏匡菜色陳蔡此皆學士
所謂有道仁人也猶然遭此菑況以中材而涉亂世之
末流乎其遇害何可勝道哉鄙人有言曰何知仁義已
嚮其利者為有德(嚮音享受也言已受其利則為有德何知必仁義也)故伯夷醜
周餓死首陽山而文武不以其故貶王跖蹻暴戾其徒
誦義無窮由此觀之竊鉤者誅竊國者侯侯之門仁義
存非虛言也今拘學或抱咫尺之義久孤於世豈若卑
論儕俗與世沈浮而取榮名哉而布衣之徒設取予然
諾千里誦義為死不顧世此亦有所長非苟而已也故
士窮窘而得委命此豈非人之所謂賢豪間者邪誠使
鄉曲之俠與季次原憲比權量力效功於當世不同日
而論矣要以功見言信俠客之義又曷可少哉古布衣
之俠靡得而聞已近世延陵(徐廣曰代郡亦有延陵縣駰案韓子云趙襄子召延)
(陵生令車騎先至晉陽襄子時趙已并代可有延陵之號但未詳是此人非耳)孟嘗春申平原
信陵之徒皆因王者親屬藉於有土卿相之富厚招天
下賢者顯名諸侯不可謂不賢者矣比如順風而呼聲
非加疾其勢激也至如閭巷之俠修行砥名聲施於天
下莫不稱賢是為難耳然儒墨皆排擯不載自秦以前
匹夫之俠湮滅不見余甚恨之以余所聞漢興有朱家
田仲王公劇孟郭解之徒雖時扞當世之文網然其私
義廉絜退讓有足稱者名不虚立士不虚附至如朋黨
宗彊比周設財役貧豪暴侵凌孤弱恣欲自快游俠亦
醜之余悲世俗不察其意而猥以朱家郭解等令與暴
豪之徒同類而共笑之也
滑稽傳(愚曰進言之道正言之者易逆而譎言之者多中但取其合於理而已三代而上多)
(以正言如臯䕫稷契是也三代而下多以譎言如潁考叔之於莊公是也馬遷作滑稽傳首言)
(六經之道繼之曰滑稽微中嗚呼一言而中於理雖非出於六經之正勿責也史言東方朔談)
(諧似正滑稽詎可少哉)
司馬遷
孔子曰六蓺於治一也(正義曰言六蓺之文雖異禮節樂和導民立政天下平定其歸)
(一揆至於談言微中亦以解其紛亂故治一也)禮以節人樂以發和書以道事
詩以達意易以神化春秋以義太史公曰天道恢恢豈
不大哉談言微中亦可以解紛
文選補遺卷二十六
