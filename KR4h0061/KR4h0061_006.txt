文選補遺卷六
元陳仁子輯
奏疏三
上徙都成周疏(愚曰遷都未易言也天下事役之重者情必有不從行之驟者勢必)
(有不堪盤庚遷亳三誥而後成周公營洛三卜而後定言可易哉夬東都者周之洛也而西都)
(者亦周之豐鎬也婁敬不定於高帝之時而翼奉乃欲定於元帝之世當時地震日食民困國)
(虚徙之豈其時者况朝市廟社之有規也苑囿井竈之有次也一旦奪其所素有而頓然易之)
(必有不測者隨其後昔光武至和帝都洛西都父老有怨班固恐帝去洛陽故上賦以陳人情)
(然也奉之言曰亡復繕治宫館不急之費歲餘五年之畜不知遷都於洛亦廢宫室而不治乎)
(元帝之賢不如盤庚石顯之專難望周公吾未見其可遷者吾意奉精隂陽律歷之占知漢有)
(百二之阨後必將都洛故其言曰因天變而徙都與天下更始欲因以厭之不然奉豈狂而愚)
(也哉)
翼奉(本傳奉字少君東海下邳人元帝延問得失奉以為祭天地於雲陽汾隂及諸寢廟)
(不以親疏迭毁皆煩費違古制又宫室苑囿奢泰難供以故民困國虚亡累年之畜所繇)
(來久不改其本難以末正廼上疏云云)
臣聞昔者盤庚改邑以興殷道聖人美之竊聞漢德隆
盛在於孝文皇帝躬行節儉外省繇役其時未有甘泉
建章及上林中諸離宫館也未央宫又無高門武臺麒
麟鳳凰白虎玉堂金華之殿獨有前殿曲臺漸臺宣室
溫室承明耳孝文欲作一臺度用百金重民之財廢而
不為其積土基至今猶存又下遺詔不起山墳故其時
天下大和百姓洽足德流後嗣如令處於當今因此制
度必不能成功名天道有常王道亡常亡常者所以應
有常也必有非常之主然後能立非常之功臣願陛下
徙都於成周左據成臯右阻黽池前鄉崧高後介大河
(介隔也)建滎陽扶河東南北千里以為關而入敖倉地方
百里者八九足以自娛東厭諸侯之權西遠羌胡之難
(厭抑也一葉反遠于萬反)陛下共已亡為按成周之居兼盤庚之德
萬歲之後長為高宗漢家郊兆寢廟祭祀之禮多不應
古臣奉誠難亶居而改作(亶居猶虚居也欲徙都乃可更制度亶讀曰但居謂依舊)
(都)故願陛下遷都正本衆制皆定亡復繕治宫館不急
之費歲可餘一年之蓄臣聞三代之祖積德以王然皆
不過數百年而絶周至成王有上賢之材因文武之業
以周召為輔有司各敬其事在位莫非其人天下甫二
世耳然周公猶作詩書深戒成王以恐失天下書則曰
王毋若殷王紂(書無逸)其詩則曰殷之未喪師克配上帝
宜監于殷駿命不易(詩大雅文王詩)今漢初取天下起於豐沛
以兵征伐德化未洽後世奢侈國家之費當數代之用
非直費財又乃費士孝武之世暴骨四夷不可勝數有
天下雖未久至於陛下八世九主矣(吕氏為主不得為世故八世九主)
雖有成王之明然亡周召之佐今東方連年饑饉加之
以疾疫百姓菜色或至相食地比震動天氣溷濁日光
侵奪繇此言之執國政者豈可以不懷怵惕而戒萬分
之一乎故臣願陛下因天變而徙都所謂與天下更始
者也天道終而復始窮則反本故能延長而亡窮也今
漢道未終陛下本而始之於以永世延祚不亦優乎如
因丙子之孟夏順太隂以東行(如因今丙子之四月也太隂是時在甲戌當轉)
(乙亥丙子左旋)到後七年之明歲必有五年之餘蓄然後大行
考室之禮(考成也成其禮詩斯干序斯干宣王考室也)雖周之隆盛亡以加
此唯陛下留神詳察萬世之策(書奏天子異其意答曰問奉今園廟有七云東)
(徙狀何如奉對曰昔成王徙洛盤庚遷殷其所避就皆陛下所明知也非有聖明不能一變天下之道臣奉愚)
(戇狂惑唯陛下裁赦其後貢禹言定迭毁禮匡衡奏徙南北郊皆自奉發之)
上政治得失疏(西山真氏曰衡之論美矣方是時恭顯用事逐堪猛殺賈捐之衡對)
(略不及此雖有近忠正遠邪佞之言何益哉愚曰人之進身有受知於非其人者决不敢卓)
(然有以自異揚子雲受知王莽終身不非莽柳子厚受知伾文終身不說伾文然也衡之明經)
(其為世推薦不但望之而止今乃為史高辟入相幕失身非人轉喉觸諱元帝因日食地震詢)
(以政治得失衡曰近忠正矣而不指更生之忠曰遠巧佞矣而不詆石顯之惡曰罷珠厓矣而)
(不雪捐之之冤遷為光祿大夫未必非史高石顯游揚之力而非此疏力也受知非人更釣爵)
(祿復假風俗教化之說以文之人固得以窺衡之心他日雖奏免石顯晚矣)
匡衡(本傳衡字稚圭東海人元帝即位史高辟衡為議曹史薦衡於上以為郎中博士給)
(事中上問以政治得失衡上疏云云時永光二年)
臣聞五帝不同樂三王各異教民俗殊務所遇之時異
也陛下躬聖德開太平之路閔愚吏民觸法抵禁比年
大赦使百姓得改行自新天下幸甚臣切見大赦之後
奸邪不為衰止今日大赦明日犯法相隨入獄此殆導
之未得其務也蓋保民者陳之以德義示之以好惡觀
其失而制其宜故動之而和綏之而安今天下俗貪財
賤義好聲色上侈靡廉恥之節薄淫辟之意縱綱紀失
序疏者踰内親戚之恩薄婚姻之黨隆苟合徼倖以身
設利不改其原雖歲赦之刑猶難使錯而不用也臣愚
以為宜壹曠然大變其俗孔子曰能以禮讓為國乎何
有朝廷者天下之楨幹也公卿大夫相與循禮恭讓則
民不爭好仁樂施則下不暴上義高節則民興行寬柔
和惠則衆相愛四者明王之所以不嚴而成化也何者
朝有變色之言則下有爭鬭之患上有自專之士則下
有不讓之人上有克勝之佐則下有傷害之心上有好
利之臣則下有盜竊之民此其本也今俗吏之治皆不
本禮讓而上克暴或忮害好陷人於罪貪財而慕勢故
犯法者衆姦邪不止雖嚴刑峻法猶不為變此非其天
性有由然也臣竊考國風之詩周南召南被賢聖之化
深故篤於行而廉於色鄭伯好勇而國人暴虎秦穆貴
信而士多從死陳夫人好巫而民淫祀晉侯好儉而民
畜聚太王躬仁邠國貴恕由此觀之治天下者審所上
而已今之偽薄忮害不讓極矣臣聞教化之流非家至
而人說之也賢者在位能者布職朝廷崇禮百僚敬讓
道德之行由内及外自近者始然後民知所法遷善日
進而不自知是以百姓安隂陽和神靈應而嘉祥見詩
曰商邑翼翼四方之極夀考且寧以保我後生此成湯
所以建至治保子孫化異俗而懷鬼方也今長安天子
之都親承聖化然其習俗無以異於遠方郡國來者無
所法則或見侈靡而放效之此教化之原本風俗之樞
機宜先正者也臣聞天人之際精祲有以相盪善惡有
以相推事作乎下者象動乎上隂陽之理各應其感隂
變則靜者動陽蔽則明者晻水旱之災隨類而至今關
東連年饑饉百姓乏困或至相食此皆生於賦斂多民
所共者大而吏安集之不稱之效也陛下祗畏天戒哀
閔元元大自減損省甘泉建章宫衞罷珠崖偃武行文
將欲度唐虞之隆絶殷周之衰也諸見罷珠崖詔書者
莫不欣欣人自以將見太平也宜遂減宫室之度省靡
麗之飾考制度修外内近忠正遠巧佞放鄭衞進雅頌
舉異材開直言任温良之人退刻薄之吏顯潔白之士
昭無欲之路覽六藝之意察上世之務明自然之道博
和睦之化以崇至仁匡失俗易民視令海内昭然咸見
本朝之所貴道德弘於京師淑問揚乎疆外然後大化
可成禮讓可興也
論治性正家疏(愚曰世有傳經以言事者其言則是其所以為言則非衡深於明經)
(者也其言盡性中庸之說也其言正家大學之說也讀其奏藹然儒者之風度也而考其言為)
(帝嬖傅昭儀定陶王而發當是時衡既受知於史高石顯又未必不借此求知於皇后太子也)
(衡言雖是而衡所以為言者其心則非矣衡之言曰仁愛温良戒於不斷衡論性元不識性論)
(事元不識事亦豈足箴帝優游之過)
匡衡(本傳衡為光祿大夫時上好儒術文辭頗改宣帝之政又傅昭儀及子定陶王愛幸)
(寵於皇后太子衡復上疏云云時永光五年)
臣聞治亂安危之機在乎審所用心蓋受命之王務在
創業垂統傳之無窮繼體之君心存於承宣先王之德
而襃大其功昔者成王之嗣位思述文武之道以養其
心休烈盛美皆歸之二后而不敢專其名是以上天歆
享鬼神祐焉其詩曰念我皇祖陟降庭止言成王常思
祖考之業而鬼神祐助其治也陛下聖德天覆子愛海
内然隂陽未和姦邪未禁者殆論議者未丕揚先帝之
盛功爭言制度不可用也務變更之所更或不可行而
復復之(下復扶木反)是以羣下更相是非吏民無所信臣竊
恨國家釋樂成之業而虚為此紛紛也願陛下詳覽統
業之事留神於遵制揚功以定羣下之心大雅曰無念
爾祖聿修厥德孔子著之孝經首章盖至德之本也傳
曰審好惡理情性而王道畢矣能盡其性然後能盡人
物之性能盡人物之性可以贊天地之化治性之道必
審已之所有餘而強其所不足(此所謂性蓋指氣禀而言非天命之性也)蓋
聰明疏通者戒於大察寡聞少見者戒於雍蔽勇猛剛
強者戒於大暴仁愛温良者戒於無斷湛靜安舒者戒
於後時廣心浩大者戒於遺忘必審已之所當戒而齊
之以義然後中和之化應而巧偽之徒不敢比周而望
進唯陛下戒所以崇聖德(衡此論甚善然元帝之失正在於温良少斷若於汎陳之)
(後又切言之則庶乎其有益矣)臣又聞室家之道脩則天下之理得故
詩始國風禮本冠婚始乎國風原情性而明人倫也本
乎冠婚正基兆而防未然也福之興莫不本乎室家之
道衰莫始乎梱内故聖王必慎后妃之際别適長之位
禮之於内也卑不踰尊新不先故所以統人情而理隂
氣也其尊適而卑庶也適子冠乎阼禮之用醴衆子不
得與列所以貴正體而明嫌疑也非虚加其禮文而已
乃中心與之殊異故禮探其情而見之外也聖人動靜
游燕所親物得其序得其序則海内自修百姓從化如
當親者疏當尊者卑則佞巧之姦因時而動以亂國家
故聖人慎防其端禁於未然不以私恩害公義陛下聖
德純備莫不修正則天下無為而治詩云于以四方克
定厥家傳曰正家而天下定矣
論甘延夀等䟽(致堂胡寅曰或言望之難奉世之封第曰違命發兵雖有功效不可)
(以為後世法不聞其原於春秋也曰魯公子結媵陳人之婦遂及齊侯宋公盟春秋書遂以譏)
(其專其義若曰專之而可者謂大夫出竟有可以安國家利社稷則為之蓋本於此命許以臨)
(事從宜特不受專對之辭耳若矯制而行雖有一時之功使者當以矯制請罪有司當以擅命)
(用刑蓋為國以義不以利終不以一時之功亂萬世之法此春秋之旨望之有見焉者也劉向)
(所謂甘陳未免以功利言矣荀悦亦云矯大而功小者罪之可也愚謂功有小大矣矯有小大)
(乎哉如甘陳之才氣别加任使而厚報之未晚也東萊吕祖謙曰春秋之法大夫無遂事公)
(羊於書公子結遂及齊侯宋公盟既曰大夫出疆有可以安國家利社稷專之可也又言書公)
(子遂如晉乃曰公不得為有也其書遂一也而褒貶不同如此何哉人臣出使苟國家有大利)
(病而不可以待報者若皆不許其遂則營已之人得以自安苟其事不足為社稷之安危而可)
(以請命者若皆許其遂則慢上之人得以自恣此孔子之深意也如汲黯視延燒矯制發河内)
(粟賑給飢民此事急不可待報許其遂赦之可也如徐偃行風俗矯制使膠東魯國鼓鑄鹽鐵)
(此事緩可以請命不許其遂罪之可也陳湯矯制斬郅支單于漢廷公卿之論不一匡衡則曰)
(不可賞開後奉使者乘危徼倖生事蠻夷劉向則曰可賞論大功者不錄小過不疵細瑕爭議)
(久之不能定蓋未嘗有以春秋之議決之者也匈奴為中國之患尚矣今擊而斬其主則威震)
(百蠻豈可請命而失其機會哉此春秋之所許也且自湯之後千有餘歲功能繼湯者誰乎而)
(慮其開後奉使者乘危徼倖亦可謂私憂過計矣元帝賞之是也)
劉向(本傳向字子政本名更生宣帝時郅支單于怨漢擁護呼韓邪而不助已漢遣衞司)
(馬谷吉送之竟殺吉等西奔康居漢遣使三輩至康居求吉等死不奉詔建昭三年湯與)
(延夀出西域矯制發城郭諸國兵斬單于首石顯匡衡以為擅興師矯制如復加爵土則)
(後奉使者爭欲乘危徼倖生事蠻夷元帝内嘉延夀湯功而重違衡顯之議久不決宗正)
(劉向上疏)
郅支單于囚殺使者吏士以百數事暴揚外國傷威毁
重羣臣皆閔焉陛下赫然欲誅之意未嘗有忘西域都
護延夀副校尉湯承聖指倚神靈總百蠻之君㩜城郭
之兵出百死入絶域遂蹈康居屠五重城搴歙侯之旗
斬郅支之首縣旌萬里之外揚威昆山之西埽谷吉之
恥立昭明之功萬夷慴服莫不震懼呼韓邪單于見郅
支已誅且喜且懼鄉風馳義稽首來賓願守北藩累世
稱臣立千載之功建萬世之安羣臣之勲莫大焉昔周
大夫方叔吉甫為宣王誅獫狁而百蠻從其詩曰嘽嘽
焞焞如霆如雷顯允方叔征伐獫狁蠻荆來威易曰有
嘉折首獲匪其醜言美誅首惡之人而諸不順者皆來
從也今延夀湯所誅震雖易之折首詩之雷霆不能及
也論大功者不錄小過舉大美者不疵細瑕司馬法曰
軍賞不踰月欲民速得為善之利也蓋急武功重用人
也吉甫之歸周厚賜之其詩曰吉甫宴喜既多受祉來
歸自鎬我行永久千里之鎬猶以為遠况萬里之外其
勤至矣延夀湯既未獲受祉之報反屈捐命之功久挫
於刀筆之前非所以勸有功厲戎士也昔齊桓前有尊
周之功後有滅項之罪君子以功覆過而為之諱行事
貳師將軍李廣利捐五萬之師靡億萬之費經四年之
勞而厪獲駿馬三十匹雖斬宛王毋鼔之首猶不足以
復費其私罪惡甚多孝武以為萬里征伐不錄其過遂
封拜兩侯三卿二千石百有餘人今康居國彊於大宛
郅支之號重於宛王殺使者罪甚於留馬而延夀湯不
煩漢士不費斗糧比於貳師功德百之且常惠隨欲擊
之烏孫鄭吉迎自來之日逐猶皆裂土受爵故言威武
勤勞則大於方叔吉甫列功覆過則優於齊桓貳師近
事之功則高於安遠長羅而大功未著小惡數布臣竊
痛之宜以時解縣通籍除過勿治尊寵爵位以勸有功
(於是下詔赦延夀湯罪勿治元帝取安遠侯鄭吉故事封千戶衡顯復爭封延夀為義成侯賜湯爵關内侯食)
(邑各三百戶加賜黃金百斤告上帝宗廟大赦天下拜延夀長水校尉湯射聲校尉)
訟馮奉世疏(西山真德秀曰匡衡蕭望之持論略同而心有公私之異望之之言公也)
(若衡則意在於附和石顯故力阻延夀湯何以明之史稱顯嘗欲以姊妻延夀不取故以私憾)
(害其功衡方與顯表裏為固位計所以沮之也安得如望之以公心言哉然則延夀湯之功不)
(封可乎曰不封是也然延夀湯之材略烏可廢哉宣帝雖不侯奉世而光祿水衡之拜則不敢)
(後及元帝世歴九卿將軍卒為國虎臣功名為營平之亞是固宣帝奬拔成就之力若湯者非)
(惟不侯又以微罪數遭排擯此劉向谷永諸人所以繼訟其冤也使元帝如孝宣之處奉世雖)
(不加爵土亦何憾之有)
杜欽(本傳欽字子夏本始中以衞候馮奉世持節送大宛諸國客至伊脩城莎車殺漢所)
(置王并漢使奚充國奉世遂發兵擊莎車攻拔其城莎車王自殺傳首長安威振西域上)
(議封丞相將軍皆曰春秋大夫出疆有可以安國則顓之可也奉世宜加爵土之賞少府)
(蕭望之獨以奉世擅矯制違命發諸國兵雖有功效不可為後法開後奉使者利發兵要)
(功萬里外為國家生事上善望之議以奉世為光祿大夫水衡都尉奉世死後甘延夀以誅)
(郅支封列侯於是杜欽上疏)
前莎車王殺漢使者約諸國背畔左將軍奉世以衞候
便宜發兵誅莎車王策定城郭功施邊境議者以奉世
奉使有指春秋之義亡遂事漢家之法有矯制(無遂事者謂臨)
(時制宜前事不可必遂也漢家之法擅矯制命雖有功勞不加賞也)故不得侯今匈奴郅
支單于殺漢使者亡保康居都護延夀發城郭兵屯田
吏士四萬餘人以誅斬之封為列侯臣愚以為比罪則
郅支薄量敵則莎車衆用師則奉世寡計勝則奉世為
功於邊境安慮敗則延夀為禍於國家深其違命而擅
生事同延夀割地封而奉世獨不錄臣聞功同賞異則
勞臣疑罪鈞刑殊則百姓惑疑生無常惑生不知所從
亡常則節趨不立(趨讀曰趣謂意所嚮)不知所從則百姓無所措
手足奉世圖難忘死信命殊俗(圖難謀除國難也信讀曰伸)威功白
著為世使表獨抑厭而不揚(厭一涉反)非聖主所以塞疑厲
節之意也願下有司議(上以先帝時事不復錄)
戒妃匹勸經學疏(西山真氏曰衡之奏對本於經術故在漢儒中論議最為近理)
(可為仲舒之亞惜不能充其所學故德行事業皆無足觀愚曰漢業之衰萌於元帝而盛於)
(成帝元帝之失在優游成帝之失則又荒淫矣匡衡以宰相議立首上此疏可謂逆窺其心者)
(史贊帝趙氏亂内安悟妃匹之戒湛乎酒色安暇經學之勸獨是班倢伃言帝修容儀升車立)
(正不内顧不疾言不親指臨朝淵默尊嚴若神未必不因衡之言發之雖然志行不正容儀可)
(觀又何益哉)
匡衡(建昭初代韋元成為丞相元帝崩成帝即位衡上疏時竟寧元年)
陛下秉至孝哀傷思慕不絶於心未有游虞弋射之宴
誠隆於慎終追遠無窮已也竊願陛下雖聖性得之猶
復加聖心焉詩云焭焭在疚言成王喪畢思慕意氣未
能平也蓋所以就文武之業崇大化之本也臣又聞之
師曰妃匹之際生民之始萬福之原婚姻之禮正然後
品物遂而天命全孔子論詩以關睢為始言太上者民
之父母后夫人之行不侔乎天地則無以奉神靈之統
而理萬物之宜故詩曰窈窕淑女君子好仇言能致其
貞淑不貳其操情欲之感無介乎容儀宴私之意不形
乎動靜夫然後可以配至尊而為宗廟主此綱紀之首
王教之端也自上世已來三代興廢未有不由此者也
願陛下詳覽得失盛衰之效以定大基采有德戒聲色
近嚴敬遠技能竊見聖德純茂專精詩書好樂無厭臣
衡材駑無以輔相善義宣揚德音臣聞六經者聖人所
以統天地之心著善惡之歸明吉凶之分通人道之正
使不悖於其本性者也故審六藝之指則天人之理可
得而和草木昆蟲可得而育此永永不易之道也及論
語孝經聖人言行之要宜究其意臣又聞聖王之自為
動靜周旋奉天承親臨朝饗臣物有節文以章人倫蓋
欽翼祗栗事天之容也温恭敬遜承親之禮也正躬嚴
恪臨衆之儀也嘉會和說饗下之顔也舉錯動作物遵
其儀故形為仁義動為法則孔子曰德義可尊容止可
觀進退可度以臨其民是以其民畏而愛之則而象之
大雅云敬慎威儀惟民之則諸侯正月朝覲天子天子
惟道德昭穆穆以視之又觀以禮樂饗醴廼歸故萬國
莫不獲賜祉福蒙化而成俗今正月初幸路寢臨朝賀
置酒以饗萬方傳曰君子慎始願陛下留神動靜之節
使羣下得望盛德休光以立基楨天下幸甚
劾丞相匡衡等奏(愚曰為惡當誅黨惡者尤當誅傳曰附下罔上者死驩兜黨共)
(工共工流而兜亦放宋由黨竇憲憲誅而由不免惡其阿附者然也匡衡阿附石顯幸成帝素)
(知其惡所以衡得乘其機而奏徙以死若帝非知顯之惡則衡之附顯者終其身王尊之奏所)
(以誅衡之心者也帝不以尊言罷而後乃以取封邑四百頃罷捨大奸而問小贓宜世無所警)
(懼而阿附王氏者紛紛也)
王尊(本傳尊字子贛涿郡高陽人尊擢司隸校尉初中書謁者令石顯貴幸專權丞相匡)
(衡御史大夫張譚皆阿附畏事顯不敢言成帝即位顯徙中大僕不復典權衡譚乃奏顯)
(舊惡請免顯等尊於是劾奏)
丞相衡御史大夫譚位三公典五常九德(五常仁義禮智信九德見)
(書臯陶謨)以總方略一統類廣教化美風俗為職知中書謁
者令顯等專權擅埶大作威福縱恣不制無所畏忌為
海内患害不以時白奏行罰而阿諛曲從附下罔上懷
邪迷國無大臣輔政之義皆不道在赦令前赦後衡譚
舉奏顯不自陳不忠之罪而反揚著先帝任用傾覆之
徒妄言百官畏之甚於主上卑君尊臣非所宜稱失大
臣體又正月行幸曲臺臨饗罷衞士(諸衞士更盡得代去故天子自臨而)
(饗之)衡與中二千石大鴻臚賞等會坐殿門下衡南鄉賞
等西鄉衡更為賞布東鄉席起立延賞坐私語如食頃
衡知行臨(天子當臨饗士時)百官共職萬衆會聚而設不正之
席使下坐上相比為小惠於公門之下動不中禮亂朝
廷爵秩之位衡又使官大奴入殿中問行起居還言漏
上十四刻行臨到衡安坐不變色改容無怵惕肅敬之
心驕慢不謹皆不敬(有詔勿治衡慙懼免冠謝罪上丞相侯印綬天子以新即位重傷大)
(臣乃下御史丞問狀劾奏尊妄詆欺非謗赦前事猥歴奏大臣無正法飾成小過以塗汙宰相輕薄國家奉使)
(不敬有詔左遷尊為高陵令數月以病免)
論隂陽不和疏(愚曰為國者不可使權臣有私恩權臣有私恩則必有私人有私人)
(則必有私事由是君聽塞而主柄移矣匡衡為石顯所引故日食地震不敢歸咎宦官薛宣為)
(王鳳所薦故隂陽不和不敢歸咎權戚觀宣言責部刺史條奏是也宣揆之心何舍豺狼而問)
(狐狸哉)
薛宣(本傳宣字贛君東海郯人成帝即位宣為御史中丞執法殿中外總刺史上疏)
陛下至德仁厚哀閔元元躬有日仄之勞而亡佚豫之
樂允執聖道刑罰惟中(允信也)然而嘉氣尚凝隂陽不和
(凝謂不通)是臣下未稱而聖化獨有不洽者也臣竊伏思其
一端殆吏多苛政政教煩碎大率咎在部刺史或不循
守條職(刺史所察本有六條今則踰越故事信意舉劾妄為苛刻)舉錯各以其意多
與郡縣事至開私門聽讒佞以求吏民過失譴呵及細
微責義不量力郡縣相廹促亦内相刻流至衆庶是故
鄉黨闕於嘉賓之懽九族忘其親親之恩飲食周急之
厚彌衰送往勞來之禮不行夫人道不通則隂陽否鬲
(否閉也)和氣不興未必不由此也詩云民之失德乾餱以
愆(小雅伐木之詩餱食也)鄙語曰苛政不親煩苦傷恩方刺史奏
事時宜明申敕(申束也謂約束)使昭然知本朝之要務臣愚不
知治道唯明主察焉
上救陳湯疏(愚曰士之立竒功亦難矣既欲不得罪於國家又欲不得罪於權門陳湯)
(竒偉倜儻之士也在元帝初矯制而斬郅支不得封侯在成帝時言事而偶不實不免致辟故)
(劉向之辯論與谷永之申雪一也向言而石顯爭之永言而王鳳右之蓋湯得罪於顯而不得)
(罪於鳳故也嗚呼國家功臣私門欲抑則抑之欲全則全之國家何賴哉)
谷永(本傳永字子雲長安人本名並以尉氏樊並反更名永成帝即位衡復奏湯奉使顓)
(命蠻夷中不正身先下而盜所收康居財物湯坐免後湯上言康居王侍子非王子也按)
(驗實王子下獄當死太中大夫谷永上疏)
臣聞楚有子玉得臣文公為之側席而坐趙有廉頗馬
服彊秦不敢窺兵井陘近漢有郅都魏尚匈奴不敢南
鄉沙幕由是言之戰克之將國之爪牙不可不重也蓋
君子聞鼓鼙之聲則思將率之臣竊見關内侯陳湯前
使副西域都護忿郅支之無道閔王誅之不加策慮愊
億義勇奮發卒興師奔逝横厲烏孫踰集都賴屠三重
城斬郅支首報十年之逋誅雪邊吏之宿恥威震百巒
武揚西海漢元以來征伐方外之將未嘗有也今湯坐
言事非是幽囚久繫歴時不决執憲之吏欲致之大辟
昔白起為秦將南拔郢都北阬趙括以纖芥之過賜死
杜郵秦民憐之莫不隕涕今湯親秉鉞席卷喋血萬里
之外薦功祖廟告類上帝(以所征事告天)介胄之士靡不慕義
以言事為罪無赫赫之惡周書曰記人之功忘人之過
宜為君者也夫犬馬有勞於人尚加帷蓋之報况國之
功臣者哉竊恐陛下忽於鼓鼙之聲不察周書之意而
忘帷蓋之施庸臣遇湯卒從吏議使百姓介然有秦民
之恨非所以厲死難之臣也(書奏天子出湯奪爵為士伍)
舉薛宣疏(愚曰谷永舉薛宣亦阿附王氏之一端也夫薛宣之材長於治郡短於立朝永)
(見王鳳舉宣故御史大夫缺永亦舉宣吾意永特阿其所好而舉之耳豈果公於論薦哉他日)
(薛宣為御史數月為相六年並無建立以至册免亦幾若黃霸聲名減於治郡時者何前後相)
(背也)
谷永(宣為少府月餘御史大夫于永卒谷永上疏)
帝王之德莫大於知人知人則百僚任職天工不曠故
臯陶曰知人則哲能官人御史大夫内承本朝之風化
外佐丞相統理天下任重職大非庸材所能堪今當選
於羣卿以充其缺得其人則萬姓欣喜百僚說服不得
其人則大職墮斁王功不興虞帝之明在兹一舉可不
致詳竊見少府宣材茂行潔達於從政前為御史中丞
執憲轂下不吐剛茹柔舉錯時當出守臨淮陳留二郡
稱治為左馮翊崇教養善威德並行衆職修理姦軌絶
息辭訟者歴年不至丞相府赦後餘盜賊什分三輔之
一(減三輔之賊什九)功效卓爾自左内史初置以來未嘗有也
(馮翊本左内史之地)孔子曰如有所譽其有所試宣考績功課簡
在兩府(簡大也一曰明也兩府丞相御史府)不敢過稱以奸欺誣之罪臣
聞賢材莫大於治人宣已有效其法律任廷尉有餘經
術文雅足以謀王體斷國論身兼數器有退食自公之
節宣無私黨游說之助臣恐陛下忽於羔羊之詩舍公
實之臣任華虚之譽是用越職陳宣行能惟陛下留神
考察(上然之遂以宣為御史大夫)
論起昌陵疏(愚曰劉向惓惓不忘君故事事不忘諫獨於事大者不從事小者又不能)
(即從何也傳曰父母愛之喜而不忘父母惡之勞而不怨此事君法也向於恭顯用事則言恭)
(顯趙后專嬖則言趙后王氏竊權則又言王氏盖小弁親親之義當時皆掣肘牽愛而不之行)
(至若昌陵一役疲民太甚可以專自斷制者向言之而亦不之行迨羣臣皆曰不便而始詔曰)
(罷之向亦未嘗有佗志噫家國之念深而其辭苦君臣之義大而其情安始不忌而終不怨忠)
(矣哉)
劉向(成帝營起昌陵數年不成復還歸延陵制度泰奢向上疏)
臣聞易曰安不忘危存不忘亡是以身安而國家可保
也故聖賢之君博觀終始窮極事情而是非分明王者
必通三統(王者象天地人三統故存三代)明天命所授者博非獨一姓
也孔子論詩至於殷士膚敏祼將于京喟然歎曰大哉
天命善不可不傳於子孫是以富貴無常不如是則王
公其何以戒慎民萌何以勸勉蓋傷微子之事周而痛
殷之亡也雖有堯舜之聖不能化丹朱之子雖有禹湯
之德不能訓末孫之桀紂自古及今未有不亡之國也
(西山曰向論昌陵而先及此所以開悟人主使知厚葬之亡益也)昔高皇帝既滅秦將
都雒陽感悟劉敬之言自以德不及周而賢於秦遂徙
都關中依周之德因秦之阻世之長短以德為效故常
戰栗不敢諱亡孔子所謂富貴無常蓋謂此也孝文皇
帝居霸陵北臨厠(厠側近水也霸陵山北頭厠近霸水帝登其上以遠望)意悽愴
悲懷顧謂羣臣曰嗟乎以北山石為槨用紵絲斮陳漆
其間豈可動哉張釋之進曰使其中有可欲雖錮南山
猶有隙使其中無可欲雖無石椁又何慼馬夫死者無
終極而國家有廢興故釋之之言為無窮計也孝文寤
焉遂薄葬不起山墳易曰古之葬者厚衣之以薪葬之
中野不封不樹後世聖人易之以棺槨棺槨之作自黃
帝始黃帝葬於橋山堯葬濟隂丘壠皆小葬具甚微舜
葬蒼梧二妃不從禹葬會稽不改其列(鄭氏曰不改樹木百物之列也)
(淮南子舜葬蒼梧不變其肆墨子禹葬會稽之山收餘壤其上師古曰言山川田畝皆如故耳不煩於民)殷
湯無葬處(皇覽湯冡在濟隂亳縣北東郭去縣二里)文武周公葬於畢(畢陌在長)
(安西四十里)秦穆公葬於雍橐泉宫祈年館下樗里子葬於
武庫皆無丘壠之處此聖帝明王賢君智士遠覽獨慮
無窮之計也其賢臣孝子亦承命順意而薄葬之此誠
奉安君父忠孝之至也夫周公武王弟也葬兄甚微孔
子葬母於防稱古墓而不墳曰某東西南北之人也不
可不識也(東西南北言周游行道不得專任本邦故墓須表識)為四尺墳遇雨而
崩弟子修之以告孔子孔子流涕曰吾聞之古者不修
墓蓋非之也延陵季子適齊而反其子死於嬴博之間
穿不及泉斂以時服封墳掩坎其高可隠(謂人立可隠肘於靳反)
而號曰骨肉歸復於土命也魂氣則無不之也夫嬴博
去吳千有餘里季子不歸葬孔子往觀曰延陵季子於
禮合矣故仲尼孝子而延陵慈父舜禹忠臣周公弟弟
其葬君親骨肉皆微薄矣非苟為儉誠便於體也宋桓
司馬為石槨仲尼曰不如速朽秦相吕不韋集知略之
士而造春秋亦言薄葬之義皆明於事者也逮至吳王
闔閭違禮厚葬十有餘年越人發之及秦惠文武昭嚴
襄五王(嚴襄者謂莊襄始皇父)皆大作丘壠多其瘞臧咸盡發掘
暴露甚足悲也秦始皇帝葬於驪山之阿下錮三泉上
崇山墳其高五十餘丈周回五里有餘石椁為游館人
膏為燈燭水銀為江海黃金為鳬鴈珍寳之藏機械之
變棺椁之麗宫館之盛不可勝原又多殺宫人生薶工
匠計以萬數天下苦其役而反之驪山之作未成而周
章百萬之師至其下矣(周章陳勝將)項籍燔其宫室營宇往
者咸見發掘其後牧兒亡羊羊入其鑿牧者持火照求
羊失火燒其臧椁自古及今葬未有盛如始皇者也數
年之間外被項籍之災内罹牧竪之禍豈不哀哉是故
德彌厚者葬彌薄知愈深者葬愈微無德寡知其葬愈
厚丘壠彌高宫廟甚麗發掘必速由是觀之明暗之效
葬之吉凶昭然可見矣周德既衰而奢侈宣王賢而中
興更為儉宫室小寢廟詩人美之斯干之詩是也上章
道宫室之如制下章言子孫之衆多也及魯嚴公(即莊公)
刻飾宗廟多築臺囿後嗣再絶春秋刺焉周宣如彼而
昌魯秦如此而絶是則奢儉之得失也陛下即位躬親
節儉始營初陵其制絶小天下莫不稱賢明及徙昌陵
增埤(婢)為高積土為山發民墳墓積以萬數營起邑居
期日廹卒(卒讀曰猝)功費大萬百餘(大萬億也)死者恨於下生者
愁於上怨氣感動隂陽因之以饑饉物故流離以千萬
數臣甚惛焉(惛謂不了惑於此事)以死者為有知發人之墓其害
多矣若其無知又安用大謀之賢知則不說以示衆庶
則苦之若苟以說愚夫淫侈之人又何為哉陛下慈仁
篤美甚厚聰明疏達蓋世宜弘漢家之德崇劉氏之美
光昭五帝三王而顧與暴秦亂君競為奢侈比方丘壠
說愚夫之目隆一時之觀違賢知之心亡萬世之安臣
竊為陛下羞之唯陛下上覽明聖黃帝堯舜禹湯文武
周公仲尼之制下觀賢知穆公延陵樗里張釋之之意
孝文皇帝去墳薄葬以儉安神可以為則秦昭始皇增
山厚臧以侈生害足以為戒初陵之撫宜從公卿大臣
之議(撫音摹師古曰謂規度墓地)以息衆庶(書奏上甚感向言不能從其計)
言黑龍見東萊疏(愚曰小人借天之說以文奸者不惟欺君又且欺天永托根王)
(氏之門者也私心一生枝辭百出故往往挾天灾之變而移其咎於佗人前年日食地震則曰)
(后妾專權今兹東萊黑龍則曰同姓舉兵至於外家專權則絶口不敢道始附鳳繼附譚又附)
(音與商至太白行遲則又以求解於王音假天以文奸者如此永所謂滿讕誣天者蓋自道也)
(永不但欺人又將欺天史言永善言灾異永豈果善哉)
谷永(成帝永始二年遷涼州刺史奏事京師訖當之部時有黑龍見東萊上使尚書問永)
(受所欲言永對云)
臣聞王天下有國家者患在上有危亡之事而危亡之
言不得上聞如使危亡之言輙上聞則商周不易姓而
迭興三正不變改而更用夏商之將亡也行道之人皆
知之晏然自以若天有日莫能危是故惡日廣而不自
知大命傾而不寤易曰危者有其安者也亡者保其存
者也陛下誠垂寬明之聽無忌諱之誅使芻蕘之臣得
盡所聞於前不懼於後患直言之路開則四方衆賢不
遠千里輻湊陳忠羣臣之上願社稷之長福也漢家行
夏正夏正色黑黑龍同姓之象也(夏以建寅為正萬物在地中色黑今黑龍)
(見同姓象也)龍陽德由小之大故為王者瑞應未知同姓有
見本朝無繼嗣之慶多危殆之隙欲因擾亂舉兵而起
者邪將動心冀為後者殘賊不仁若廣陵昌邑之類臣
愚不能處也(處謂斷夬)元年九月黑龍見其晦日有食之今
年二月己未夜星隕乙酉日有食之六月之間大異四
發二而同月三代之末春秋之亂未嘗有也臣聞三
代所以隕社稷喪宗廟者皆由婦人與羣惡沈湎於酒
書曰乃用婦人之言自絶於天四方之逋逃多罪是宗
是長是信是使詩云燎之方揚寧或滅之赫赫宗周襃
姒烕之(小雅正月詩烕亦滅也言火方盛寧有能滅之者乎而宗周之盛乃為襃姒所滅烕呼悦反)
易曰濡其首有孚失是(未濟上九爻辭言耽樂無節飲酒濡首有信之道於是遂失也)
(濡濕也)秦所以二世十六年而亡者養生泰奢奉終泰厚
也二者陛下兼而有之臣請略陳其效易曰在中饋無
攸遂(家人六二爻辭婦人之道居中主食遜順而已無所必遂)言婦人不得與事也
詩曰懿厥悊婦為梟為鴟匪降自天生自婦人(大雅瞻卬之詩)
(懿美也悊智也言幽王以悊婦為美實乃為梟鴟也婦謂襃姒又言此禍亂非從天下以寵襃姒之故生此災)
(耳)建始河平之際許班之貴頃動前朝(許皇后及班婕妤之家)熏
灼四方賞賜無量空虛内臧女寵至極不可上矣(上猶加也)
今之後起天所不饗什倍於前(謂趙李本從卑賤起)廢先帝法度
聽用其言官秩不當縱釋王誅驕其親屬假之威權從
横亂政(從子用反横胡孟反)刺舉之吏莫敢奉憲又以掖庭獄大
為亂阱(穿地為阬阱以拘繫人)榜箠㿊於炮烙(㿊痛也炮烙紂所作刑也膏塗銅柱)
(加之火上令罪人行其上輙墮於炭中笑而為樂㿊千感反)絶滅人命主為趙李報
德復怨反除白罪建治正吏(反讀曰幡罪之明白者反而除之吏之公正者建議)
(劾治也)多繫無辜掠立廹恐(掠笞服之立其罪名)至為人起責分利
受謝(言富貴有錢假托其名代為之主放與佗人以取利息而共分之或受報謝别取財物)生入
死出者不可勝數是以日食再既以昭其辜王者必先
自絶然後天絶之陛下棄萬乘之至貴樂家人之賤事
厭高美之尊號好匹夫之卑字崇聚僄輕無義小人以
為私客數離深宫之固挺身晨夜與羣小相隨烏集雜
會飲醉吏民之家亂服共坐流湎媟嫚溷殽無别閔免
遁樂晝夜在路典門戶奉宿衞之臣執干戈而守空宫
公卿百僚不知陛下所在積數年矣王者以民為基民
以財為本財竭則下畔下畔則上亡是以明王愛養基
本不敢窮極使民如承大祭今陛下輕奪民財不愛民
力聽邪臣之計去高敞初陵捐十年功緒改作昌陵反
天地之性因下為高積土為山發徒起邑並治宫館大
興繇役重賦增斂徵發如雨役百乾谿費疑驪山靡敝
天下五年不成而後反故又廣盱(盱大也)營表發人冡墓
斷截骸骨暴揚尸柩百姓財竭力盡愁恨感天災異婁
降饑饉仍臻流散冗食餧死於道以百萬數公家無一
年之畜百姓無旬日之儲上下俱匱無以相救詩云殷
監不遠在夏后之世願陛下追觀夏商周秦所以失之
以鏡考已行有不合者臣當伏妄言之誅漢興九世百
九十餘載繼體之主七皆承天順道遵先祖法度或以
中興或以治安至於陛下獨違道縱欲輕身妄行當盛
壯之隆無繼嗣之福有危亡之憂積失君道不合天意
亦已多矣為人後嗣守人功業如此豈不負哉方今社
稷宗廟禍福安危之機在於陛下陛下誠肯發明聖之
德昭然遠寤畏此上天之威怒深懼危亡之徵兆蕩滌
邪辟之惡志厲精致政專心反道絶羣小之私客免不
正之詔除悉罷北宫私奴車馬媠出之具克己復禮毋
貳微行出飲之過以防廹切之禍深惟日食再既之意
抑損椒房玉堂之盛寵(椒房皇后所居玉堂嬖幸之舍)毋聽後宫之請
謁除掖庭之亂獄去炮烙之䧟穽誅戮佞邪之臣及左
右執左道以事上者以塞天下之望且寑初陵之作止
諸繕治宫室闕更減賦盡休力役(闕亦謂減削之更謂更章)存䘏振
捄困乏之人以弭遠方(捄古救字弭安也)厲崇忠直放退殘賊
無使素餐之吏久尸厚祿以次貫行固執無違(貫聮續也謂上)
(所陳衆條諸事宜次第相續行之不當更違異)夙夜孳孳婁省無怠舊愆畢改
新德既章纖介之邪不復載心則赫赫大異庶幾可銷
天命去就庶幾可復社稷宗廟庶幾可保唯陛下留神
反覆熟省臣言臣幸得備邊部之吏不知本朝失得瞽
言觸忌諱罪當萬死(成帝性寬好文辭久無繼嗣數微行近幸小臣趙李從微賤專寵皇)
(太后諸舅夙夜常憂難數言推永等使因天變切諫勸上納用之永知有内應展意無所依違每言事輙見答)
(禮上此對上大怒衞將軍商密讁永令發去上使侍御史收永敕過交道廐者勿追御史不及上意觧自悔明)
(年徵永為太中大夫)
文選補遺卷六
