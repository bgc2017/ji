文選補遺總集類
提要
(臣)等謹案文選補遺四十卷宋陳仁子撰仁
子有牧萊脞語已著錄是書前有廬陵趙文
序述仁子之言謂文選存封禪書何如存天
人三策存劇秦美新何如存更生封事存魏
公九錫文何如存蕃固諸賢論列出師表不
當刪去後表九歌不當止存少司命山鬼九
章不當止存涉江漢詔令取武帝不取高文
史論贊取班范不取司馬遷淵明詩家冠冕
十不存一二又不當以詩賦先詔令奏疏使
君臣失位質文先後失宜其排斥蕭統甚至
蓋與劉履選詩補注皆私淑文章正宗之說
者然正宗主于明理文選原止于論文言豈
一端要各有當仁子以彼概此非通方之論
也且所補司馬談六家要旨論則齊黃老于
六經魯仲連遺燕將書則教人以叛主高帝
鴻鵠歌情鍾嬖愛楊雄反離騷事異忠貞蔡
琰胡笳十八拍非節烈之言越人歌李延年
歌直淫䙝之語班固燕然山銘實為貢䛕權
臣董仲舒火灾對亦不免附會經義律以正
宗之法皆為自亂其例亦非能恪守真氏者
至于宋王微咏賦訛為宋玉微咏賦則姓名
時代並訛引佛經横陳之說以註諷賦則龐
雜已甚荆軻易水歌與文選重出亦為不檢
觀所著牧萊脞語於古文時文之格律尚未
甚分明則排斥古人亦貿貿然徒大言耳然
其說云補文選不云竟以廢文選使兩書並
行各明一義用以濟專尚華藻之偏亦不可
謂之無功較諸舉一而廢百者固尚有間焉
乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
文選補遺原序
子在陳曰歸與歸與吾黨之小子狂簡斐然成章不知
所以裁之所謂成章者庸知其非著書立言之謂蓋歸
而删詩定書贊易作春秋正禮樂以垂世立教所以裁
之者在此矣聖師既没諸子百家騖於立言或著書或
為文使有聖喆出而裁之取其合者去其離者以清天
下之耳目而能言者亦得以自見豈非後學之深幸惟
無人以任斯責而後言語文字爛漫四出於天下涉戰
國秦漢魏晉六朝其傳不傳何可勝道蕭統索古今文
士之作築臺而選三十卷雖其去取不免失當然收拾
於散亡微統之力不及此作者之得傳後人之得有所
見詎可謂統盡無功哉有志斯文者補之正可也而承
襲蘇氏之說便相詆訾亦不恕哉吾友陳同俌少講學
家庭閱文選即以網漏吞舟為恨以為存封禪書何如
存天人三策存劇秦美新何如存更生封事存魏公九
錫文何如存蕃固諸賢論列出師表不當删去後表九
歌不當止存少司命山鬼九章不當止存涉江漢詔令
載武帝不載高文史論贊取班范不取司馬遷淵明詩
家冠冕十不存一二又以為詔令人主播告之典章奏
疏人臣經濟之方略不當以詩賦先奏疏矧詔令是君
臣失位質文先後失宜遂作文選補亦起先秦迄梁間
以先儒之說及其所以去取之意附於下方凡四十卷
此書傳非特蕭統忠臣而三代以後君臣政治之典章
輔治之方略皆可考見而為世教民彛之助不細文云
乎哉而同俌猶未欲出其書疑所藏未備選未盡也余
曰舉爾所知而已矣何必博之求哉於是同俌慨然出
是書刻之不靳同俌好學有志之士既成是書又將取
蕭統以後迄于今作文選續以廣文粹文鑑之未備書
成尚當以余文托君不朽廬陵趙文序
