文選補遺卷十九
元陳仁子輯
策(愚曰漢有射策有對策射策者隠義難問隨所探而釋之對策者直以事問而直對之也文帝十四)
(年九月策賢良能直言極諫者得晁錯策始此蓋有虞敷納以言之遺意明道程顥曰漢策賢良)
(猶是人舉之如公孫弘者猶強起之乃就對至如後世賢良乃自求舉若果曰我心只望廷對欲直)
(言天下事則亦可尚已若志富貴則得志便驕縱失志便放蕩與悲愁而已錢文子曰漢有賢良)
(始於文帝即位之明年因災異而求直言也當是時未聞有應詔者於是方除誹謗訞言之罪以延)
(其來越十四年而再詔始得晁錯一人而已歴景至武未遑他事首下賢良之詔又得董仲舒公孫)
(弘二人何其艱哉自是而後得人益陋雖非漢之所以設科之意然上之所以待士下之所以自重)
(尤有可取東萊吕祖謙曰漢選士雖無三代受拜之禮猶州長身勸為之駕雖以當時號為諂諛)
(如公孫弘者猶是鄉人勸勉而來未嘗自進到得後來唐楊綰投牒自進而士始甚輕愚曰古者)
(策士本以求直言後世策士乃以備科目上以利禄誘下以利禄求直言且變而諛矣)
文帝問賢良策
詔之曰惟十有五年九月壬子皇帝曰昔者大禹勤求
賢士施及方外四極之内舟車所至人迹所及靡不
聞命以輔其不逮近者獻其明遠者通厥聰比(被)善
戮力以翼天子是以大禹能亡失德夏以長楙高皇
帝親除大害去亂從(蹤)並建豪英以為官師為諫爭
輔天子之闕而翼戴漢宗也賴天之靈宗廟之福方
内以安澤及四夷今朕獲執天下之正以承宗廟之
祀朕既不德又不敏明弗能燭而智不能治此大夫
之所著聞也故詔有司諸侯王三公九卿及主郡吏
各帥其志以選賢良明於國家之大體通於人事之
終始及能直言極諫者各有人數將以匡朕之不逮
二三大夫之行當此三道(三道國體人事直言也)朕甚嘉之故
登大夫於朝親諭朕志大夫其上三道之要及永惟
朕之不德吏之不平政之不宣民之不寧四者之闕
悉陳其志毋有所隠上以薦先帝之宗廟下以興愚
民之休利著之於篇朕親覽焉觀大夫所以佐朕至
與不至書之周之密之重之閉之興自朕躬大夫其
正論毋枉執事(毋謂執事枉橈)嗚呼戒之二三大夫其帥志
毋怠(東萊吕祖謙曰錯對為諂語以求售世固多論之然論變法之意纔有戰不勝者易其地民貧)
(窮者變其業兩語極稱其美以悅帝之意微見其端以起帝之疑此正錯之術數也賴文帝清)
(靜寡欲不為其所動耳至於論三王計安天下本人情及亡秦之弊亦不可廢也對策百餘人)
(唯錯為高第當時議論之臣固少與錯比其遷為中大夫文帝特竒其材而已觀太史公所叙)
(可見也晦菴朱熹曰晁董公孫之對據道理只有仲舒為得公孫已不見好晁錯所說何事)
(又曰晁錯說利害處好答制策便亂道西山真德秀曰錯言三王明人情獨此為正論若謂)
(五帝神聖其臣莫及故自親事五伯不及其臣故任之以事皆邪說也至稱文帝大功數十皆)
(諛詞也帝以直言極諫求錯以邪說諛詞對可罪哉愚曰文帝以德化民欲效恭己無為之)
(治而不過為其臣類皆不足與大有為是以大綱正制度未舉也帝嘗命博士弟子刺六經作)
(王制胸中亦有復古微意深惟民方罹兵專務休息憚於制作賈山明堂太學之事未及施賈)
(誼服色制度之請不遑舉當時宰相以馬上成功乏聖賢之實學元年相陳平二年相周勃四)
(年相張蒼獨蒼相文帝十四年遷固二史於蒼傳入相後行事並不載其人可知矣今策賢良)
(曰吏之不平政之不宣甚厚也晁錯首進得賢佐之說是矣從五帝明之一章起盍對曰陛下)
(仁有餘而政不足富已成而制不立五帝神聖其臣莫及而臯陶稷禹為之佐禮樂刑政事事)
(疇咨三王臣主俱賢而伊傅周召為之佐經邦建國件件周密五伯不及其臣而管高趙魏為)
(之佐兵車田賦物物整飭今陛下可有為之君當求大有為之臣刻心古道為帝王不難臣嘗)
(過齊授尚書伏生知齊有轅固魯有申培公諸人多有大臣規模惟陛下訪求幸甚錯言若此)
(吾知帝非惡言之人張蒼亦非鈎距之輩而何必枝蔓游詞以諛帝哉况本人情一事皆文帝)
(優為者何待贅錯言不出此惜哉按晁錯策其正不如仲舒其忠不如劉簣純疵相半以為)
(漢策之始故存之卷首仍以先儒議論附之首篇使識者擇焉)
鼂錯(本傳文帝十四年詔舉賢良文學之士錯在選中乃對此策)
對曰平陽侯臣窋(曹參子)汝隂侯臣竈(夏侯嬰子)潁隂侯臣何
(灌嬰子)廷尉臣宜昌隴西太守臣昆(下昆反)邪(公孫昆邪)所選賢
良太子家令臣錯昧死再拜言臣竊聞古之賢主莫不
求賢以為輔翼故黃帝得力牧而為五帝先(力牧黃帝賢佐)大
禹得咎繇而為三王祖齊桓得管子而為五伯長今陛
下講于大禹及高皇帝之建豪英也退託於不明以求
賢良讓之至也臣竊觀上世之傳若高皇帝之建功業
陛下之德厚而得賢佐皆有司之所覽刻於玉版藏於
金匱歴之春秋紀之後世為帝者祖宗與天地相終今
臣窋等乃以臣錯充賦甚不稱明詔求賢之意臣錯草
茅臣亡識知昧死上愚對曰詔策曰明於國家大體愚
臣竊以古之五帝明之臣聞五帝神聖其臣莫能及故
以親事處於法宫之中明堂之上動靜上配天下順地
中得人故衆生之類亡不覆也根著(直略反)之徒亡不載
也燭以光明亡偏異也德上及飛鳥下至水蟲草木諸
産皆被其澤然後隂陽調四時節日月光風雨時膏露
降五穀熟祅孽滅賊氣息民不疾疫河出圖洛出書神
龍至鳳鳥翔德澤滿天下靈光施四海此謂配天治國
大體之功也詔策曰通於人事終始愚臣竊以古之三
王明之臣聞三王臣主俱賢故合謀相輔計安天下莫
不本於人情人情莫不欲壽三王生而不傷也人情莫
不欲富三王厚而不困也人情莫不欲安三王扶而不
危也人情莫不欲逸三王節其力而不盡也其為法令
也合於人情而後行之其動衆使民也本於人事然後
為之取人以已内恕及人情之所惡不以強人情之所
欲不以禁民是以天下樂其政歸其德望之若父母從
之若流水百姓和親國家安寧名位不失施及後世此
明於人情終始之功也詔策曰直言極諫愚臣切以五
伯之臣明之臣聞五伯不及其臣故屬之以國任之以
事五伯之佐之為人臣也察身而不敢誣奉法令不容
私盡心力不敢矜遭患難不避死見賢不居其上受禄
不過其量不以亡能居尊顯之位自行若此可謂方正
之士矣其立法也非以苦民傷衆而為之機陷也以之
興利除害尊主安民而救暴亂也其行賞也非虚取民
財妄予人也以勸天下之忠孝而明其功也故功多者
賞厚功少者賞薄如此斂民財以顧其功而民不恨者
知與而安己也其行罰也非以忿怒妄誅而從暴心也
以禁天下不忠不孝而害國者也故罪大者罰重罪小
者罰輕如此民雖伏罪至死而不怨者知罪罰之至自
取之也立法若此可謂平正之吏矣法之逆者請而更
之不以傷民主行之暴者逆而復之不以傷國救主之
失補主之過揚主之美明主之功使主内亡邪辟之行
外亡騫汚之名事君若此可謂直言極諫之士矣此五
伯之所以德匡天下威正諸侯功業甚美名聲章明舉
天下之賢主五伯與焉此身不及其臣而使能直言極
諫補其不逮之功也今陛下人民之衆威武之重德惠
之厚令行禁止之埶萬萬於五伯而賜愚臣策曰匡朕
之不逮愚臣何足以識陛下之高明而奉承之詔策曰
吏之不平政之不宣民之不寧愚臣竊以秦事明之臣
聞秦始并天下之時其主不及三王而臣不及其佐然
功力不遲者何也地形便山川利財用足民利戰其所
與并者六國六國者臣主皆不肖謀不輯民不用故當
此之時秦最富彊夫國富強而鄰國亂者帝王之資也
故秦能兼六國立為天子當此之時三王之功不能進
焉及其末塗之衰也任不肖而信䜛賊宫室過度嗜慾
亡極民力罷盡賦斂不節矜奮自賢羣臣恐諛驕溢縱
恣不顧患禍妄賞以隨喜意妄誅以快怒心法令煩㦧
刑罰暴酷輕絶人命身自射殺天下寒心莫安其處姦
邪之吏乘其亂法以成其威獄官主斷生殺自恣上下
瓦解各自為制秦始亂之時吏之所先侵者貧人賤民
也至其中節所侵者富人吏家也及其末塗所侵者宗
室大臣也是故親疎皆危外内咸怨離散逋逃人有走
心陳勝先倡天下大潰絶祀亡世為異姓福此吏不平
政不宣民不寧之禍也今陛下配天象地覆露萬民絶
秦之迹除其亂法躬親本事廢去淫末除苛解嬈寬大
愛人肉刑不用罪人亡帑誹謗不治鑄錢者除通關去
塞不孽諸侯賓禮長老愛䘏少孤罪人有期後宫出嫁
尊賜孝弟農民不租明詔軍師愛士大夫求進方正廢
退姦邪除去隂刑害民者誅憂勞百姓列侯就都親耕
節用視民不奢所為天下興利除害變法易故以安海
内者大功數十皆上世之所難及陛下行之道純德厚
元元之民幸矣詔策曰永惟朕之不德愚臣不足以當
之詔策曰悉陳其志毋有所隠愚臣竊以五帝之賢臣
明之臣聞五帝其臣莫能及則自親之三王臣主俱賢
則共憂之五伯不及其臣則任使之此所以神明不遺
而賢聖不廢也故各當其世而立功德焉傳曰往者不
可及來者猶可待能明其世者謂之天子此之謂也竊
聞戰不勝者易其地民貧窮者變其業今以陛下神明
德厚資財不下五帝臨制天下至今十有六年民不益
富盜賊不衰邊竟未安其所以然意者陛下未之躬親
而待羣臣也今執事之臣皆天下之選已然莫能望陛
下清光譬之猶五帝之佐也陛下不自躬親而待不望
清光之臣臣竊恐神明之遺也日損一日歲亡一歲日
月益暮盛德不及究於天下以傳萬世愚臣不自度量
竊為陛下惜之昧死上狂惑草茅之愚臣言惟陛下財
擇
武帝問賢良策
制曰朕獲承至尊休德傳之亡窮而施之罔極任大而
守重是以夙夜不皇康寧永惟萬事之統猶懼有闕
故廣延四方之豪儁郡國諸侯公選賢良修絜博習
之士欲聞大道之要至論之極今子大夫襃然為舉
首朕甚嘉之子大夫其精心致思朕垂聽而問焉蓋
聞五帝三王之道改制作樂而天下洽和百王同之
當虞氏之樂莫盛於韶於周莫盛於勺聖王已没鐘
鼓管絃之聲未衰而大道微缺陵夷至虖桀紂之行
王道大壊矣夫五百年之間守文之君當塗之士欲
則先王之法以戴翼其世者甚衆然猶不能反日以
仆滅至後王而後止豈其所持操或誖謬而失其統
與固天降命不可復反必推之於大衰而後息與烏
虖凡所為屑屑夙興夜寐務法上古者又將無補與
三代受命其符安在災異之變何緣而起性命之情
或夭或壽或仁或鄙習聞其號未燭厥理伊欲風流
而令行刑輕而姦改百姓和樂政事宣昭何修何飾
而膏露降百榖登德潤四海澤臻草木三光全寒暑
平受天之祐享鬼神之靈德澤洋溢施虖方外延及羣
生子大夫明先聖之業習俗化之變終始之序講聞
高誼之日久矣其明以諭朕科别其條勿猥勿并取
之於術慎其所出迺其不正不直不忠不極枉于執
事書之不泄興于朕躬毋悼後害子大夫其盡心靡
有所隱朕將親覽焉(程正公曰漢儒如董仲舒最得聖賢之意然見道不分明胡)
(文定公曰董仲舒名儒也多得春秋要義所對切中當世之病如罷黜百家表章六經其功不)
(在孟子下何謂緩而不切乎劉蕡雖直非其匹也朱文公曰仲舒議得本源如云正心可以)
(正朝廷如說仁義禮樂皆其具此等說話皆好若陸宣公之論事却精密第恐本源處不如仲)
(舒問賈誼與仲舒如何曰誼有戰國縱横之風仲舒儒者但見得不透問仲舒見道不明)
(處曰如命者天之令性者生之質情者人之欲命非聖人不行性非教化不成情非制度不節)
(似不識性善模樣又云明於天性知自貴於物云云又似識得性善終是說得間界不分明瑞)
(的又問性者生之質如何曰不然性者生之理氣者生之質朱文公曰仲舒文大槩好然也)
(無精彩又曰仲舒文緩弱其答賢良策不答切處至無緊要處又累數百言西山曰西漢儒)
(者惟一仲舒其學純乎孔孟其告君亦必以堯舜蓋自七篇之後未有及此者使帝置仲舒於)
(左右承弼之地必能以二帝三王之道日陳於前繩愆糾繆格其非心安得有極意奢淫之失)
(窮兵夷狄之禍又安得惑邪臣之譛興巫蠱之獄而致父子隔絶闕庭流血之變哉故剟三策)
(之言尤切者著于此以見武帝雖有志于學而實不知所以學為可惜也)
董仲舒(本傳廣川人少治春秋孝景時為博士進退容止非禮不行學士皆師尊之武)
(帝即位舉賢良文學以百數而仲舒以賢良對策焉前無歲月當具于此)
對曰陛下發德音下明詔求天命與情性皆非愚臣之
所能及也臣謹案春秋之中視前世已行之事以觀天
人相與之際甚可畏也國家將有失道之敗而天乃先
出災害以譴告之不知自省又出怪異以警懼之尚不
知變而傷敗廼至以此見天心之仁愛人君而欲止其
亂也自非大亡道之世者天盡欲扶持而全安之事在
彊勉而已矣彊勉學問則聞見博而知益明彊勉行道
則德日起而大有功此皆可使還至而立有效者也(還讀)
(曰旋旋速也)詩曰夙夜匪解書云茂哉茂哉皆彊勉之謂也
(按為學之道致知力行而已強勉學問致知也強勉行道力行也仲舒斯言可謂得聖賢要指矣)道者
所繇適於治之路也仁義禮樂皆其具也故聖王已没
而子孫長久安寧數百歲此皆禮樂教化之功也王者
未作樂之時廼用先王之樂宜於世者而以深入教化
於民教化之情不得雅頌之樂不成故王者功成作樂
樂其德也樂者所以變民風化民俗也其變民也易其
化人也著故聲發於和而本於情接於肌膚藏於骨髓
故王道雖微缺而管絃之聲未衰也夫虞氏之不為政
久矣然而樂頌遺風猶有存者是以孔子在齊而聞韶
也夫人君莫不欲安存而惡危亡然而政亂國危者甚
衆所任者非其人而所由者非其道是以政日以仆滅
也夫周道衰於幽厲非道亡也幽厲不繇也至於宣王
思昔先王之德興滯補弊明文武之功業周道粲然復
興詩人美之而作上天祐之為生賢佐後世稱誦至今
不絶此夙夜不解行善之所致也孔子曰人能弘道非
道弘人也故治亂廢興在於已非天降命不可得反其
所操持誖繆失其統也臣聞天之所大奉使之王者必
有非人力所能致而自至者此受命之符也天下之人
同心歸之若歸父母故天瑞應誠而至書曰白魚入于
王舟有火復于王屋流為烏(今文尚書泰誓之詞謂伐紂之時有此瑞也復歸也)
(音扶目反)此蓋受命之符也(按仲舒之學粹矣然不能不惑於符命此其短)周公曰
復哉復哉(周公視火烏之瑞乃曰復哉復哉復報也言周有盛德故天報以此瑞也亦見今泰誓也)
孔子曰德不孤必有鄰皆積善絫德之效也及至後世
淫佚衰微不能統理羣生諸侯背畔殘賊良民以爭壤
土廢德教而任刑罰刑罰不中則生邪氣邪氣積於下
怨惡畜於上上下不和則隂陽繆盭而妖孽生矣此災
異所緣而起也臣聞命者天之令也性者生之質也情
者人之欲也或夭或壽或仁或鄙陶冶而成之不能粹
美有治亂之所生故不齊也孔子曰君子之德風也小
人之德草也草上之風必偃故堯舜行德則民仁壽桀
紂行暴則民鄙夭夫上之化下下之從上猶泥之在鈞
唯甄者之所為(甄作瓦之人鈞造瓦之法)猶金之在鎔唯冶者之所
鑄綏之斯徠動之斯和此之謂也臣謹案春秋之文求
王道之端得之於正正次王王次春春者天之所為也
正者王之所為也其意曰上承天之所為而下以正其
所為正王道之端云爾然則王者欲有所為宜求其端
於天天道之大者在隂陽陽為德隂為刑刑主殺而德
主生是故陽常居大夏而以生育長養為事隂常居大
冬而積於空虚不用之處以此見天之任德不任刑也
天使陽出布施於上而主歲功使隂入伏於下而時出
佐陽陽不得隂之助亦不能獨成歲終陽以成歲為名
此天意也王者承天意以從事故任德教而不任刑刑
者不可任以治世猶隂之不可任以成歲也為政而任
刑不順於天故先王莫之肯為也今廢先王德教之官
而獨任執法之吏治民毋乃任刑之意與孔子曰不教
而誅謂之虐虐政用於下而欲德教之被四海故難成
也臣謹案春秋謂一元之意一者萬物之所從始也元
者辭之所謂大也謂一為元者視太始而欲正本也春
秋深探其本而反自貴者始故為人君者正心以正朝
廷正朝廷以正百官正百官以正萬民正萬民以正四
方四方正遠近莫敢不壹於正而亡有邪氣奸其間者
是以隂陽調而風雨時羣生和而萬民殖五穀熟而草
木茂天地之間被潤澤而大豐美四海之内聞盛德而
皆徠臣諸福之物可致之祥莫不畢至而王道終矣(此即)
(大學所謂心正身修家齊國治而天下平中庸所謂致中和而天地位萬物育而仲舒得之其學可謂粹矣)
孔子曰鳳鳥不至河不出圖吾已矣夫自悲可致此物
而身卑賤不得致也今陛下貴為天子富有四海居得
致之位操可致之勢又有能致之資行高而恩厚知明
而意美愛民而好士可謂誼主矣然而天地未應而美祥
莫至者何也凡以教化不立而萬民不正也夫萬民之
從利也如水之走下不以教化隄防之不能止也是故
教化立而姦邪皆止者其隄防完也教化廢而姦邪並
出刑罰不能勝者其隄防壊也古之王者明於此是故
南面而治天下莫不以教化為大務立太學以教於國
設庠序以化於邑漸民以仁摩民以義節民以禮故其
刑罰甚輕而禁不犯者教化行而習俗美也聖王之繼
亂世也掃除其迹而悉去之復修教化而崇起之教化
已明習俗已成子孫循之(循順也順而行之)行五六百歲尚未
敗也至周之末世大為亡道以失天下秦繼其後獨不
能改又益甚之重禁文學不得挾書棄捐禮誼而惡聞
之其心欲盡滅先聖之道而顓為自恣苟簡之治(苟謂苟於)
(權利也簡謂簡於仁義也簡易乾坤之德豈秦所行乎顓與專同)故立為天子十四歲
而國破亡矣自古以來未嘗有以亂濟亂大敗天下之
民如秦者也其遺毒餘烈至今未滅使習俗薄惡人民
嚚頑抵冒殊扞(扞突也口不道忠信之言為嚚心不則德誼之經為頑抵觸也冒犯也殊絶也)
(又曰扞距也冒讀如字又莫克反)孰爛如此之盛者也孔子曰腐朽之
木不可雕也糞土之牆不可圬也今漢繼秦之後如朽
木糞牆矣雖欲善治之亡可柰何法出而姦生令下而
詐起如以湯止沸抱薪救火愈甚亡益也竊譬之琴瑟
不調甚者必解而更張之乃可鼓也為政而不行甚者
必變而更化之乃可理也當更張而不更張雖有良工
不能善調也當更化而不更化雖有大賢不能善治也
故漢得天下以來嘗欲善治而至今不可善治者失之
於當更化而不更化也古人有言曰臨淵羡魚不如退
而結網今臨政而願治七十餘歲矣不如退而更化更
化則可善治善治則災害日去福禄日來詩云宜民宜
人受禄于天為政而宜於民者固當受禄于天夫仁義
禮智信五常之道王者所當修飾也五者修飾故受天
之祐而享鬼神之靈德施于方外延及羣生也(仲舒首述災異)
(之變而終不免及祥瑞之符甚矣言之難也)
武帝問賢良策(二)
制曰蓋聞虞舜之時游于巖廊之上垂拱無為而天下
太平周文王至於日昃不暇食而宇内亦治夫帝王
之道豈不同條共貫與何逸勞之殊也蓋儉者不造
玄黃旌旗之飾及至周室設兩觀乘大路朱干玉戚
八佾陳於庭而頌聲興夫帝王之道豈異指哉或曰
良玉不瑑(篆)又云非文亡以輔德二端異焉殷人執
五刑以督姦傷肌膚以懲惡成康不式四十餘年天
下不犯囹圄空虚秦國用之死者甚衆刑者相望耗
矣哀哉烏虖朕夙寤晨興惟前帝王之憲永思所以
奉至尊章洪業皆在力本任賢今朕親耕籍田以為
農先勸孝弟崇有德使者冠蓋相望問勤勞恤孤獨
盡思極神功烈休德未始云獲也今隂陽錯繆氛氣
充塞羣生寡遂黎民未濟廉恥貿亂賢不肖渾殽未
得其真故詳延特起之士意庶幾乎今子大夫待詔
百有餘人或道世務而未濟稽諸上古之不同考之
于今而難行毋乃牽於文繫而不得騁歟將所繇異
術所聞殊方與各悉對著于篇毋諱有司明其指略
切磋究之以稱朕意(愚曰君於人言能用之則一二語而有餘不能用之則千萬言)
(而何益仲舒對策與晁錯公孫弘不同皆自本根上求如首篇曰正心蓋大學治國平天下之)
(說也曰強勉行道蓋傅說行之惟艱之說也曰教化曰尚德教而不行刑罰蓋孔子道之以德)
(之說也使武帝能用舒言反求於心本仁義守恭儉兵不妄興刑不妄用賦役不妄加神仙不)
(妄求則即此首策蓋有終身受用不盡者而何待再策之乎史謂天子異其對而後策之雖見)
(武帝之心不倦於問而卒不免倦於行也異之云者又以見漢庭諸儒不明古學武帝不聞正)
(論觀仲舒所言則驚竒為異聞而已雖曰復策何益哉)
董仲舒(本傳天子覽其對而異焉乃復策之)
對曰臣聞堯受命以天下為憂而未以位為樂也故誅
逐亂臣務求賢聖是以得舜禹稷卨咎繇衆聖輔德賢
能佐職教化大行天下和洽萬民皆安仁樂義各得其
宜動作應禮從容中道故孔子曰如有王者必世而後
仁此之謂也堯在位七十載迺遜于位以禪虞舜堯崩
天下不歸堯子丹朱而歸舜舜知不可辟乃即天子之
位以禹為相因堯之輔佐繼其統業是以垂拱無為而
天下治孔子曰韶盡美矣又盡善也此之謂也至於殷
紂逆天暴物殺戮賢知殘賊百姓伯夷太公皆當世賢
者隱處而不為臣守職之人皆奔走逃亡入於河海天
下耗亂萬民不安故天下去殷而從周文王順天理物
師用賢聖是以閎夭太顛散宜生等亦聚於朝廷愛施
兆民天下歸之故太公起海濱而即三公也當此之時
紂尚在上尊卑昏亂百姓散亡故文王悼痛而欲安之
是以日昃而不暇食也孔子作春秋先正王而繫萬事
見素王之文焉繇此觀之帝王之條貫同然而勞逸異
者所遇之時異也孔子曰武盡美矣未盡善也此之謂
也臣聞制度文采玄黃之飾所以明尊卑異貴賤而勸
有德也故春秋受命所先制者改正朔易服色所以應
天也然則宫室旌旗之制有法而然者也孔子曰奢則
不遜儉則固儉非聖人之中制也(按奢儉皆非中制然與其不遜也寧固仲)
(舒言之不詳武帝侈心之啓未必不由此)臣聞良玉不瑑資質潤美不待刻
瑑此亡異於達巷黨人不學而自知也然則常玉不瑑
不成文章君子不學不成其德臣聞聖王之治天下也
少則習之學長則材諸位爵禄以養其德刑罰以威其
惡故民曉於禮義而恥犯其上武王行大誼平殘賊周
公作禮樂以文之至於成康之隆囹圄空虚四十餘年
此亦教化之漸而仁義之流非獨傷肌膚之效也至秦
則不然師申商之法行韓非之說憎帝王之道以貪狠
為俗非有文德以教訓於天下也誅名而不察實為善
者不必免而犯惡者未必刑也是以百官皆飾空言虚
辭而不顧實外有事君之禮内有背上之心造偽飾詐
趣利無恥又好用㦧酷之吏賦斂亡度竭民財力百姓
散亡不得從耕織之業羣盜並起是以刑者甚衆死者
相望而姦不息俗化使然也故孔子曰道之以政齊之
以刑民免而無恥此之謂也今陛下并有天下海内莫
不率服廣覽兼聽極羣下之知盡天下之美至德昭然
施于方外夜郎康居殊方萬里說德歸誼此太平之致
也然而功不加於百姓者殆王心未加焉曾子曰尊其
所聞則高明矣行其所知則光大矣高明光大不在於
他在乎加之意而已(武帝徒聞而不尊徒知而不行此其受病之本故仲舒箴之)願
陛下因用所聞設誠於内而致行之則三王何異哉陛
下親耕籍田以為農先夙寤晨興憂勞萬民思惟往古
而務以求賢此亦堯舜之用心也然而未云獲者士素
不厲也夫不素養士而欲求賢譬猶不瑑玉而求文采
也故養士之大者莫大乎太學太學者賢士之所關也
教化之本原也今以一郡一國之衆對亡應書者是王
道往往而絶也臣願陛下興太學置明師以養天下之
士數考問以盡其材則英俊宜可得矣今之郡守縣令
民之師帥所使承流而宣化也故師帥不賢則主德不
宣恩澤不流今吏既亡教訓於下或不承用主上之法
暴虐百姓與姦為市貧窮孤弱冤苦失職甚不稱陛下
之意是以隂陽錯繆氛氣充塞羣生寡遂黎民未濟皆
長吏不明使至於此也夫長吏多出於郎中中郎吏二
千石子弟選郎吏又以富貲未必賢也且古所謂功者
以任官稱職為差非謂積日絫久也故小材雖絫日不
離於小官賢材雖未久不害為輔佐是以有司竭力盡
知務治其業而以赴功今則不然累日以取貴積久以
致官是以廉恥貿亂賢不肖渾殽未得其真臣愚以為
使諸列侯郡守二千石各擇其吏民之賢者歲貢各二
人以給宿衛且以觀大臣之能所貢賢者有賞所貢不
肖者有罰夫如是諸侯吏二千石皆盡心於求賢天下
之士可得而官使也徧得天下之賢人則三王之盛易
為而堯舜之名可及也毋以日月為功實試賢能為上
量材而授官錄德而定位則廉恥殊路賢不肖異處矣
陛下加惠寬臣之罪令勿牽制於文使得切磋究之臣
敢不盡愚
武帝問賢良策(三)
制曰蓋聞善言天者必有徵於人善言古者必有驗於
今故朕垂問乎天人之應上嘉唐虞下悼桀紂寖微
寖滅寖明寖昌之道虚心以改今子大夫明於隂陽
所以造化習於先聖之道業然而文采未極豈惑虖
當世之務哉條貫靡竟統紀未終意朕之不明與聽
若眩與夫三王之教所祖不同則皆有失或謂久而
不易者道也意豈異哉今子大夫既已著大道之極
陳治亂之端矣其悉之究之孰之復之詩不云乎嗟
爾君子毋常安息神之聽之介爾景福朕將親覽焉
子大夫其茂明之(愚曰武帝再策首詢奢儉帝於此時雖有好大喜功之心藏於其中)
(而未甚也仲舒之對詳於求賢之事則是略於從儉之說則非至曰儉非聖人之中制何也夫)
(奢云者不但興土木但求神仙邀邊功皆自一念之奢起而仲舒何言不及此乎又曰武帝)
(三策有條貫未竟統紀靡終而聽若眩云者帝蓋以仲舒所對為尋常而不知其為要也仲舒)
(盍執首初正心教化之說以進足矣何必呫囁多言哉仲舒泛於言武帝泛於聽宜其策之至)
(再至三而不能略行一語也或曰武帝用其說興太學章六經黜百家舉孝廉茂材亦略施行)
(矣本領不正如末何)
董仲舒
對曰臣聞論語曰有始有卒者其唯聖人乎今陛下幸
加惠留聽於承學之臣(轉承師說而學)復下明冊以切其意而
究盡聖德非愚臣之所能具也前所上對條貫靡竟統
紀不終辭不别白指不分明此臣淺陋之罪也冊曰善
言天者必有徵於人善言古者必有驗於今臣聞天者
羣物之祖也故徧覆包函而無所殊建日月風雨以和
之經隂陽寒暑以成之故聖人法天而立道亦溥愛而
亡私布德施仁以厚之設義立禮以導之春者天之所
以生也仁者君之所以愛也夏者天之所以長也德者
君之所以養也霜者天之所以殺也刑者君之所以罰
也繇此言之天人之徵古今之道也孔子作春秋上揆
之天道下質諸人情參之於古考之於今故春秋之所
譏災害之所加也春秋之所惡怪異之所施也書邦家
之過兼災異之變以此見人之所為其美惡之機乃與
天地流通而往來相應(按此非學貫天人之際者不能言)此亦言天之
一端也古者修教訓之官務以德善化民民已大化之
後天下嘗亡一人之獄矣今世廢而不修亡以化民民
以故棄行誼而死財利是以犯法而罪多一歲之獄以
萬千數以此見古之不可不用也故春秋變古則譏之
天令之謂命命非聖人不行質樸之謂性性非教化不
成人欲之謂情情非度制不節是故王者上謹於承天
意以順命也下務明教化民以成性也正法度之宜别
上下之序以防欲也修此三者而大本舉矣人受命於
天固超然異於羣生入有父子兄弟之親出有君臣上
下之誼會聚相遇則有耆老長幼之施粲然有文以相
接驩然有恩以相愛此人之所以貴也生五榖以食之
桑麻以衣之六畜以養之服牛乘馬圈豹檻虎是其得
天之靈貴於物也故孔子曰天地之性人為貴明於天
性知自貴於物知自貴於物然後知仁誼知仁誼然後
重禮節重禮節然後安處善安處善然後樂循理樂循
理然後謂之君子故孔子曰不知命亡以為君子此之
謂也冊曰上嘉唐虞下悼桀紂寖微寖滅寖明寖昌之道
虚心以改臣聞衆少成多積小致鉅故聖人莫不以晻致
明以微致顯是以堯發於諸侯(謂從唐侯升天子之位)舜興虖深
山非一日而顯也蓋有漸以致之矣言出於己不可塞
也行發於身不可揜也言行治之大者君子之所以動
天地也故盡小者大慎微者著詩云惟此文王小心翼
翼故堯兢兢日行其道而舜業業日致其孝善積而名
顯德章而身尊此其寖明寖昌之道也積善在身猶長
日加益而人不知也積惡在身猶火銷膏而人不見也
非明乎情性察乎流俗者孰能知之此唐虞之所以得
令名而桀紂之可為悼懼者也夫善惡之相從如景鄉
之應形聲也故桀紂暴慢讒賊並進賢知隱伏惡日顯
國日亂晏然自以如日在天終陵夷而大壊夫暴逆不
仁者非一日而亡也亦以漸至故桀紂雖亡道然猶享
國十餘年此其寖微寖滅之道也冊曰三王之教所祖
不同而皆有失或謂久而不易者道也意豈異哉臣聞
夫樂而不亂復而不厭者謂之道道者萬世亡弊弊者
道之失也先王之道必有偏而不起之處故政有眊而
不行舉其偏者以補其弊而已矣三王之道所祖不同
非其相反將以捄溢扶衰所遭之變然也故孔子曰無
為而治者其舜乎改正朔易服色以順天命而已其餘
盡循堯道何更為哉故王者有改制之名亡變道之實
然夏尚忠殷尚敬周尚文者所繼之捄當用此也孔子
曰殷因於夏禮所損益可知也周因於殷禮所損益可
知也其或繼周者雖百世可知也此言百王之用以此
三者矣夏因於虞而獨不言所損益者其道如一而所
上同也道之大原出于天天不變道亦不變是以禹繼
舜舜繼堯三聖相受而守一道亡救弊之政也故不言
其所損益也繇是觀之繼治世者其道同繼亂世者其
道變今漢繼大亂之後若宜少損周之文致用夏之忠
者(按致字當屬下句蓋周文不可盡變宜少損之夏忠亦當極其用故曰致)陛下有明德嘉
道愍世俗之靡薄悼王道之不昭故舉賢良方正之士
論誼考問將欲興仁義之休德明帝王之法制建太平
之道也臣愚不肖述所聞誦所學道師之言厪能勿失
耳若迺論政事之得失察天下之息耗此大臣輔佐之
職三公九卿之任非臣仲舒所能及也然而臣竊有怪
者夫古之天下亦今之天下今之天下亦古之天下共
是天下古亦大治上下和睦習俗美盛不令而行不禁
而止吏亡姦邪民亡盜賊囹圄空虚德潤草木澤被四
海鳳凰來集麒麟來游以古準今壹何不相逮之遠也
安所繆盭而陵夷若是意者有所失於古之道與有所
詭於天之理與試迹之古返之於天黨可得見乎夫天
亦有所分予予之齒者去其角(謂牛無齒則有角其餘無角者則有上齒)傅
其翼者兩其足是所受大者不得取小也古之所予禄
者不食於力不動於末(末謂工商之業)是亦受大者不得取小
與天同意者也夫已受大又取小天不能足而况人乎
此民之所以囂囂苦不足也身寵而載高位家温而食
厚禄因乘富貴之資力以與民爭利於下民安能如之
哉是故衆其奴婢多其牛羊廣其田宅博其産業畜其
積委務此而亡已以迫蹙民民日削月朘(宣)寖以大窮
富者奢侈羨溢貧者窮急愁苦窮急愁苦而上不救則
民不樂生民不樂生尚不避死安能避罪此刑罰之所
以蕃而姦邪不可勝者也故受禄之家食禄而已不與
民爭業然後利可均布而民可家足此上天之理而亦
太古之道天子之所宜法以為制大夫之所當循以為
行也故公儀子相魯之其家見織帛怒而出其妻食於
舍而茹葵愠而拔其葵曰吾已食禄又奪園夫紅女利
乎古之賢人君子在列位者皆如是是故下高其行而
從其教民化其廉而不貪鄙及至周室之衰其卿大夫
緩於義而急於利亡推讓之風而有爭田之訟故詩人
疾而刺之曰節彼南山惟石巖巖赫赫師尹民具爾瞻
爾好義則民鄉仁而俗善爾好利則民好邪而俗敗由
是觀之天子大夫者下民之所視效遠方之所四面而
内望也近者視而放之遠者望而效之豈可以居賢人
之位而為庶人行哉夫皇皇求財利常恐乏匱者庶人
之意也皇皇求仁義常恐不能化民者大夫之意也易
曰負且乘致宼至乘車者君子之位也負檐者小人之
事也此言居君子之位而為庶人之行者其患禍必至
也若居君子之位當君子之行則舍公儀休之相魯亡
可為者矣春秋大一統者天地之常經古今之通義也
今師異道人異論百家殊方指意不同是以上亡以持
一統法制數變下不知所守臣愚以為諸不在六藝之
科孔子之術者皆絶其道勿使並進邪辟之說滅息然
後統紀可一而法度可明民知所從矣
武帝問賢良策
制曰蓋聞上古至治畫衣冠異章服而民不犯隂陽和
五穀登六畜蕃甘露降風雨時嘉禾興朱草生山不
童澤不涸麟鳳在郊藪龜龍游於沼河洛出圖書父
不喪子兄不哭弟北發渠搜南撫交阯舟車所至人
迹所及跂行喙息咸得其宜朕甚嘉之今何道而臻
乎此子大夫修先聖之術明君臣之義講論洽聞有
聲乎當世敢問子大夫天人之道何所本始吉凶之
效安所期焉禹湯水旱厥咎何由仁義禮知四者之
宜當安設施屬統垂業物鬼變化天命之府廢興何
如天文地理人事之紀子大夫習焉其悉意正議詳
具其對著之于篇朕將親覽焉靡有所隠(東萊吕氏曰弘雖歴)
(叙仁義禮智其實以智術為主所以深入帝心者正在此耳又曰是時河決瓠子未塞又有)
(隕霜大風螟之變故弘為此說以諛武帝愚曰武帝未嘗不好言也建元辛丑方策賢良得)
(董仲舒至元光元年丁未復策賢良至建光五年辛亥又策賢良得公孫弘然以武帝紀元光)
(元年下曰於是董仲舒公孫弘等出於弘傳載武帝初即位招賢良文學士是時弘年六十以)
(賢良徵為博士使匈奴還報不合意上怒以為不能弘乃移病免歸元光五年復徵賢良菑川)
(國復推上弘則是弘前策之而今復策也夫弘之為人奸詐諛旨誠君子所不取而亦有不盡)
(諛者以征伐論武帝一大患也弘始使匈奴不合繼論西南夷無用不聽至置蒼海郡築朔方)
(城亦皆不取卜式以家財助邊迎合帝意而弘謂式非人情不軌之臣此亦何嘗盡事諛哉對)
(策數語首論禮義刑罰之端歴叙仁義禮智之說亦有可采温公通鑑皆取之獨認智為術此)
(則不識理以湯旱為桀餘烈此則不知天學者其辨之)
公孫弘(本傳弘菑川薛人元光五年復徵賢良文學菑川國復推上弘弘謝曰前已嘗)
(西用不能罷願更選國人固推弘弘至太常上策詔諸儒云云)
對曰臣聞上古堯舜之時不貴爵賞而民勸善不重刑
罰而民不犯躬率以正而遇民信也末世貴爵厚賞而
民不勸深刑重罰而姦不止其上不正遇民不信也夫
厚賞重刑未足以勸善而禁非必信而已矣是故因能
任官則分職治去無用之言則事情得不作無用之器
即賦斂省不奪民時不妨民力則百姓富有德者進無
德者退則朝廷尊有功者上無功者下則羣臣逡罰當
罪則姦邪止賞當賢則臣下勸凡此八者治民之本也
故民者業之即不爭理得則不怨有禮則不暴愛之則
親上此有天下之急者也故法不遠義則民服而不離
和不遠禮則民親而不暴故法之所罰義之所去也和
之所賞禮之所取也禮義者民之所服也而賞罰順之
則民不犯禁矣故畫衣冠異章服而民不犯者此道素
行也臣聞之氣同則從聲比則應今人主和德於上百
姓和合於下故心和則氣和氣和則形和形和則聲和
聲和則天地之和應矣故隂陽和風雨時甘露降五穀
登六畜蕃嘉禾興朱草生山不童澤不涸此和之至也
故形和則無疾無疾則不夭故父不喪子兄不哭弟德
配天地明並日月則麟鳳至龜龍在郊河出圖洛出書
遠方之君莫不說義奉幣而來朝此和之極也臣聞之
仁者愛也義者宜也禮者所履也智者術之原也致利
除害兼愛無私謂之仁明是非立可否謂之義進退有
度尊卑有分謂之禮擅生殺之柄通壅塞之塗權輕重
之數論得失之道使遠近情偽必見於上謂之術凡此
四者治之本道之用也皆當設施不可廢也得其要則
天下安樂法設而不用不得其術則主蔽於上官亂於
下此事之情屬統垂業之本也臣聞堯遭洪水使禹治
之未聞禹之有水也若湯之旱則桀之餘烈也桀紂行
惡受天之罰禹湯積德以王天下因此觀之天德無私
親順之和起逆之害生此天文地理人事之紀臣弘愚
戇不足以奉大對(時對者百餘人太常奏弘第居下策奏天子擢弘為第一召見容貌甚麗)
(拜為博士待詔金馬門西山真氏曰夫舜以水自儆而弘歸之於堯湯以旱自責而弘歸之於桀姦諛之情)
(所以惑誤其君使傲忽天戒者凡皆若此不可以不察)
文選補遺卷十九
