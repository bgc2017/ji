静居集卷之四潯陽張羽來儀著
五言律詩
尋春
朝耒微雨罷何處可尋春冰散池容動烟銷柳意新穿
林聽鶯遠度陌問花頻但覺相逢處情親似故人
尋梅
策杖度林塘幽尋犯曉霜臨池疑掩映傍竹畏遮蔵欵
曲敲僧舍徘徊繞苑墻好携三弄笛樹㡳為催粧
早春旅懷
遠客歸未得東風冷尚嚴燒㾗山頂秃春色柳眉尖病
久醫方熟貧深酒債添浮生欲何以朝暮為虀塩
山中春日書懷
温飽非吾志簞瓢樂固窮看雲知世變對竹悟心空犬
卧庭花日鶯啼野樹風市㕓榮辱事那得到山中
山居
古書堆滿架柏子當香燒好句無心得閑愁轉眼消野
茶和月煑畦韭帶春挑頼有天知我生耒懶折腰
吴城覧古
故國有荒臺登臨一愴哉&KR1231;廊風落蠧香徑雨生苔苑
廢民家占城摧客吊耒伍員當日語千古尚堪哀
寄王隠君止仲次高季迪韻
春江念久違獨掩雨中扉新水添漁網初晴稅蠒衣饌
餘憐笋嫩酒熟惜花稀在客偏相憶韶光去若飛
遊虎丘
春入翠微深春風吹客襟相携木上座耒禮石觀音老
樹積古色薄雲生晝隂林僧脩茗供默坐契禅心
蚕婦
行行及暮春浴子約比隣選地安蚕室燒錢禱社神守
筐臨鏡懶摘葉度溪頻辛苦輸官罷私衣僅蔽身
杜宇
國亡知幾代啼血轉聲頻爾自無歸處何湏苦勸人烟
深青嶂暁花落故城春任是心如鐡聞時亦愴神
江村夏日
江村夏景深蒲稗綠沉沉浣女朝相問漁舟晩共尋晴
雲飛石燕夜雨閗沙禽一聽滄浪調懸知訝此心
夏夜舟中
畫舫暮耒過風傳子夜歌簞紋涼更净荷氣夕偏多落
月斜筝柱流螢拂扇羅此中無限意其柰曙鐘何
湖上避暑
湖山疊翠螺湖水鏡新磨一夜雨聲歇滿天涼氣多芰
荷香几席風月醉笙歌少壮不行樂人生柰老何
蓮花
似錦覆池塘南風始散芳龜遊盤影净魚聚盖隂涼綠
折含冰縷紅殘露碧房誰家蕩舟女照水閗新粧
涼夜
金氣已呈秋新凉入夢幽閨人砧欲動侍女扇將收玉
露清瑶簟銀河繞畫樓更憐今夜月隠隱樹西頭
聞蛩聲
微羽感秋鳴争先似不平輕随殘漏斷細雜遠鐘清寂
歷催寒意殷勤勸織情遥知孤枕客白髮此時生
夜宿山房
清絶早秋天禅房碧嶂前草虫依定石竹露潤爐烟月
靜蓮花漏風披貝葉編此心無所着應解悟初禅
江晚旅懷
短長亭下景引睇入吟哦疎樹立寒色短烟行夕波山
空秋氣老江遠客愁多忽動匡廬興白雲生薜蘿
次韻高季迪別後見寄之作
客中原少寐看月上林端鴈呌楓江夜人栖野艇寒浮
蹤憐斷梗攪夢怯奔湍不是孤吟懶離群自少歡
秋夜旅懷
命與時相厄勞生空瘦形苦吟詩有債久病藥無靈夜
雨和愁落鄕山入夢清歸心逐孤鴈飛過浙江亭
客夜有感
十載紅塵海漂流嘆此身山川孤舘夜風雨獨眠人嗜
茗真成癖工詩不療貧還家湏及早垂白有雙親
池上
秋水轉庭柯臨池晚興多禽閑栖缺岸魚戲動涼波露
浥將衰柳風欹欲敗荷雖無江海思咫尺得頗過
歸燕
歸夢入烏衣秋風侣漸稀辭巢猶反顧戀主尚低飛海
闊迷烟島楼空鎻落暉最憐江上鴈歲歲每相違
秋日寄山中隠
思君住翠微每與世情違林静猿看果山深虎守扉養
生收木餌俻冷製蘿衣遥想新秋日䖝鳴葉始飛
冬日寄友
小雨變輕雪餘寒欺酒巵忽耒千里别又是隔年期世
路誰青眼人生易白髭幽懷禁不得沙上立多時
約徐隠君幼文同隱吴興
吴興好山水子我盍遷居繞郭群峯列逥波一鏡如蠶
餘即宜稼樵罷亦堪漁結屋雲林下殘年共讀書
耕漁軒題寄徐良夫
之子住銅阬人傳好事名如何同甲子翻遣昧平生野
岸風中釣湖田雨後畊秋天漸凉冷或可赴前盟
送金文學入
移宅近關市里閭相見稀授徒仍自學訪舊暫言歸廢
圃荒秋而空房鎻夕暉好尋舟楫便耒往莫相違
送吕道士
石室無人住歸心似鶴輕山君驅虎去童子報丹成玉
竇憑龍守芝田借雨耕懷君明月夜遥聽步虚聲
遊黃龍洞
石路少人行山深草樹平寺荒餘舊額龍去只空名深
洞通雲氣飛泉作雨聲素懷棲遁志到此遂幽情
吊鶴
鹤夀可千年傷身竟莫全羽衣埋石室仙夢返芝田妙
舞何因見清音詎可傳山人空蕙帳夜月照孤眠
寄吴有本
相思不可見萝裏却逢君兩地共明月一方空碧雲江
秋鴻背侣山夜鶴離群記得湖邊寺詩題醉後分
荅劉秀才送竹杖
一枝蒼玉瘦雅稱地行仙不但挑詩卷猶堪挂酒錢看
梅敲雪落引鶴卓苔穿只恐風雷夜化龍飛上天
送人之平江投刺李守
送君何處遊一劍古蘇州螃蠏黃花節鱸魚碧水秋尋
碑松塢寺按曲酒家楼况爾多能者膺門必見留
孫景翔幽居
厭踏軟紅塵閑居江上村養魚寬鑿沼愛竹別移門月
色侵書幌山光入酒樽我慚行役擾猶未卜田園
送劉仲鼎歸杭州
欲別又牽衣傷心故舊稀自憐爲客久不忍送君歸遠
岫明殘雪空江淡落暉東風重回首一鴈背人飛
贍王商翁處士
家住鏡湖隂龍鍾雪滿簮一生欠詩債半是忍飢呤有
水釣明月無錢脩破琴鷗飛雨下句聲價出鷄林
送暨陽田丞
三載浣花溪松邊日賦詩一官清似水衆口好如碑明
月輕歸棹清風亂綵旗怪耒肌骨瘦為不食民脂
越上別苑景文
君家難弟兄當世結詩盟五字關風雅千年說姓名遠
烟拖柳色薄月瀉灘聲又作耶溪別何時話此情
隱者山房
家住白雲深好山青對門樹肥花結子土暖竹生孫猿
挂枯松折牛行淺水渾自云歸隠後懶與俗人言
讀吕芳卿吟卷
一編纔百首詩好不湏多半世尚清苦五言能琢磨淡
中有含蓄平處忽巍峨深夜挑燈看使人消睡魔
劉國寳隠居
三徑歸耒日生涯付醉鄊自言行路險不似在家強風
撼松聲冷雨蒸花氣香如何閑未得猶為作詩忙
山隂曉發寄暨陽舊友
水漲官河遠西風去棹輕四山猶暝色萬木盡秋聲村
近聞鷄犬天寒憶弟兄故園歸未得漂泊若為情
詩窮
道在何妨拙身安一任貧己知如意事不逐苦吟人瀑
布空山月梅花破屋春奚嚢有佳句未肻寄朝紳
客夜懷王英甫
半生江海上猶未卜莵裘今夜鴈初過他鄕人正愁青
燈孤枕夢黃葉一庭秋何日尋歸掉山隂訪子猷
席上聞歌妓
豔色傾前席高歌度遠楹羞多時掩面嬌重未成聲淺
按紅牙拍輕和寳鈿筝周郎知誤處衆裏最多情
王昭素吟窩
一室如斗大半生常忍飢随身無長物到處愛吟詩燈
下坐搖膝月中行撚髭不湏將此意輕與俗人知
贈陳逸人
蛾眉山下住貌古骨清竒劒在神應護丹成鶴未知有
錢湏換酒無日不吟詩却訝多人識孤琴到處携
山中荅高彦敬
矮屋兩三間無榮夢自安好山看不厭終日坐忘飱書
就松根讀琴耒石上弹浮生閑是寳何必望為官
天目山
東西峯對峙麋鹿日成群四月猶飛雪半山長是雲洞
香仙藥徧天黑聖燈分千古錢塘勝登臨愜素聞
倪遜翁自在廬
居然人境外不為利名移四壁空無物一身閑有誰孔
明高卧日康節獨吟時下視塵埃裏勞生易白髭
文心之訪予山中
遠訪孤峯頂凉荒見道情別耒多少事話到二三更燈
影搖空壁茶香出破鐺山中無一物何以贈君行
寫懷
心上無俗事禅餘只好吟命窮甘白屋身徤直黃金世
路劒關險侯門滄海深虚名何必尚吾志在山林
愛梅
我愛梅花好情同骨肉親瘦扵唐島佛清似䠂湘臣折
處香浮樹吟時雪滿巾孤山林處士應想是前身
書自真
不入君王夢徒勞顧愷工有身皆幻物無相即真空大
節死不變五行生得窮鬢毛惟欠白好箇住山翁
贍何秀才歸釣臺
雪上鬢㾗新歸耕碧隴春可憐窮作崇空有術如神野
逕多黃葉寒江老白蘋斯文天未喪將見起陳人
荅畫者問詩
要識詩真趣如君畫不同機超罔象外妙在不言中珠
蚌照滄海玉蟾行碧空安能起摩詰握手話高風
塵事
春耒秋又去塵事轉茫茫天下若無死人間應更忙燕
㗸泥葺壘蜂釀蜜為房獨有幽棲者眼高空八荒
重過楓橋
晚泊楓橋市冥搜憶舊遊月明天不夜江冷水先秋岸
曲依漁艇林低出戍楼堪嗟名與利白却幾人頭
滕州道中逢卜德夫
相逢同是客清話見真心四海皆兄弟三生一古今冥
鴻思碧落病鶴戀青林蔵器期堪用斯文未陸沉
呈林旦翁
公車徵不起高枕白雲眠五字詩中妙一名天下傳書
窗分夜月茶竈出晴烟冷淡生涯足梅花繞屋邊
玉泉山中懷李景山田師孟二公
鴈落蒼烟外蝉吟夕照中與誰論古道獨自立秋風遠
岫青無數晴波碧四空故人成久別不見寄詩筒
訪孫伯宇明府别業
風流如靖節出處自分明昆仲多黃甲交遊少白丁掬
泉搖樹影枕石落松聲不下青山去月高門尚扄
倪隱君歸越
君歸何處所迢逓浙江東千里故人別一尊今夜同鴈
愁燈影外䖝響月明中潮水將離思茫茫逐去篷
送同行省親
送子綠楊堤楊花如雪飛相看忍相別同出不同歸鴈
背夕陽遠馬嘶春草肥北堂慰孤寂喜色動斑衣
旅懷
寥落無人問青尊獨自斟思親兩行淚倦客十年心貧
久難禁病愁多欲癈吟歲寒誰可語莫逆有孤琴
梁校理歸杭
交情方脫略忽爾話歸期萍水相逢處梅花欲寄時蠍
多投店懶馬瘦到家遲去去西湖上西風柳末絲
永康道中
石路多盤折秋陽尚欎蒸矮墻低貼水老樹倒懸藤白
髮腰鎌叟緇衣頂笠僧村醪何處問更入亂雲層
過瓜洲
落日瓜洲渡餘寒透薄衣客嚢空薏苡春色自薔薇江
遠水東去天晴鴈北飛故山千里外昨夜夢先歸
浮生
浮生空役役誰肯死前休今日復明日黑頭成白頭百
年身世夢兩字利名愁輸與僧閑好眼雲看瀑流
隱者山房
一龕居絶頂門外衆山横池小魚能活庭荒草亂生窗
虚延月色林遠隔鐘聲俗客不得到主人無送迎
贈唐師善父
唐君天目住詩律有唐聲父子同機軸江湖識姓名秋
風吹破屋夜雪洒寒檠自說貧如許儒冠悮一生
送金子仁之桐廬
不必念離群男兒看策勲子能行此道天末喪斯文雨
氣沉江樹春帆帶海雲憑將無俗句一說向桐君
山隂王商翁
江湖參請徧方外又談禅日用工夫到天然句法圓地
爐寒撥火古硯濕生烟清白傳家術靈苗茁石田
寄劉仲鼎山長
我已浮屠隱君仍冷掾遊向人空說項何地可依劉風
雨殘燈夢關河落木秋近聞吟更苦應是雪盈頭
次李景山韻
道人無可愛所嗜特清吟墨㾗沁春雪燈影搖秋霖試
將不龜手用鼓無絃琴此意許誰會思君滄海深
送客還山
乍見即言還望雲歸遠山舟行白鳥外路出綠隂間隣
父開松徑家童掃竹關世途方擾擾誰復似君閑
藥徑
藹藹復凄凄新苗綠滿畦蓯蓉移得小枸杞剪能齊暁
灌閑塘水春分遠澗泥非因事服食聊此適閑棲
寄蘭壑宗長
同宗同在旅彼此繋微官所去無多遠其如相見難連
雲秋樹老卷雪莫濤寒幾度空江上思君獨凭闌
寄大滌山道士
思君不可尋幽夢入雲林碧洞千年古青山九鎮深無
粮飱白石有訣化黃金遥想松林下焚香理玉音
遊山寺(以下皆方外作)
紅塵飛不到一寺倚巖隂松老知僧臘潭空悟佛心古
碑蒼蘚合疎磬白雲深坐久生幽思斜陽下遠岑
訪道衍上人時寓海雲
尋僧自𥙷屐古寺夏雲中聽鳥明聞姓看花悟色空風
傳烟磬遠竹引野泉通便欲捐塵累香燈事遠公
解嘲荅祐上人
世外難為友吟邊僅得君寄將西岳句差似北山文衆
雀争叢棘孤鴻恋舊群誓湏同白社志不在青雲
讀珦師潜山詩集(夜坐)
詩從心悮得字字合宫商一點梅花髄三千世界香卷
翻燈影断葉堕漏聲長遠想人如玉何時扣竹房
重遊净慈憶沅禅師
慧日峯前閤重来百感增空存黃面老不見白頭僧遺
偈書猶在埋銘刻未曾有詩行巳久何必上傳燈
杭州護國寺無門開師道場有龍洞在焉
山脉耒天目名高甲衆峯安知巖上樹不是洞中龍寺
小多僧住祠靈有敕封無門那得見塔影暮重重
別英上人
話別踟躇甚江亭酒一卮定交元不薄重會豈無期坐
久風生衲吟深雪滿髭明朝相憶處山月倚篷時
徑山夜坐聞鍾
涼風生毛骨天高露滿空二十三年事一百八聲鐘絶
頂人不到此心誰與同凭欄發孤嘆宿鳥起長松
詩禪
詩悟必通禅功深自入玄句非專鍜鍊妙只在空圓春
草池塘夢梅花水月天寥寥千載下此意少人傳
與徑山高禅師
參禅非易事况復是吟詩妙處如何說悟耒方得知天
風吹沆瀣霜月照漣漪頼有師兼善當今一白眉
寄贈一見禅師
名藍不肯住招隱始中年白日無耒客青山獨坐禅磬
敲松頂月茶煑澗心泉見說㗸花鹿時耒坐下眠
讀宗祐上人高僧詩
一集半千首冰花玉屑妍行湏随手看病亦枕頭眠不
作烟火語自成文字禅倘非知道者慎勿易流傳
寄祖雍上人
破衲捲秋雲入山深更深似聞營𣑽刹應不碍禅心寒
瀑瀉蒼壁晚花生石林遥思明月夜誰聽穎師琴
送僧之華由行化
華亭多騰㮣此去幾時還古寺寒林外荒城野水間地
靈偏有鶴海近絶無山龐老知音者相看必破顔
禮覺菴真禅師塔
一死雖無憾生平亦可僯道高人不識悟妙世空傳舍
利光含日浮屠影接天脩名清似水宜葬太湖邊
呈天目山高峯和尚
冷坐深雲裏巖扉盡日扄齊眉髮半白信口語多靈入
定山神護談禅野鹿聽何時香一片夜立雪中庭
贈淨慈元師
僧中麟一角尊宿遍參耒詩體得活法禅心如死灰看
雲寒坐石踏雪曉尋梅湖上經行處沙鷗見不猜
贈新公雲巖
多年南宕住心事白鷗知懶出因嫌俗無謀自識時老
猶堪入衆貧只好談詩想透靈雲句禅關已不疑
題海雲寺真禅師道行碑後(西菴慧長老令師)
空色俱明了何心&KR0881;世緣高名爭共仰頑石底湏鐫笈
笥無遺物衣盂有的傳西菴今跨竈光照海雲邊
宿睦州祖師菴
菴依兜率寺小憩俗心灰竹密暑不到窗虚風自耒山
昏飛鶴下磬断定僧回拂拭殘碑看年深厚綠苔
六池菴
絶頂菴雖小靈蹤遠近聞天將六池水澤及一方民猿
呌蒼崕月龍歸古洞雲山翁頭似雪不識市㕓人
勝禅師遊廬山
飄然廬岳去破衲共枯藤此地山林勝令人肌骨清蓮
開千柄雪瀑挂一條冰五老如相問煩君為寄聲
送明本上人遊方兼寄蔣山申禅師
忽忽離天目遥遥問石頭如何當九夏獨自上孤舟瑞
必乘時出身湏為道謀謝郎今老大月下正垂鈎
古涪文本心
一片白雲心飄飄出世塵禅參迦葉妙詩逼貫休真倚
竹風生䄂尋梅月滿身老耒堪慰意林下見閑人
贍僧還日本
杖錫去随緣鄕山在日邊遍參東土法頓悟上乘禅呪
水龍歸鉢翻經浪避舡本耒無去住相別與澘然
(以上二十五首皆為方外作)
五言排律
眠雲軒
漠漠復依依蘿房晝掩扉凝衾輕學絮拂桁亂成衣未
肯從龍去應同化蝶飛彩文低慢影濕靄和鑪霏觸石
濃兼淡為霖去復歸却憐塵土夢空遶画屏圍
綠水園燕集
芳圃逼江城廽波遶舍清主人擅文學過客總簮纓適
向吴中會何殊洛下英唐虞共敷講風雅用和賡矍鑠
攻辭健鏗鏘得句精建安方合體大曆却徒名還展花
前席仍敲竹下枰吟餘欹枤杜醉裏聽倉庚徑竹班初
脫庭蕉綠巳呈渾忘在離亂惟𣣔盻承平蝸窟休圖隱
雞壇可負盟從容四美具感激二難并更碩相加勉留
傳汗簡聲
詠雪
含羞待暮天六出總勻圓白變山川態威分造化權舞
風呈窈窕拂水闘蹁躚乍積那能久頻銷不自堅光應
欺楚玉色更勝宫鉛到處堆填滿何人剪刻全梅花慚
豔冶柳絮護輕妍入隙寒禁坐穿帷冷逼眠凝祥催餞
臘呈瑞報書年欲擬梁園作抽毫賦短篇
春寒
東風暁作惡漠漠豔陽天緼服收重着紅爐罷復燃魚
潛池未泮鶯困柳空妍冷落張燈雨凄迷拾翠烟愁顔
銷綠酒凍指怯冰絃可惜尋芳日空成掩閣眠
立春試筆
頌椒方獻歲占斗又逢春萬乘迎新日千官侍宴辰葭
灰初應午木德以為寅詩進泥金帖釵懸綵勝人銀塘
消宿沍紫陌起香塵行路踏青侣遊賞敢逡廵
題太守談侯蔵御書
閶闔開金殿天官侍禁闈龍旂迎翠輦寳扇隱珠衣天
語親垂問奎星墜若飛皇威瞻只尺教命及依微拜
舞承恩渥歡娱捧詔歸臣僚驚異遇筆硯發光輝展視
人皆羡收蔵衆所稀終當遵聖訓千里守名畿
静居集卷之四
