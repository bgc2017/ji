附錄
太常司丞張來儀墓銘
湖州府儒學教授金華童冀譔(字中州)
喟來儀羽其名氏為張始祖戩官刺史家潯陽父諱先
母王氏繼曰楊惟來儀幼穎悟耽辭章甫弱冠遘俶擾
違故鄕克樹立擢科第聲遂揚長一山安定學教有方
迨熙朝興文運舉賢良首薦鶚甘退鷁返屠羊病末
學騖葩藻淪荒唐益刻厲追遠古還淳厖時休暇逐雲
月酣詠觴分百年老韋布謝軒裳公車徵晨踵門暮趣
裝比廷對膺寵命丞太常賦蹇剥尋罹譴投炎荒
天萬里踰瘴海一葦杭未半道亟賜環澤汪洋抵
京國僅信宿遽云亡身蚤閼才弗究惟永傷來儀生歲
癸酉日在房月初吉夀五袠逾三霜殁乙丑實季夏哉
生明娶徐氏亦蚤逝女已行繼室韓子肖象承烝嘗後
三祀厝宅兆九里岡月建亥日巳酉卜允臧惟來儀配
古作足流芳夀云短言則傳來日長勒斯銘賁泉壤發
幽光百世後石有泐名無忘
静居先生挽詩南郭吕勉(字功懋吳中隐士)
僑居吳下自潯陽落筆文詞早擅埸學識遠堪追賈馬
才名近喜並高楊只宜吟嘯終南服俄見飛騰列太常
幸獲全身優等類龍江渺渺勝沅湘
静居集後志
吾吳之詩自唐皮陸唱和為一盛再盛扵元季自王
元俞鄭元祐張天雨龔子敬陳子平宋子虚錢翼之
陳敬初顧仲瑛軰各出所長以追匹乎古昔繼而張
仲簡杜彦正王止仲楊孟載高季迪宋仲温徐幼文
陳惟寅丁遜學王汝器釋道衍軰附和而起故極天
下之盛數詩之能必指先屈扵吳也維時張來儀先
生自江右來與高楊徐相友善聚首之際未嘗不以
詩為事積之旣盛名為大家輿論比唐之四傑故老
言不惟文才之似而其攸終亦不相遠眉菴盈川令
終如一太史存心無疵而斃則同乎賓王北郭雖不
溺海僅全要領而非首丘先生竄嶺表尋召還以對
内政之不恊恐禍及巳遽投龍江以沒又與照鄰無
異噫詩在天壤間患惟不工耳苟工而名家則凡具
人心者罔不知好之故不欲其傳而人自無不傳詩
之存人之存也是知先生之年雖不永扵當世而自有
以延扵後世未可以彼而易此吳中鈔本所謂静居
集者什惟二三生自幼抵老求之靡得其全不免文
梓垂畢又得吳興本較之雖曰加倍猶未完備亦併
刊入尚祈博識同志卑足成之尤為幸甚
弘治辛亥秋八月十二日吳晚生張習謹志
