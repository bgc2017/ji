莊靖集卷七金李俊民撰
樂府
洞仙歌(謝楊成之寄梅)
隴頭瀟灑辜負尋芳眼浪蘂浮花問名懶縱看看驛使
帶得春来祗恐怕綠葉成隂子滿暗香無恙否月落參
横惆悵羅浮夢䰟短賴故人情重不减西湖花上月分
我黃昏一半更選甚南枝與北枝是一種春風待爭寒
煖
又(汴梁與計道真郭伯誠劉光甫同賦)
百年富貴一覺邯鄲夢識破中流退應勇縱生前身後
得箇虚名褒貶處一字由他南董故園歸去好還肯同
歸大厦如今有梁棟對青天咫尺列宿森然君莫怪不
見少微星動且拂袖林泉作詩人盡明月清風笑人嘲
弄
又(中秋)
秋光海底湧出銀盤爛只怕微雲淡河漢料姮娥應笑
醉舞仙人今夜裏空恁樽前撩亂尋常三五夜也有團
圓爭柰人心未能滿記當初破鏡飛上天時雙照影留
得人間一半待仗他玉斧再修成問明月明年共誰同
看
瑞鶴仙(細君夀日)
蕭然林下秀笑簷外梅花似人清瘦東風在垂柳筭幾
時吹散眉間春皺興来搔首問今朝何處有酒怕一場
醉後漁歌樵唱大家拍手知否眼前合計無辱無榮地
久天長不須肘後望懸他金印如斗待一朝隨我騎鯨
去後共尋天上王母把碧桃花底流霞為君添夀
又(夀李經略生朝)
曉窗寒氣悄問小槽滴後真珠多少博山夀烟裊向百
花頭上梅花開了金樽頻倒甚坐間猶恨杯小記去年
今日大家同慶太平佳兆堪笑浮雲世事流水生涯南
柯夢覺風光正好欲退時何似聞早把俗緣抛盡逍遙
林下青松長伴難老與鶴鳴立箇家風作千年調
又
綿綿仙種李有大道家風逍遙活計長庾見苗裔問如
何謫在落花浮世麴生風味為喚回席上和氣被誰人
說破黃糧夢裡一場富貴何濟不如歸去樂取閑身登
山臨水衆人皆醉笑獨醒澤畔憔悴但從今管甚雲翻
雨覆暫教心上無事且一杯盡後一杯滿百千歲
又(沁南守劉巨源誕節十月十五)
人生為郡樂推拯俗仁懷濟時英略和風散蓮幕把功
名一事暫宜高閣興来自酌要酒澆胸次磊落比月中
玉兔别有長生安心是藥休錯早還識破一夢南柯宦
情漸薄北山素約試回首千岩萬壑況竹林當日七賢
遊處物外驂鸞駕鶴在爛柯局畔樵人看君下著
又(錦堂夀日壬寅十一月十五)
河東賢太守使草木生光太行增秀功名落誰後醉歸
来馬上氣衝牛斗一陽應候看春風先到細柳笑座中
有客侯輕萬戶詩誇千首依舊桂花盈處蓂葉圓時為
君添夀滿堂飲酒盡平生傾盖素友對水雲鄉裡真山
面目錢家誇甚錦繡但年年歲歲相逢似人耐久
酹江月(壬午中秋與楊外郎仲朋姪壻郭仲進姪謙甫福昌待月)
中庭待月正催詩雨過暮山横碧别後連昌秋幾度一
話團圞今夕萬里清風(闕)中為我掃盡雲蹤跡泠光不
似尋常些小窺隙應憐白髮功名倚樓看鏡惟酒澆愁
得且鬭樽前身見在亹亹風生談席洛下仙舟(闕)間星
使邂逅非生客天涯雙桂廣寒誰念幽寂
又(六月十四日感舊先生誕日)
臞仙風格暫天教作箇人間浮客白髮光隂催老境誰
見摩挲銅狄揮劒成河曳戈却日著盡回天力黃粱夢
覺轉頭一段陳跡休問花謝花開春蘭秋菊總被風欺
得華表鶴来人換世惟有眼前山色偎徑栽松傍門插
柳笑比陶彭澤晚涼月下一樽聊永今夕
又(承濟之和復用元韻)
脫巾挂壁向雀羅門外幾回迎客縱有一樽陶寫後不
遇當年儀狄未著祖鞭先投班筆老恨無才力天涯地
角斷蓬流落蹤跡歸去作箇閑人錦囊詩句都向閑中
得謾說他鄉光景好多少世情風色損友違三益朋近
五易卦占山澤人間星聚不知天上何夕
又(王懷州夀日丁酉年)
堂堂玉立看坐間揮塵風生談席相對竹林三四友氣
壓蘭亭豪逸招隠詩中登樓賦内此恨無人識缺壺歌
後佩刀還向誰得何用三窟謀身醉鄉一笑與元規塵
隔好在朝川堪畫處寫出高人椽筆雲外舄鳬月邊笙
鶴邂逅騎鯨白蟠桃會上不為王母生客
摸魚兒(送姪謙甫出山)
這光景能消幾度大都數十寒暑結廬人在山深處萬
壑千巖風雨朝復暮甚不管堂堂背我青春去高情自
許似野鶴孤雲江鷗遠水此興有誰阻功名事休歎儒
冠多誤韓顛彭蹶無數一溪隔斷桃源路只有人家雞
黍歌且舞更不住醉中時出烟霞語暫来樵斧貪看兩
爭棋人間不道俯仰成今古
謁金門(贈教授李勉之)
初雨歇槐夏綠陰時節萬里無雲天紺滑一輪光皎潔
好怕暫高還殁好怕暫圓還缺同是廣寒宫裡客相逢
無話說
又和邦直
烟雨曉夢斷池塘春草坐上麴生風味好銀杯休厭小
剛要玉山醉倒社甕釀成微笑人世閑愁都占了有情
天也老
昏又曉蝶夢不棲芳草照映瓊林人物好薰香荀令小
不怕醉時徤倒恐怕醒時花笑潘髩都因愁白了老人
心未老
西齋得梅數枝色香可愛一日為澤倅崔仲明
所竊去感歎不巳因賦謁金門十二章以寫
其悵望之懷
寄梅
開未徹先把一枝偷拆看取黃昏今後别暗香浮動月
誰為尋芳時節誤了前村踏雪為問花間能賦客如何
心似鐵
探梅
誰便道昨夜雪中開了次第不將消息報探芳人草草
宜在嫩寒清曉興比孤山更好籬落逢花須醉倒惜花
人易老
賦梅
金的爍猶帶枝頭寒色休道北人渾未識自然梅有格
初見花時摘索再見花時狼籍詩句眼前拈不出惱人
樓上笛
歎梅
頻點檢依舊雪肌清減似恨海東花使濫不教么鳳探
休笑詩人冷淡道盡影疎香暗桃杏雖然無藻鑑承當
應不敢
慰梅
誇獨秀動把春光泄漏誰道江南無所有一枝先入手
須是日就月將那在風飄雨驟直待豆稭灰落後初嘗
山店酒
賞梅
全不讓占了百花頭上殁箇知音人共賞陶潛無處望
也有江湖酒量也有風騷詩將休道花前無伎倆疎狂
些子放
畫梅
偷造化秀出含章簷下為問花中誰可嫁海棠開巳罷
占了十分閑雅占了十分瀟灑若使畫工能此畫九方
臯相馬
戴梅
花譜内莫作等閑看待鬭草吳王無可對有他西子在
好在一枝竹外影也教人堪愛未免世間兒女態折来
頭上戴
别梅
懷抱惡猶被暗香著莫想在隴頭誰領略一枝分付錯
今夜雲窗霧閣明夜烟村水郭紙帳天寒人寂寞夢回
聞雪落
望梅
春一半留與大家同看覓箇温柔林下伴北枝猶未煖
縱有姮娥照管可惜羅浮夢短斷嶺不能遮望眼幾時
魂却返
憶梅
多少恨不見舊時風韻浪蘂浮花都懶問江頭春有信
誇甚夀陽粧鏡說甚揚州詩興雲破月来堪弄影世間
無此景
夢梅
隨徤步巳過市橋江路費盡西湖多少句暗香留不住
銷得黃昏幾度又是天寒日暮枕上吟魂無著處化為
蝴蝶去
又(再和邦直)
人未曉古錦囊中詩草抺月批風滋味好氣吞雲夢小
要把鳳棲驚倒不學烏臺嘲笑多少閑愁陶寫了數篇
吟可老
又(河南府同知高誠之夀)
風漸力水剪飛花狼籍鼎沸笙歌催舉白玉堂金馬客
歡動周人頌德喚起洛陽春色況值日南天道北老人
星拱極
水龍吟(翟端甫夀日十月一日)
勝遊漫說山陰筭来不及山陽好七賢林下一時人物
何如安道況有竒才縱横筆陣千軍獨掃向碧油幢底
真儒事業倚馬看檄書草誰識平居隠操(翟湯)遇江州十
分禮貌世情交態雀羅門外幾人曾到且鬭樽前等閑
休問高山白早頼姮娥留得一枝丹桂伴靈椿老(為男)
(孫哥在)
又(籌堂夀日)
一朝衣錦歸来高門不負于公望恍然如舊黃流萬里
大行千丈只此當時添些氣勢減些風浪記采薇戍罷
分茅議定凱歌動聲悲壯元自山西出將却從他山東
入相兜鍪須待貂蟬換了凌烟畫像且把功名暫都分
付淺斟低唱但年年看取三台長在老人頭上
阮郎歸(戲李子搢)
江南江北水連雲江山憔悴人華簮猶拂洛陽塵離筵
何太頻歌近耳酒盈樽樽前見在身昨朝罵坐灌將軍
近前丞相嗔
又(楊彦明夀日籌堂之甥)
年来宅相有誰承人誇似舅甥帶牛佩犢盡春耕莬裘
了一生閑事業寄丹青筆端如有神試看自寫鏡中真
老人南極星
又(郭延年誕日)
斷蓬蹤跡去依劉試登王粲樓此心安處即莬裘尚何
来往求詩遣興酒消愁竹林多勝遊與君何日共仙舟
相看應白頭
感皇恩(楊成之生朝四月初三日)
啼鳥怨春歸一聲聲切蓂莢初生兩三葉征鞍何處撩
亂楊花如雪鵲聲頭上喜来時節香篆半銷夀波重酌
玉帶金魚坐中客幕天席地便是仙家日月試從今後
數蟠桃結
又(李子搢夀日戊申年甲乙科第)
甲乙占科名同根仙李富貴南柯夢相似天涯雙桂慙
愧廣寒宫裡怱怱歸去覓佳山水休話升沉休形愠喜
且論南華養生理問君甲子少我行年一紀須知鄉黨
禮莫如齒
又(出京門有感)
忍淚出門来楊花如雪惆悵天涯人離别碧雲西畔舉
目亂山重疊據鞍歸去也情悽切一日三秋寸腸千結
敢向青天問明月算應無恨安用暫圓還缺願人長似
月圓時節
滿江紅(孟洲長馮巨川誕日)
解愠風来天氣爽綠隂庭院多少話暫都分付畫梁雙
燕明月欲隨人意滿十分未愜姮娥願但一年一度夀
觴時身長徤玲瓏曲低低唱玻璃盞深深勸任春紅吹
上桃花人面簪履盡居彈鋏下烟嵐休恨平嵩遠待試
看南極老人星今朝見
又(和張文玘)
宿酒纔醒聽喚起一聲春曉無限恨滿城風絮一川烟
草年少抛人容易去萬紅千紫都開了試但教頭上插
花枝花應笑狂言在人絶倒狂藥盡愁難掃待叮嚀囑
付再来青鳥團扇不堪題往事斷絃惟恨知音少但時
時頻把鏡来看人將老
又
名利場中愁過了幾多昏曉試看取江鷗遠水野麋豐
草世事浮雲翻覆盡此生造物安排了但芒鞋竹杖任
蹉跎狂吟笑樽有酒同誰倒花滿徑無人掃念紅塵来
往倦如飛鳥懶後天教閑處著坐間人比年時少向太
行山下覓莬裘吾將老
又(李孝先夀日四月八日)
小雨初晴風搖蕩綠隂清晝見說道長庚復向人間鍾
秀又對上番成竹笋能忘贈别垂條柳看將来三五月
圓時人如舊(時東平取前妻)浮世事君知否春夢斷空回首笑
平生豪邁氣沖牛斗幽鳥自歌無譜曲飛花故送長生
酒待騎鯨海上再相逢為君夀
又(詠雪)
漠漠愁隂銀界曉浩然一色誰剪水就中撩亂燕山如
席天若有情天也老高山底事頭先白甚教人錯恨五
更風花狼籍寒欲退劉义筆深欲殁韋郎膝問何如江
上孤舟蓑笠君不見過門多惡客等閑踏破瓊瑶迹便
麄豪下馬坐人牀尋歡伯
婆羅門引(重陽與元帥竇子温暨衆友東城賞菊即席賦)
浮空霽色江㴠秋影鴈初飛相逢共遶東籬點檢樽前
見在人似曉星稀對滿山紅樹葉葉堪題大家露頂任
短髮被風吹只恐黃花人貌不似年時杯添野水更何
用頻頻望白衣沉醉後㩦手方歸
清平樂(壬申歲六月十四日)
滿斟綠醑勸我千金夀不住光隂催老醜三十七年回
首鏡中白髮無多缺壺安用長歌有志封侯萬里列仙
不柰臞何
又(錦堂夀)
青雲得路休嘆功名誤好在輞川堪畫處聞早抽身歸
去任他千丈風波光隂著酒消磨識破落花浮世笑看
金狄摩挲(本作抄)
又(閏重九宋翔卿席)
黃花今後纔是秋光暮依舊滿城風又雨勾引錦囊詩
句東籬尚可重遊羨君来往風流莫惜樽前徤倒這回
節去蜂愁
又(戲贈)
城南歸路信馬隨車去家在白雲樓下住簾幕深沉庭
戸不論天上人間到頭此債須還一枕行雲夢覺小樓
却似巫山
南鄉子(李克紹生朝)
来往亦風流曾伴仙翁衣錦遊聞道長平朱紫地西樓
依舊人人說故侯能得幾春秋未必靈椿老便休自有
枝枝丹桂在何憂寶月忙催玉斧修
又(上夫人夀日)
香靄博山爐羅綺森森奉燕居晝錦歸来冠盖里當時
曾拜金花大國書一旦得雙珠阿大中郎喜有餘見說
上天雖富貴爭如平地仙家碧玉壺
又(錦堂夀日)
弓劒不離身唾手功名馬上成見說人生為郡樂班春
政事如棋局局新熊夢慶佳辰喜動山城擊壤民晝錦
堂前爭獻夀留賓盡是蟠桃會上人
又(錦堂碧落夀席)
爽氣逼人家相對溪堂雪後山賴有忘年林下友盤桓
都把功名付等閑盡道好休官況在黃柑紫蠏間天意
不随人意改平安愁莫能侵鏡裏顔
太常引(崔齊明生日)
太行千里政(闕)問何處是黃堂遺愛幾時忘試聽取
人歌召棠烏衣年少插花躍馬休負好風光三萬六千
場但暮暮朝朝醉鄉
又(竇君瑞夀日)
燕山勲烈有餘光問丹桂幾枝芳隂德後来昌但教子
應須義方功名看破黃冠野服林下道家裝何處是仙
鄉這日月閑中最長
又(劉君祥夀二月十五日)
區區州縣肯徒勞誰得似卯金刀一笑醉蟠桃問何處
仙山可巢兩朝人物積年陰德心力過蕭曹門戶便須
高看今後君家鳳毛
西江月(籌堂夀)
落落瓊林人物飄飄鶴氅仙風渡江已後見英雄那在
懸刀一夢霧恰山中隠豹雲還天上從龍太行直枕大
河東猶比聲名不重
又(裴節使夀字懷誠)
薦疏李誇精鑒(垍)壻佳韋得賢侯(寬)手如霹靂在同州
(琰之)不讓當時談藪(頠)但可稱為勁草(諝)莫教指作清
流(樞)歸来綠野任沉浮(度)這箇家風耐久(炎)
又(張堂臣夀日)
人比當年楊柳六郎元似蓮花漁經獵史是生涯那羨
章臺走馬鱸膾未歸夙駕斗牛尚客星槎直教三戰過
崔家伴取赤松林下
又(答亞之)
漠漠烟生碧樹溶溶水滿芳溪東風吹濕落花泥忙殺
營巢燕子百字詩慙我寄一壺酒望君㩦休將閑事等
閑題且把眉頭放起
鵲橋仙(段侯夀日)
題橋志氣沉碑勲業不在著鞭人後浮雲富貴轉頭空
似一夢南柯太守輞川别墅平泉小隠此計地長天久
金章還肯換蓑衣買陂塘旋栽楊柳
又(劉君祥夀癸夘二月十五日)
歲方值卯斗方指卯卯月月圓時候大家来把卯時杯
共與箇卯金為夀一杯夀酒一杯貴酒更有一杯富酒
一杯留待賀添丁見積善之家有後
點絳唇(重陽菊間小酌同申元帥等)
秋樹風高可憐憔悴門前柳白衣去後閑却持杯手一
笑相逢落帽年時友君知否南山如舊人比黃花瘦
又(錦堂夀日)
馬上功名射鵰誰似將軍手一朝肘後金印懸如斗錦
繡山川何似人長久閑中友為君添夀共勸忘懷酒
又(王懷州夀日戊戌十月一日)
横矟將軍是他馬上男兒事河山表裏養就英雄氣衣
錦歸来占盡人間貴功名遂神仙平地學取留侯計
又(馮巨川南齋牡丹)
花恨開遲為花遲後為花惱問花開了却恨花開早人
貌年年不似花長好還知道年年人貌却笑花先老
又(酒贈車元帥)
著甚乾忙人生只合糟丘老一杯軟飽從事齊能到不
讀離騷恐怕愁難掃春光好醉時便倒何處無芳草
鷓鴣天(弔李克修)
須信人生足别離此情惟有落花知方憂躍馬明年事
(年四十二亡)忽至黃楊厄閏期(乙未七月二十六日閏)
(前)生有限去何疑騎鯨公子賦成時得從上界真官府
百計招魂不肯歸
莊靖集卷七
