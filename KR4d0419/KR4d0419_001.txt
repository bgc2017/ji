莊靖集卷一金李俊民撰
古賦
醉梨賦
花殘葉疎鳥勸提壺春回雨淚之容香滿白雪之膚得
之霜而顔始紅見其日而頭欲扶夫天之酒星不在於
天化為巢飲之徒煦甘嫗旨嚅膏嚌腴張公之裔遊無
何之鄉哀家之胄入步兵之廚笑君子之交淡閔大夫
之色枯其未醉也磊磊落落高世之傑趨之者衆甚於
成蹊之李其既醉也昏昏漠漠保身之哲趨之者寡比
於不材之樗凌寒傲暑舞空蹈虚兀然將頽之叔夜塊
然獨留之淳于其醉於心者心朋心友也如郭奕之見
阮咸其醉於面者面朋面友也若程普之遇周瑜小二
豪之在側悼一夫之泣隅當是時也以日月為過客以
天地為蘧廬猶笑夫獨醒之子不肯醨糟之餟餔乃有
心如渴烏勿燥未濡夢三江而吞五湖然後乃得蒙其
齒錄策一醉之勲也莫不愜魏梅之望快湯稼之蘇是
所謂以醉醒醉者邪梨之為物也秋而後成屬西方之
金其花皎而白金之色也其實甘而冽金之味也皆得
天地之義氣介然特立確乎不移此性之常也然今之
所謂醉者乃其性之變者歟故今日之放乃向日之拘
向日之潔乃今日之汙隨俗俛仰因時卷舒彼常而不
知變者未免乎憔悴而守其株者也嗚呼噫嘻以舉世
為桔橰邪則漢隂之甕不以用拙而不抱以舉世為鴟
夷邪則井眉之瓶不以迎危而不居盖可及者智不可
及者愚然則是梨之醉也其中有趣雖父不能傳之子
宜其楂之不如
馴鹿賦
有足而跂有角而枝處山而適食野而肥一旦為雉兔
者所獲遂見縶於籓籬不纏而縛不械而羈覩常如崖
異履平如險巇野哉之性何異夫由也之見仲尼鄭人
之夢鄭人之疑秦人之指秦人之欺母而歸未能如西
巴之麑與犬而嬉慎勿效臨江之麋鹿兮鹿兮汝生我
依我恩汝知不見夫人之子食其肉而寢其皮
四言古詩
蕭權府三害圖
長橋之蛟南山之虎在彼州曲父老所苦豈獨苦此亦
有周處周乃慨然恥聞斯語薄險投深踊躍健武爾蛟
既除爾虎既去周乃自勵履規蹈矩卒以將種效忠典
午按劍平西貞節克舉瑕以瑜掩過以功補身雖云亡
名播千古
止姚亞之刲羊
養生之鞭隴種之苗欲魯去朔在齊聞韶咄嗟老饕腹
如瓠枵踏破菜園合喫藤條
焦天禄野叟聽音圖
梨園弟子天寳之後誰其知音百歲遺叟曲終悵然淚
迸林藪時清眼明萬事緘口
唐叔王韋生卧虎圖
梁鴦之養或失其時曹公之肉不救其饑羊質而皮狐
假而威誰能於此辯是與非
學中史正之會客
有懷伊人在泮飲酒我客戾止其嘗旨否未見君子我
心孔疚惠然肯來小大稽首
烟江絶島圖
江風不波峭壁森立冥冥飛鴻翔而後集
雙松古渡圖
傾盖相逢堂堂兩公寂寥渡口以濟不通
古栢寒泉圖
冬夏長青晝夜不捨拔本塞源豈知量者
紙扇
竹疏而骨楮剥而膚權以行巽風乎坐隅
㯶扇
直節貫中怒髮衝上朝蠅暮蚊畏風長往
五言古詩
成之夜談省庭新事
偉哉青雲器底藴莫能見開口論利害坐客服雄辯汪
汪江海量氣不許黃憲從來布衣願一擲輕百萬投瓜
必報瓊豈望在焚劵雖承雨露恩慷慨輒自獻與其便
於已孰若於國便盖嘗推此心天下欲兼善儒家惟有
孟日夜講不倦儻以利為利請看貨殖傳
復和
驅馳戎馬間太平不復見往往談雋永寧許齊士辯有
田宜早歸奪恐遭竇憲再三欲買鄰愧我無千萬難倩
沽酒奴待立便了劵籌堂天下士風度邁羲獻别後曳
裾人造門恨無便握手再相逢虚左待益善平生身口
累老大折腰倦莫訝陶先生自作五柳傳
鎮山堂
峥嶸屋下城突兀城上屋初看頗驚眼再見堪捧腹能
無鬼神笑可奈瘡痍俗不哀梁間叟欲竭南山木
嵇康淬劒石
尋常論養生未得養生說擬從林下遊一書交盡絶既
無當世志安用三尺鐡頻頻石上磨神光浸秋月可憐
粗疎甚自謀何太拙危絃發哀彈幽憤終莫洩死留身
後名有愧侍中血
樊噲戲石
丈夫氣慷慨隠迹在東市或逢逐鹿人乃棄屠狗事壯
哉鼓刀勇旁若舞劒地遂摧拔山力自嘆時不利至今
空山石傳是將軍戲能興夘金運頗與黃石類不期兩
都後復有三國志過客對春風徒灑山陽淚
寄籌堂
老為人所憐貧恨友獨寡等閒門外車盡入宰肉社欲
隨射虎將争奈無疋馬安得化為雲四方逐東野大庇
天下士擬作萬間厦顧我盖頭茅寧肯助一把非無問
舍心或恐卧牀下縱有願留人有館不能假還因索居
久往往罪商也須待舍館定然後見長者
毛晉卿肖山堂
悠然林下客世事頗能料閒中意自適身外名肯釣卜
居山之陽初為識者笑勢將凌岱華氣欲吞嵩少方尋
愿谷隠稍近孫臺嘯微茫數烟岫巉絶對雲嶠為我增
雙明未必在遠眺始雖如面友久乃得心照恐隨有力
去或被移文誚已見成膏肓百計莫可療一時烟霞語
慎勿駭廊廟咄哉肖山堂所以警不肖
廟學落成
斯文天未喪吾道有時厄方嗟鳳兮衰遽嘆麟也獲繼
遭秦焚書又被魯壊宅邇來天下事多自馬上得不修
下車禮不獻在泮馘不授羽林經不講博士席旁若沒
字碑肯見一達掖偶因長樂老盡挾兔園冊及見中選
人始知為學益學者如牛毛自古數濩澤連年取青紫
易於地芥拾争將逸駕攀遂向塞路闢揮之無倚門從
者皆入室肅肅俎豆風洋洋絃歌邑幾時復論秀四海
望偃伯術能嚮者誰世無秋風客
德老栽花成竹(芍藥花)
物性隨所移歲晩氣自變失却本來身還於身外見得
參玉版禪如對菩薩面叢林一花祖派入香嚴傳
劉漢臣堂甫北歸
哀哉同隊魚盡在枯池裏縱免鼎中烹將見渴欲死造
物何不仁豈獨困二子我雖江湖心恨無斗升水
母應之餉黍
憶昔周室衰周人詠黍離君今餉我黍為賦黍離詩厥
初蓺黍時飯牛使牛肥八月黍未穫番兒驅牛歸番兒
不滿欲我民還買犢今秋犢未大又被番兒逐番兒皆
飽肉我民食不足食不足尚可鬻子輸官粟
遊碧落
壬寅重午日陪郡侯段正卿暨王用亨劉漢
臣濟之君祥仲寬姚子昂張唐臣禄卿平陽
趙君玉王潤之同行
浮雲翳炎景長夏愜幽事相陪林下友共造金碧地清
流潄寒玉老樹聳蒼翠何人開山祖妙處發天秘悠悠
歲月深剥落磨崖字遨頭興不淺有酒留客醉幽鳥背
人飛不慣聞鼓吹抵暮出山門溪風送歸騎
史遂良索詩
立身有道邦誰似直哉史流傳百世後各各異行止許
史有何厚在漢勢如彼安史有何薄在唐亂如此人之
賢與愚皆為類所使近從儕輩中偶得一狂士未能通
一經謂可拾青紫時時出俚句技癢不自已只恐落調
歌難入知音耳縱横言世事不顧刺舌恥焉知阮嗣宗
口不挂臧否年高鬢如雪鄉曲所不齒試與阿戎談咄
哉犁之子(男牛兒)
留别李㢲之(癸夘三月十七日癸巳)
嗟嗟平生交所恨不耐久幾年戎馬間大半正丘首憶
初識君面同門皆小友倏忽五十春相見成老叟淹淹
泉下人樹拱骨已朽﨑嶇見在身何幸得此夀感慨歲
云晩哀淚迸林藪古今均一夢萬事付杯酒
七言古詩
司諫許道真徵復圖
君不見退休綠野平淮相靈臺不許丹青狀又不見五
湖歸去鴟夷槳越人争鑄黃金像功成身退天之道道
直天憐去官早鹽梅須借築巖人羽翼重來採芝老袖
中諫草力回天害除利興車載懸何憂不識荆州面圖
畫如今處處傳
郭顯道美人圖
君不見昭陽殿裏蓬萊人終惹漁陽胡馬塵又不見吳
宫夜夜烏棲曲竟使姑蘇走麋鹿移人大抵物之尤喪
亂未免天公愁雖然丹青不解語冷眼指作鄉温柔試
問人間何處有畫師恐是傾國手却憐當日毛延夀故
寫巫山女麄醜
杜詩誰道巫山女麄醜何得此有昭君村
宣差射虎(十二月初九日)
北原風勁霜草枯草間出沒藏於莵耽耽來此被誰驅
不防邂逅馮婦車將軍膽氣勇有餘手中笑撚金僕姑
等閒如射兔與狐兩眼錯莫精光無深山大澤失所居
或撩汝頭編汝鬚可憐肉食無遠圖伎倆不及黔之驢
羣鼠為耗而猫不捕
欺人鼠輩争出頭夜行如市晝不休渴時欲竭滿河飲
饑後共覓太倉偷有時憑社竊所貴亦為忌器不忍投
某氏終貽子神禍祐甫恨不猫職修受畜於人惡除害
祭有八蜡禮頗優近憐銜蟬在我側何故肉食無遠謀
耽耽雄相猛於虎不肯捕捉分人憂縱令同乳不同氣
一旦反目恩為讎君不見唐家拔宅雞犬上昇去彼鼠
獨墮天不收
仙傳唐公昉師李八百得其神母遂舉家昇天雞
犬皆去唯鼠空中自墮腸出一月三易其腸今山
下有拖腸鼠束廣微所謂唐鼠
掃晴婦
世俗為掃晴婦者盖假燮理之手導隂陽之
和使民間免乾溢之患也感其事而賦之
卷袖褰裳手持帚挂向隂空便搖手前推後却不辭勞
欲動不動誰掣肘偶人相對木與土神女但誇朝復暮
龍公不作本分事中間多少閒雲雨見說周人憂旱母
寧知東海無冤婦慇懃更倩封家姨一時斷送龍回首
雨雹
庚子年四月二十八日壬戌大雨雹五月七
日八日又雹按左傳昭公四年魯大夫申豐
曰聖人在上無雹雖有不為災以古者藏冰
為禦雹之道祭寒而藏之獻羔而啓之今棄
而不用雹之為災誰能禦之由是言之禦災
其在人乎感而賦詩傷今之不如古也
按月令仲夏行冬令則雹凍傷榖注子之氣
乘之也陽為雨隂起脅之凝為雹
雲龍失守元氣乖隠隠愁聽狂車雷須臾飄驟不成雨
一天風雹從何來交横散落星石隕紛霍迸擊冰山摧
㘭平忽訝坑谷滿垤起俄作丘陵堆驚忙飛走殘殀夭
斵喪枝葉枯根荄穿忩入戸彈相射填街溢巷把莫推
恢恢難補天網漏凛凛欲壓坤軸頽一方生理遭殄瘁
造物不恤空自哀是時仲夏行冬令誰把四序顛倒催
雖有舜絃愠不解孰謂鄒律春能回陽雖位降乾道在
一隂纔進力可排履霜之漸此其始司寒挾黨結禍胎
春秋大小百餘國獨向魯地三為灾(左傳僖公二十九年昭三年昭四年)
(大雨雹)世間萬事豈不見那用區區書觀臺我思天變豈
徒爾以象告人當自裁
五行志占雹有眼天罰戒民過也
鼎齋
司馬景仁因病瘧而得腹疾鼎齋療之而愈
因索詩為賦
茂陵千載文園客流傳耳孫猶病渴引飲自嫌江海窄
家無麴藭奈腹疾水帝之魂成水厄女丁婦壬不相得
始圖一溉滋湯旱卒見九河歸禹畫嘗聞秋夫曾療鬼
大勝扁鵲能起虢君不見上醫可醫國異哉鼎齋堪鼎
食
姚子昂畫馬
雄姿卓立開天骨騰踏萬里如神速可憐不遇九方臯
空使時人指為鹿自從大奴守天育無由更騁追風足
中原一戰收乾坤白髮將軍髀生肉
苴履
待詔門前東郭趾藍關路上仙人迹雪花紛披盖地白
東家不借借不得雖然近市屨亦無以故為新即有餘
同行留我木上座補過仰渠金十奴一生能著屐幾兩
用心猶在阮孚上不須更覓下邳侯山林此計成長往
(時守下邳)
兒輩剡木作匙
一震之威乃如此坐間或失將軍匕不能便染公子指
有意欲割崑奴耳小兒造物窮物理斗柄之揭如其尾
雖然劍頭有炊米又愁遇著捩手鬼
聞蔡州破(甲午年正月十日己酉)
不周力摧天柱折隂山怨徹青冢骨方將一擲賭乾坤
誰謂四面無日月石馬汗滴昭陵血銅人淚泣秋風客
君不見周家美化八百年遺恨黍離詩一篇
籌堂尋梅
蕭疎籬落誰家圃尋芳信逐游蜂去眼前荆棘少人行
馬蹄直到香來處怕愁貪睡獨開遲瘦損春寒鶴膝枝
可是東君苦留客斜風細雨不堪詩
和秦彦容韻(五首)
彦容寄詩有先生高見真吾師速營莬裘猶
恨遲窗明炕暖十笏地松風蕭蕭和陶詩
山野巳尋雲外路直入天壇最深處踏開
李愿舊游蹤請君自草盤谷序之句故依
韻和之
養賢列鼎手自烹燮調元化和如羹馬蹄一蹙燕地裂
氊裘尚拂隂山雪將軍表請願出師壯士戈揮惟恐遲
武成纔試二三策黍離巳見閔周詩縱横門外豺狼路
我老此身無著處君不見平淮十萬兵猶向襄陽守朱
序(見征淮漢)
君不見子幼自勞羔日烹何如命駕季鷹吳中煮蓴羹
又不見姜侯設鱠鑿冰裂何如徒步拾遺長鑱黃獨雪
幸遇南來董鍊師說似壺天日月遲謫仙之游乃非謫
長安市上斗酒百篇詩蒲輪休指商山路得到白雲採
芝處諸生待揖隆準翁馬上未遑事庠序
獵犬巳為兔死烹猶向漢俎分杯羹脚靴手板凍欲裂
尚立唐階沒膝雪三寸舌為帝者師終比赤松見事遲
相看一笑在目擊何用左思招隠詩出門便是天壇路
雲間指點巢仙處不辭杖屨從子遊王者之後養老在
西序(時寄王子榮西齋)
榖因辟後厭鼎烹那在丘嫂轑釡羹冠未挂前巳先裂
一簮却上山頭雪我雖無師心我師速修何恨下手遲
論中自得養生理筆底盡是游仙詩休向回車問前路
終須有箇安排處晴忩點檢白雲篇不知誰為作者序
不嫌瓠葉日猶烹不羡公子染指争黿羹不把荷衣等
閒裂不羡曹人共服麻如雪愛身肻似賤場師凡骨只
愁輕舉遲北山未出移休勒東老雖貧樂有詩望中雲
海蓬萊路誰道樂天無歸處一千年鶴再來時行鴈難
將弟兄序
暴雨
秋夜暴雨上漏下濕終夕不寐因得鄙句奉
呈
疾雷破山雲暗天雨脚不斷如麻懸淋浪一室無乾處
何異露坐乘漏船鼠牙便是潰隄蟻牆有百道飛來泉
狂客豈因狂藥使眼花如落井底眠採石江頭弄明月
一夕去作騎鯨仙我雖忘我亦可憐但恐不免蛟龍涎
苦無根源笑潢潦可能朝宗東注覓海道君不見來陽
禹力所不到至今難尋杜陵老
綵樓
高平縣綵樓聞之舊矣今始親見議者猶謂
高下侈麗不及向者三分之一因感而賦之
層層華構高且崇萬綵糾結填青紅何人下手奪天巧
都入意匠經營中書契以來未省見異事驚倒百歲翁
郢斤般斧莫敢近却立屏息慙無功寒忩戛戛鳴機婦
積年杼柚一日空山川謂可錦繡裹塵土盡皆羅綺封
前者攀轅後者挽奔車徑欲趨靈宫三年送迎禮雖舊
人事不與天時同方當炎屬行夏令權勢大抵歸祝融
神之於人無厚薄盖以至誠能感通豚蹄豆酒道旁祝
所獲神賜亦巳豐閭閻疾苦還知否我為大夫歌大東
(享炎帝閏年)
上九里谷與濟之君祥仲寬李德方朱夀之姚
子昂
太行巍巍形勢尊造物設險雄中原巨靈一朝擘石裂
連峯忽斷開山門侵雲直上幾千尺挂壁一徑愁攀援
十步回頭五步坐慄慄汗出如漿飜清風掖至最高頂
下視寰海塵埃昏天壇咫尺若有待顧我不往慙食言
世間好處豈不愛脚力雖盡心長存為君試寫遠遊興
夜半月出清吟魂(與祁定之約遊天壇不果)
剥蓮蓬
相將去採秋江蓮青房戢戢飽且圓倒靫收菂亦可喜
春筍未剥空流涎玉井有花開十丈至今依舊藕如船
試索綠莖不尋藕與誰共此從巢仙
遼漆水郡王降虎(陳仲和之遠祖)
秋風漸高秋草衰空山校獵千騎圍突然有物勢(闕)猛
萬里侯相食肉肥横行妥尾不畏逐挾(闕)似有百步威
當時扈從懦於鼠雖欲下車人其非將軍一奮躍身出
氣雄志勇捷若飛攘臂搏虎虎負去須臾(闕)皮擒虎歸
北方銳兒皆好武無愧疋馬及短衣聲名赫赫耀前古
却笑馮婦膽力微胙田命氏報恩異至今漆水生光輝
君不見射石李廣一箭亦可喜死不封侯知者希
遺善堂
雪嚴老人欲其子孫之善何如是諄諄也哉
有子仲賢以其遺命書之於堂訂曰遺善遵
而行之朝夕於是其命之使行者不敢不行
其所行者皆善事也命之使不行者不敢行
其所不行者皆不善事也非惟不失士君子
之行其孝子之心何時而巳耶噫處世兵革
之間不忘於善亦所未聞故喜而為之詩
君不見遺子韋侯只一經相門出相那在金滿籯又不
見燕山教子以義方靈椿老去五枝丹桂芳破散錢堆
一百屋紫微不願有子如窟郎陷為天下輕薄子伏波
不願有子學季良身前身後事茫茫我恤我躬猶未遑
長把賢愚挂懷抱請看積善之家遺善堂
贈出家張翔卿
翔卿河内人也籌堂毁其簮冠使復儒業昔
唐李素拜河南少尹吕氏子炅棄其妻著道
士衣冠謝母曰當學仙王屋山去數月復出
間詣公公立之府門外使吏卒脱道士冠給
冠帶送付其母事類翔卿故書
大袖斜襟麄布袍髻丫撑似彌明高滑稽自謂世可玩
清淨不守形徒勞百年光景巳強半容易便把青春抛
欲向蓬壺尋福地奈何龍伯釣後負山無海鼇欲駕天
風朝帝闕奈何巫陽去後九虎守關牢養生未獲一溉
力那忍遽絶平生交但今造物哀正直豈肯屈曲從仙
巢留侯學道欲輕舉尚且強食扶金刀安期當年本策
士意氣直謁扛鼎豪平地作仙亦不惡或恐上界官府
名難逃
後山詩話昔之黠者滑稽以玩世蒯通初善齊人
安期生安期生嘗干項羽羽不能用其策而項羽
欲封此兩人兩人卒不肯受
君不見醉吟居士不歸海上山又不見昌黎先生屈曲
自世間况非出塵風骨羽化難夜义白日守天關黃庭
正恐坐誤讀鉄鎖縱垂那可攀我笑學仙王屋著道冠
只待河南李侯脱去然後還
籌堂燕
籌堂梁上巢燕將雛幾墮鼠計飛鳴哀訴者
久之主人得其情而護焉卒無所害夫䑛犢
之愛物物皆爾感而為之賦且以戲克紹
隂隂池館落花泥出入通家獨見知曾遭江上淘河嚇
又被巢邊野雀欺且欺且嚇亦不惡奈有鼠輩窺其兒
兒方在卵卵何危哀鳴若訴奚勝悲主人能得腹中事
百計護持彼毒無所施羽毛養就刀剪齊雄雌相隨引
雛飛尋常百姓家汝巢非汝宜春兮來秋兮歸莫忘烏
衣巷裏時
趙倅司馬山謝雨
乙未歲旱自春徂夏五月丙申澤倅趙公唐
齋沐潔誠就司馬山祈禱八日庚子大雨年
榖遂登民物安逸累獲嘉應次年丁酉孟夏
巳丑公與本郡僚屬父老人等具牲幣酒醪
簫鼓之禮仰答神休仍求嗣歲祭畢聊識歲
月云爾
去歲不雨民憂深愆陽亢甚多伏隂冥冥造物豈難料
感以至誠神所歆我公默禱若響應出岫誰謂雲無心
天瓢疑是池中水三日以往皆為霖淋漓元氣滿人望
解愠何止薰風琴家家豚酒樂豐歲空山鼎沸簫鼔音
春祈秋報有常典仰荷靈貺如桑林
四舍人生日
驥之子鳳之雛精彩丰容美且都年至十二三頭角已
異同隊魚積善之家慶有餘掌中幸得雙明珠定知他
日必充閭不妨更讀古人書絳帳先生當合之範模步
亦步趨亦趨執經北面預先講唐虞明主何嘗不用儒
相門出相文可無豈獨手撚金僕姑能騎生馬駒然後
稱為大丈夫
贈儒醫卜養正
孰親如身在所慎一病能惱安樂性囊中探丸起九死
以其病病人不病豈獨和扁號神聖能於鬼手奪人命
嘗聞上醫可醫國何不使權造物柄
游濟源
庚子春季與劉濟之君祥仲寬仲美姚子昂
秦懿夫馬子温李德方深之伯英朱夀之下
太行抵覃懷望方口臨沇水二十三日丁亥
郡侯段正卿因西山鎮遏回自析城來赴期
值雨留宿奉仙觀翌日巳丑天霽具牲酒幣
帛謁清源王廟禮畢會友人郭伯玉李慶之
王天盆史德秀王輔卿紇石烈仲傑完顔夀
之方外士祁定之郭道正元明道部將段玉
等大飲於裴公亭用麾下鼓吹以樂賓薄暮
極歡而罷故賦之紀一時之勝游也
元戎小隊閒登臨悠悠旌旆穿山林太行南下路澰澁
不憚著脚窮幽尋清源祭秩世所重喬木掩映靈宫深
是時方口雨初過天風破曉開微隂入門為問廟見禮
白髮黃冠通古今且言享誠非享物郡在與俗占浮沈
鞠躬執簡默有禱脯酒縱薄神所歆幾年願違莫能遂
至此始得償初心點檢圖經歎禹迹山青水綠無知音
竹根醉倒客星散夜聽波底蛟龍吟
樊氏昆仲懶窠
君不見讀書邊孝先謂師可嘲何典記又不見梁州隂
子春足不肯洗恐敗事何須向人說道理養得疎慵性
如此擺手便行誰家子嵩洛之間兩居士未嘗點檢形
骸外挂角羚羊心巳死問之非漁亦非樵人言似癡還
似高叔夜自知不堪匕以書遂絶平生交一官從此束
高閣賴是天教閒處著時人争賦懶窠詩我羡懶窠詩
不作
壬申歲旱官為設食以濟饑民
千里地赤澤未霑驕陽為沴烈火炎就中秦頭晉尾旱
魃所棲托十室九室突不黔撐腸一飽豈易得咀嚼草
木如薺甜山川課雲職不舉無乃風伯號令嚴民是天
民天自恤何時霹靂起龍潜
男揚洗兒(十九歲)
自慚無德為兒父今朝把酒為兒夀為兒今賦洗兒詩
願兒他日於兒厚我猶不恤况我後委蛻自天汝非有
速宜修德大吾門無復童心年十九
兒歸來(禽名)
兒歸來兒歸來百年郎罷恨何日寧馨回東去但除嚴
母墓望思空築茂陵臺兒歸來兒歸來一聲未盡一聲
哀
贈郭顯道醫
惡石聚散元氣撲本草搜剔造化窟俱收並蓄籠中物
山精水怪藏不得休言魄為天所奪入其手者命可活
須防姮娥去奔月大勝扁鵲能起虢君不見錢子飛藥
不敢施為鬼脅
和答董用之
將軍死戰血染衣空山白骨鬼夜啼洗兵政要及時雨
天禍未悔無雲霓卧龍不起主張漢獵犬待烹僥倖齊
就中儒冠身多誤如坐矮屋頭常低敢將龍鍾哀造物
但幸老大能扶犁咄哉董生三寸舌善謔不思為虐兮
人間回首憂患始去之不速將噬臍
再和秦彦容韻
扊扅歌後伏雌烹箸猶未下愁覆羹布衾多年踏裏裂
夜半寒忩灑風雪待與重尋痛飲師東山杲杲日出遲
撑腸拄腹文字五千卷一字不入高人詩幾年不踏紅
塵路直入白雲最深處君不見洛陽城下未歸魂一夢
思鄉歎温序
後漢温序次房行部至襄武為隗囂將荀宇所執
欲降之序不聽伏劒而死光武命送喪到洛陽為塜
地長子夀為鄒平侯相夢序告之曰久客思鄉里
夀即棄官上書乞骸骨歸葬帝許之乃反舊塋焉
莊靖集卷一
