莊靖集卷六金李俊民撰
七言絶句
襄陽闕
南峴山闕
中峴山闕
萬山闕
江漢闕
古隄
年平地溢四丈五尺魏太守胡烈補缺隄以
利民至唐盧鈞為山南節度因烈之舊而增
培之俗謂附城北者為金鎖隄南曰白銅隄
一決江源水自東長隄隠隠卧如虹不因傳得襄陽操
人世何由見禹功
注張參議詩未雨還須徹桑土白沙湖上水湯湯元
祐二年邢恕守襄詔以漢有決溢之患其畫經制久
遠之策公来訪被水之地得之東南隅當漢水之衝
土雜白沙水至輙䧟民號白沙湖隄之内其勢平一
決則兩城相望三十里瀦為汙澤近郊之民趨西山
甚至登木杪
白沙湖
聞道沙隄水䧟時茫茫無處覓完隄當時禹跡依然在
以壑為隣笑白圭
戍邏墾田
羊公鎮襄陽吳人罷守石城戍邏減半分以
墾田八百餘頃公之始至無百日之糧及季
年有十年之積
屯徹南陽井井田劒牛刀犢兩功全石城驚落吳兒膽
野宿貔貅萬竈烟
樊城
在襄陽北漢江之湄張參議昔年山甫興周
地想見曹仁覇魏功昔仲山甫封於樊城曹
公使曹仁守樊關侯攻之不能破
暫来朱序秦還守初入曹仁漢復攻顛倒江山今幾主
樊侯依舊襲周封
漢高廟
在襄陽縣西南鍾山
垓下未聞歌散楚澤中巳見哭亡秦乾坤到底歸真主
愁殺鴻門碎斗人
光武廟
在襄陽東四十五里光武南陽棗陽人今棗
陽縣是也舂陵在棗陽東望氣者蘇伯阿至
南陽遥見舂陵曰氣佳哉鬱鬱葱葱光武始
起兵還舂陵望舍南火光燭天今棗縣在襄
陽東界六十里
海内英雄待一呼雲龍際會入東都季龍不識真人事
徼倖中原欲並驅
楚昭王廟
在宜城東北唐韓愈作宜城記言之甚詳愈
又有昭王廟詩丘墳滿目衣冠盡城闕連雲
草樹荒猶有國人懷舊德一間茅屋祀昭王
一間茅屋暗塵埃香火凄涼幾奠杯故國到今如傳舍
後人復使後人哀
宋玉宅
在宜城縣
離騷經裏見文章水綠山青是楚鄉往事一場巫峽夢
秋風搖落在東墻
保漢公廟
在襄陽子城南世傳紀信忠義祠今為州之
城隍
將將提兵氣自揚一朝翻為沐猴忙得從虎口抽身去
不必雷霆怒假王
鄼城
蕭何初封在谷城縣西漢功臣表高祖六年
十二月甲申封曹參以正月甲午封張良最
後封蕭何
誰是興劉第一功我侯只合最先封當時獵犬猶爭甚
得鹿權都在指蹤
三顧門
世傳襄陽水西門為三顧門先主自此三往
見武侯張參議水西門外公来處
將軍命駕出門西想見門從向日題山下卧龍誰說破
賞音元直在檀溪
注徐庶宅在檀溪之陽檀溪在襄陽西四里
隆中
諸葛亮宅在襄陽縣西二十里
一朝師出震關東料敵曹吳幾日功未畢將軍天下計
乾坤容易老英雄
關將軍廟
在襄陽南九里鳳林關
鼎足相吞勢未分誰能傾盖得將軍曹吳不是中原手
天下英雄有使君
鹿門山
有龐德公宅在襄陽東南三十二里杜贈别
鄭鍊赴襄陽為於耆舊内試覓姓龐人
百年巢穴子孫安十日長聞九日閑說破姓名人不識
鹿門山是德公山
注杜詩昔者龐德公未曾入州府襄陽耆舊間處士節
獨苦
龐士元宅
在襄陽
鷹自養来飢肯去龍從卧後顧須頻到頭驥足非難展
祇在當時駕馭人
徐庶宅
在檀溪之陽習鑿齒與謝安書云游目檀溪
念崔徐之交
誰知方寸去留初盡把功名付葛廬舉目檀溪人不見
空傳谷隠念交書
注先主率其衆南行諸葛亮徐庶並從曹公追獲庶
母庶辭先主曰方寸亂矣請從此别
劉表祠
祠前有墓在府城東門内
天運端能卧可收江山形勢數荆州當時若聽韓嵩策
那得曹瞞享士牛
注曹操與袁紹相持於官渡韓嵩說表起乘其弊不
然則以州附曹公今曹公先舉袁紹然後稱兵以向
江漢將軍必不能禦表不從操征表表病死表之子
琮竟以荆州降
谷隠山
衮斧留心漢晉間豈期谷隠避名難一人有半隨秦去
不得相離釋道安
注是時桓温覬覦非望習鑿齒著漢晉春秋以裁正
之後以脚疾廢於里巷襄陽䧟於苻堅堅素聞其名
與道安堅俱輿而致焉與諸鎮書昔晉平吳得二陸
今獲士才一人有半耳俄以疾歸襄陽
龐公祠
唐龐藴也祠在鹿門山本自衡山得馬大師
法来隠張參議家池龍種去無蹤珍重龐公
似德公龐德公宅在鹿門山
踏破衡山急急回鳳林盡是漉籬材大家了得無生著
傾出團圞話裏来
注張參議擺盡世緣空所有誰知佛法異還同丹霞
不用傳心印靈照端能繼父風
鳳林
孟浩然故居在襄陽縣南十里
天寶詩人去却回果曾北闕上書来若為耆舊無新語
明主何曾棄不才
注張參議有朝宗強欲相牽率豈識先生玩世心
斬蛟渚
晉鄧遐為太守襄陽城北沔水中有蛟常為
人害遐拔劒入水斬之而去
久憤汗干投水俗近憂泉室泣珠人到頭不是池中物
血濺驚波劒有神
夫人城
在今襄陽西北一里苻丕之攻朱序也其母
韓深識兵勢自登城履行謂西北角當先受
弊遂領百餘婢并城中女丁於其角斜築城
二十餘丈寇力攻西北角果挫衂而退襄陽
號曰夫人城
見說韓門素識兵故知西北勢先傾未應有子如豚犬
何在夫人自築城
注張參議五申下令吳姬肅三遂無譁魯築城
誡虎碑
宋傳僎字子成為襄陽令有善政縣多虎僎
常追虎入城誡勵虎去不復為害邑人為立
碑
未除不必煩周處欲刺何須待卞莊入市如羊聽命去
至今無害到襄陽
注張參議應無白額煩周處解使於菟字子文
杜甫故里
杜易簡預之遠裔有從弟曰審言生子閑閑
生甫世居襄陽甫徙家鞏縣
不知故隠幾時離天寶年間處處詩過客不須尋世譜
萬山山下看沈碑
按杜詩吾家碑不昧王氏井依然注杜預沈碑峴山
之下
尹氏一門四闕
在襄陽縣東南三里唐尹怦有父曰嗣宗居
喪逾禮貞觀中旌表怦年十三竭力就養父
卒負土成墳紫芝産墓側天子下詔稱揚龍
朔中刺史改其閭曰南陔里子慕先孫仁恕
皆著孝行萬歲通天中繼被寵褒一門四闕
張柬之張九齡為之記贊歐陽文忠公集古
錄言之甚詳
萱堂猶是忘憂地烏屋相傳反哺恩一叚家風誰出自
千年鼻祖守關門
注東坡尹可元詩千年鼻祖守關門
武安君廟
祠白起在南漳縣
歸去咸陽是老頭如何此地肯重游分明祀典無交涉
只合英靈在杜郵
修褉亭
在峴山半王子年拾遺記云江漢之人思周
昭王至春上巳袚褉集王祠下如屈原故事
相喚相呼上巳游國人無日不思周近来烽火遭三月
那得閑杯逐水流
漢隂臺
在宜城西三十步莊子子貢過漢隂見一丈
人方將為圃鑿隧而入井抱甕而出灌用力
甚多而見功寡子貢曰有械於此夫子不欲
乎鑿木為機後重前輕挈水若抽其名為橰
為圃者笑曰有機械者必有機事有機事者
必有機心機心存於胸中則純白不傋神生
不定吾非不知羞而不為也
怪来賜也多言甚笑倒忘機老漢陰巧拙大都歸一溉
寧教勞力莫勞心
善謔驛
在宜城縣驛前有淳于髠墓
皆因盂酒與豚腣致使他鄉笑滑稽無限驛亭来往客
獨言齊贅不歸齊
滄浪歌
屈原既放游于江潭漁父見之鼓枻而歌曰
滄浪之水清兮可以濯我纓
江上揚揚一棹波衆中清濁笑懷沙不知歌後滄浪曲
却入騷人屈宋衙
競渡
屈原以五月五日赴汨羅土人追至洞庭湖
大舟小莫得濟者乃歌曰何由得渡湖自此
習以相傳為之戲
憔悴沉湘楚大夫魂招魚腹肯来無至今江上漁歌在
尚問何由得渡湖
抱玉巖
在南漳縣卞和得玉於此以進楚王王以為
詐刖其足乃抱璞泣於荆山
特特来從抵鵲山一心都在獻芹間非關楚國真難辨
舉世人皆厭等閑
習家池
即高陽池也在峴山南百步水經云沔水東
入襄陽習郁池内郁依范蠡養魚法作大陂
列植竹木游燕之名處也
日日山公載酒過醒時常少醉時多兒童拍手闌街笑
驚破滄浪一曲歌
的顱溪
本名檀溪在襄陽西四里劉表因會取劉備
備潛遁所乘馬名的顱走堕檀溪中備急曰
的顱可努力的顱一踊三丈渡中流而追者
至
得雨蛟龍未易圖枉勞木禺用機謨死生畢竟誰堪託
今日纔方見的顱
按東漢劉表本傳云表欲卧收天運其猶木禺之於
人也注云如刻木為人無所知也前書有木禺龍音
義云禺寄也寄形於木元具反張參議云垓下衆傾
騅不逝合肥橋徹騎能飛孫權征合肥為張遼所襲
權乘駿馬上津橋橋巳徹板着鞭超渡至今合肥名
曰飛騎橋
作樂山
酈道元注云昔諸葛亮好為梁父吟每所登
游俗以作樂山名之今在襄陽西北二十里
悠悠曾不倦登臨眼底何人為賞音白雪一歌猶掩耳
安知梁父是龍吟
冠盖里
漢靈帝時宜城太山廟有四郡守七都尉二
卿五侍中一黃門侍郎三尚書六刺史朱軒
高盖同日會於山下荆州刺史劉表行部見
之甚歡歎其豪盛乃題道口亭為冠盖里刻
石銘之
道口亭前多貴游一時来往亦風流若能共畫安劉計
豈獨英雄記裏收
呼鷹臺
在襄陽縣東七里高三丈表性好鷹常登此
臺歌野鷹来曲臺之側有司馬徽龐統二宅
英豪並起望人才底事將軍謾築臺倘使曹公肉能飽
如何喚得野鷹来
注曹公曰養士如養鷹飢即為人用飽則揚去
仲宣井
在萬山王仲宣故宅郭帥果移井欄於戎司
其後破碎埋沒李帥奕收拾補甃置之便坐
側稽考古今歲月為之記
試看汲古幾何深猶有餘波慰渴心誰把石欄移便坐
並鄰又得一繁欽
按耆舊傳王粲與繁欽並鄰同井杜甫詩云應同王
粲宅留井峴山前張云繁欽有識還歆羨
兹樓
王粲樓按襄陽雜詠題曰兹樓盖取粲登樓
賦所謂登兹樓以四望兮襄陽志亦因之而
樓不存
見說襄陽有古風可憐耆舊老無功當年漢主龍興地
盡在登樓四望中
墮淚碑
在南峴山上
憤深藉舘年年祭痛切夷陵歲歲祠不見征南遺愛地
至今淚墮峴山碑
注伍員破楚鞭尸藉舘郢中立廟今自湖北至淮西
故楚之地處處有祠白起伐楚燒先王墓夷陵宜城
有白起堰灌城中死者流東陂臭聞遠近號曰臭陂
沈碑
在萬山下杜元凱刻石為二碑紀其勲績一
沈萬山之下一立峴山之上
中原人物老書生塞破乾坤萬古名俗子不知碑尚在
一朝南渡愧荒傖
晉栢
在南峴山上即晉人所植下有小石題刻柯
榦如鐵
亭亭霜榦上參天色黛皮蒼老更堅當日不知誰手植
到今人與樹千年
文選樓
在子城南門按祥符圖經云梁昭明太子於
此樓撰文選聚才人賢士劉孝威等一十餘
人資給豐厚日設珍饌諸才子號曰高齊學
士又云世傳文選成樓下所棄書與樓齊
朝朝暮暮蠧書魚選盡人間得意書常恐不能精此理
秪緣老杜近樓居
注杜詩熟精文選理又眼前文字積如山想見中間
筆削難一自登樓開卷後滿天依舊斗星寒
解佩渚
在襄陽西十里北臨沔水有曲隄按郡國志
鄭交甫至漢臯臺下遇二女佩二大珠交甫
求之二女解佩行數里二女及珠俱失
相遇江臯事頗竒一雙佩解去還遺未能南國無游女
詠取周人漢廣詩
弄珠灘
楚俗以嬉游為事襄沔記歲以正月二十一
日二十二日謂之天地穿日移市於城北津
弄珠灘按南都賦云游女弄珠於漢臯之曲
江沙一日蚌胎虚游女爭誇掌上珠美化不將風俗禁
他年恐作媚川都
注襄陽志云楚女於弄珠灘尋水竅石穿簮於釵上
帶歸又云楚俗三月游南山諸寺移市於山夀寺四
月八日罷游謂之辭山
金沙泉
在宜城縣東一里造酒絶美世謂宜城春又
云竹葉杯
何處山泉味最佳從来獨說有金沙楚人遍地宜城酒
莫著淄澠誑易牙
涌月亭
在南峴山
徘徊亭下晚相宜月與高人本有期不比尋常三五夜
十分圓後是来時
七言絶句集古
南游
一片歸心白羽輕(高蟾)一場春夢不分明(張泌)
東風二月淮隂郡(劉商)總是關山離别情(王昌齡)
自遣
南路蹉跎客未回(樊晃)山桃野杏兩三裁(雍陶)
逢春漸覺飄蓬苦(才調集)更向花前把一杯(嚴憚)
雨後出郊
柳塘煙起日西斜(鮑溶)馬踏春泥半是花(竇鞏)
何處最傷游客思(武元衡)綠陰相間兩三家(司空圖)
寒食
閑身行止屬年華(薛能)故國春歸未有涯(司空圖)
一樹梨花一溪月(才調集)不知墻外是誰家(郎士元)
寒食席次
鞦韆打困解羅裙(韓偓)把酒相看日又曛(韋莊)
處士不知巫峽夢(蓮花妓)春来猶見伴行雲(韋氏子)
郭外
寒食悲看郭外春(雲表)數聲鴉噪日將曛(潘閬)
山中舊宅無人住(戴叔倫)一樹繁花傍古墳(盧綸)
小桃
桃花依舊笑春風(崔護)悵望無人此醉同(趙嘏)
應是夢中飛作蝶(吕温)樹頭樹底覓殘紅(王建)
看花
兩岸山花似雪開(劉禹錫)開時莫放豔陽回(李商隠)
明朝擕酒猶堪賞(李涉)雨漲春流隔往来(劉商)
感花
無人不道看花回(劉禹錫)猶憶紅螺一兩杯(陸龜蒙)
曾是管絃同醉伴(趙嘏)来時歡笑去時哀(韋冰)
惜花
花樹流鶯日過遲(武元衡)少年爭惜最紅枝(崔塗)
何人盡得天生態(薛能)為報東風且莫吹(李涉)
又
繡軛香韉夜不歸(崔塗)看花只恐看来遲(韓偓)
今朝幾許風吹落(楊巨源)多在青苔少在枝(崔櫓)
暮春
一年春色負歸期(韓偓)綠葉成陰子滿枝(杜牧)
公子王孫莫来好(韓琮)如今不似洛陽時(崔櫓)
送春
可憐寥落送春心(高駢)負郭依山一徑深(李涉)
燕子不歸花著雨(韓偓)小溪猶憶去年尋(山谷)
又
二月已破三月来(杜子美)常嗟物候暗相催(樊晃)
幾時心緒渾無事(李商隠)終日傳杯不放杯(山谷)
遣興
讀徹閑書弄水回(趙嘏)綠楊移傍小庭栽(成文)
閉門盡日無人到(韋莊)便有春光四面来(邵謁)
下樓
繡簾珠戸未曾開(東坡)却向春風領恨回(李山甫)
行到中庭數花朵(劉禹錫)遥聞語笑自空来(李端)
招飲
當時朝士已無多(劉禹錫)故里心期柰别何(羊士諤)
不用凭欄苦回首(杜牧)且来花裏聽笙歌(東坡)
春感
歲歲無如老去何(劉長卿)東城南陌強經過(謝皎然)
不知誰唱歸春曲(曹唐)斷得人腸不在多(王建)
春怨
己恨東風不展眉(段成式)落花惆悵滿塵衣(趙渭南)
與君試向江邊覓(東坡)贏得悽涼索漠歸(吳融)
約同歸
故國煙花想已殘(盧弼)浮生各自繫悲歡(司空圖)
青山一道同雲雨(王昌齡)步步相㩦不覺難(劉禹錫)
江村
夜添山雨作江聲(羊士諤)綠暗紅藏江上村(韋莊)
何處人間似仙境(劉禹錫)寥寥一犬吠桃源(劉長卿)
送客之江陵
獨上江樓思渺然(趙渭南)故人去後絶朱絃(山谷)
西南一望和雲水(竇鞏)入郭登橋出郭船(羅隠)
贈别
蕭蕭落葉送殘秋(權德輿)樓上黃昏欲望休(李商隠)
滿目暮雲風捲盡(陸龜蒙)亭亭孤月照行舟(盖嘉運)
又
洞庭風軟荻花秋(鄭德璘)客散江亭雨未休(岑參)
南去北来人自老(杜牧)此中離恨兩難收(魏野)
又
誰家紅袖倚江樓(杜牧)白祫行人又遠游(陸龜蒙)
今夜不知何處泊(權德輿)青山萬里一孤舟(劉長卿)
秋懷
八月霜飛柳遍黃(盧弼)鳥鳴山舘客思鄉(薛逢)
十年馬足知多少(雍陶)地角天涯不是長(張建封妾)
洛中
洛陽猶自有殘春(劉禹錫)水北原南草色新(張籍)
山酒一巵歌一曲(許渾)不能回避看花塵(趙渭南)
洛中感舊
千里江山一夢回(盧中)悔緣名利入塵埃(雍陶)
年光到處皆堪賞(令狐楚)誰與愁眉唱一杯(山谷)
席上
春風寂寞旆旌回(武元衡)兩度天涯地角来(雍陶)
重到笙歌分散地(杜牧)與人頭上拂塵埃(李山甫)
憶昔
憶昔爭游曲水濱(王駕)當軒下馬入錦茵(杜子美)
如今不似時平日(王建)風起楊花愁殺人(李益)
送客之荆南
千山紅樹萬山雲(韋莊)山鳥江楓得雨新(雍陶)
我自飄零是羇旅(東坡)不堪仍送故鄉人(顧非熊)
南征
兩行旌旆接揚州(李涉)烽火城西百尺樓(王昌齡)
九姓如今盡臣妾(趙嘏)青天猶列舊旄頭(汪遵)
老將
蓬根吹斷鴈南翔(盧弼)曉鼓鐘中兩鬢霜(趙嘏)
獨倚關亭還把酒(杜牧)不堪秋氣入金瘡(盧綸)
又
憐君一見一悲歌(劉長卿)破虜曾輕馬伏波(趙嘏)
今日寶刀無殺氣(朱沖和)太平功業在山河(吳融)
又
門前不改舊山河(趙渭南)淚落燈前一曲歌(李羣玉)
更把玉鞭雲外指(韋莊)只緣君處受恩多(朱沖和)
感征夫家
臂上彫弓百戰勲(王維)居延城外又移軍(令狐楚)
不知萬里沙場苦(高駢)猶自笙歌徹曉聞(王建)
從軍
萬里還鄉未到鄉(盧綸)受降城外月如霜(李益)
誰家營裡吹羌笛(盖嘉運)不是愁人也斷腸(戴叔倫)
聞角
鐵馬狐裘出漢營(常建)瘴雲深處守孤城(劉禹錫)
無端遇著傷心事(吳融)鳴軋江樓角一聲(杜牧)
聞笛
山頭烽火水邊營(来鵠)祗有牛羊與馬羣(盖嘉運)
羌笛何須怨楊柳(王之渙)忍教嗚咽夜長聞(趙嘏)
漢女
大邊物色更無春(盖嘉運)碧玉芳年事冠軍(楊巨源)
人世死前惟有别(李商隠)陽臺去作不歸雲(趙渭南)
有别
長對春風拂淚㾗(才調集)殷紅馬上石榴裙(張諤)
無端更唱關山曲(王表)哀怨教人不忍聞(盖嘉運)
怨别
書来未報幾時還(竇鞏)終日昏昏醉夢間(李涉)
别易會難長自歎(韓偓)不堪重過望夫山(真氏)
寄遠
桃李年年上國新(李益)單于鼓角隔山聞(馬逢)
一行書信千行淚(王駕)不是思君是恨君(武元衡)
恨别
悽悽長是别離情(韋莊)冰簟銀牀夢不成(温庭筠)
昨夜秋風今夜雨(盧綸)篝燈愁泣到天明(韓偓)
又
君問歸期未有期(李益)邇来中酒起常遲(韋莊)
山長水遠無消息(李涉)指點庭花又過時(韓偓)
感舊
流鸎驚起不成棲(陸龜蒙)入到繁華夢覺時(崔塗)
人面只今何處在(崔護)魏公懷舊嫁文姬(舒元)
又
碧欄干外繡簾垂(韓偓)曾識雲仙至小時(李涉)
見我佯羞頻照影(李商隠)滿頭猶自插花枝(劉德)
又
九陌初晴處處春(趙渭南)日高深院斷無人(李商隠)
尊前花下長相見(劉夢得)宋玉東家是舊隣(王碩)
代送别
隴上流泉隴下分(崔涯)自隨征鴈過寒雲(李涉)
人生適意無南北(王介甫)莫向陽臺夢使君(戎昱)
悼征婦
萬里行人尚未還(儲嗣宇)百年多在别離間(盧綸)
當時驚覺高唐夢(李涉)為雨為雲過别山(李弄玉)
春夜
春風二月落花時(武元衡)憶得前年君寄詩(崔道)
共道人家惆悵事(牛僧孺)向燈彎盡一雙眉(韓偓)
睡起
萬轉千回懶下床(崔氏)不辭鶗鴂妬年芳(李商隠)
酷憐一覺平明睡(羅隠)枕破施朱隔宿粧(薛能)
無睡
江南江北望烟波(劉禹錫)顰黛低紅别怨多(李羣玉)
盡日傷心人不見(許渾)卧来無睡欲如何(李商隠)
謾書
巳共紅塵跡漸疎(李九齡)畫簷愁見燕歸初(徐凝)
無端有寄閑消息(杜牧之)腸斷蕭娘一紙書(崔氏)
寄情
年光空感疾如流(吳商誥)同向春風各自愁(李商隠)
有境牽懷人不會(齊已)落花深處指高樓(權德輿)
又
曾留宋玉舊衣裳(李羣玉)雲雨巫山枉斷腸(李太白)
不為傍人羞不起(西廂崔)夜来新惹桂枝香(裴思謙)
又
寂寥滿地落花紅(京兆女子)獨倚欄干花露中(趙嘏)
征客未来音信斷(張汯)年年回首泣春風(王條)
秋夜
擲却風光憶少年(顧況)多情信有短因緣(鮑生妾)
欲知此恨無窮處(羅蚪)星落銀河月半天(趙象)
有感
風輕簾幕燕爭飛(才調集)到處煙花恨别離(韋莊)
倚柱尋思倍惆悵(張泌)映人勻却淚胭脂(韓偓)
戲答
公子王孫逐後塵(崔郊)近来方解惜青春(鄭谷)
春心不愜空歸去(滕傅嗣)長伴吹簫别有人(劉禹錫)
戲遣
雨散雲收一餉間(真氏)不知何處入空山(盧綸)
慇懃好取襄王意(戎昱)下蔡城危莫破顔(李商隠)
又
枉破陽城十萬家(李商隠)門前初下七香車(王維)
自緣今日人心别(鄭都官)隔坐剛抛荳蔲花(軍倅)
偶見
莫愁還自有愁時(李商隠)眉斂春山知為誰(東坡)
含淚向人羞不語(崔涯)芙蓉頭上綰青絲(李涉)
又
滿身花影倩人扶(陸龜蒙)清潤潘郎玉不如(楊巨源)
畢竟多情何處好(韋莊)庾樓明月堕雲初(趙渭南)
又
雲髻朝来不欲梳(徐凝)娉娉嫋嫋十三餘(杜牧之)
分明記得曾行處(方干)看遍花枝盡不如(趙嘏)
聽歌
清歌空得隔花聞(楊巨源)寂寞堂前日又曛(趙嘏)
共待夜深聽一曲(戴叔倫)女兒絃管弄參軍(薛能)
寄懷
愁雲漠漠草離離(竇庠)去國還家一望時(韓琮)
幾度相思不相見(武元衡)雪中梅下與誰期(李商隠)
秋怨
且將團扇暫徘徊(王昌齡)淚滴閑階長綠苔(鄭谷)
春色似憐歌舞地(姚合)不論時節遣花開(東坡)
悲故宫人
雲惨煙愁苑路斜(孟遲)宫鸎銜出上陽花(雍陶)
朱鉛滴盡無心語(張祐)生死深恩不到家(竇鞏)
懷古
暮雲宫闕古今情(韓琮)芳草長含玉輦塵(韓偓)
春意自知無主惜(崔櫓)落花猶似堕樓人(杜牧)
舊游
山南山北雨濛濛(韋莊)十載長安似夢中(李涉)
今日獨來張樂地(劉禹錫)故人墳樹五秋風(杜牧)
關中
嶽北秋空渭北川(司空圖)一村桑柘一村煙(韓偓)
行人莫訝頻回首(貫休)記得春深欲種田(薛能)
過梅溪舊居
遠到音書轉寂寥(徐凝)青山隠隠水迢迢(杜牧之)
村園門巷多相似(雍陶)花落梅溪雪未消(靈澈)
登山陽郡樓
將軍一去泣空營(乾符童謠)槐柳蕭疎遶郡城(羊士諤)
試上高樓望春色(李涉)落花流水嘆浮生(温庭筠)
王公樓上會飲
詩酒能消一半春(趙嘏)紫微才調復知兵(崔道融)
黃河九曲今歸漢(薛逢)獨上高樓故國情(羊士諤)
送客之南宫
蕭蕭風竹夜窗寒(武元衡)書劒催人不暫閑(杜巖)
對酒已成千里客(盧綸)斷腸聲裡唱陽關(李商隠)
答籌堂
一夕秋風白髮生(才調集)相思迢逓隔重城(李商隠)
前歡往恨分明在(韓偓)贏得青樓薄倖名(杜牧)
夜集
金鳳羅衣濕麝薰(韋莊)裝成掩泣欲行雲(戎昱)
傍人未必知心事(劉卓)一曲狂歌酒百分(高駢)
戲書
春風何處有佳期(武元衡)花滿西園月滿池(高駢)
料得也應憐宋玉(李商隠)東隣墻短不曾窺(段成式)
重九
事去人亡跡自留(劉長卿)白雲猶似漢時秋(岑參)
如今暫寄尊前笑(劉禹錫)明日黃花蝶也愁(東坡)
十日遣興
露葉如啼欲恨誰(劉禹錫)曉庭空遶折殘枝(鄭谷)
芳尊有酒無人共(趙嘏)卧看南山改舊詩(韋莊)
古城
東風漸急夕陽斜(朱鵠)馬上懷中盡落花(薛能)
腸斷入城芳草路(韋莊)孤煙起處是人家(東坡)
送行
天涯方歎異鄉身(韋莊)雲别青山馬踏塵(趙渭南)
欲問孤鴻向何處(李商隠)依依還似北歸人(東坡)
宫柳
寒食東風御柳斜(韓卻)輕盈嫋娜占年華(劉禹錫)
試看三月春殘後(李山甫)不見人煙空見花(韓偓)
對花
盡是劉郎去後栽(劉禹錫)為誰零落為誰開(嚴憚)
風流才子多春思(戴叔倫)半醉閑吟獨自来(高駢)
宿横望
遠上寒山石徑斜(杜牧之)月臨荒戍起啼鴉(高蟾)
故鄉今夜思千里(高適)每到花時不在家(張祜)
妓為尼
無地無媒只一身(趙渭南)蛾眉畫出月爭新(高駢)
春来削髮芙蓉寺(楊巨源)從此蕭郎是路人(崔郊)
新居
每憶雲山養短才(雍陶)蓬門今始為君開(杜子美)
落花寂寂黃昏雨(韋莊)依舊去年雙燕来(趙渭南)
寒食野外
浮雲飛盡日西頽(韋檢)莫向花前泣酒杯(趙嘏)
獨上郊原人不見(成文幹)野風吹起紙錢灰(吳融)
贈别
綠柳纔黃半未勻(楊巨源)㶚橋攀折一何頻(皇甫冉)
相逢且莫推辭酒(白樂天)明日忽為千里人(劉禹錫)
柳
還到春時别恨生(張泌)渭城朝雨浥輕塵(王維)
自家飛絮猶無定(羅隠)不解迎人只送人(皇甫冉)
惜春
自有林亭不得閑(温庭筠)長安豪貴惜春殘(東坡)
晚来風起花如雪(劉禹錫)為問無情歲月看(高蟾)
春望
半似羞人半忍寒(韓偓)風和時拂玉欄干(段成式)
門前不見歸軒跡(錢起)強把花枝冷笑看(張祜)
寒食夜雨
風景依稀似去年(趙渭南)鳥啼花發柳含烟(顧況)
夜深斜搭鞦韆索(韓偓)獨向簷牀看雨眠(雍陶)
早行
一聲歌盡各東西(趙渭南)花外煙濛月漸低(陸龜蒙)
馬上政吟歸去好(韋莊)山山樹裏鷓鴣啼(張籍)
過友人别墅
少游京洛共紅塵(李益)依舊瓊林照映人(山谷)
且向白雲求一醉(戴叔倫)麻衣草坐亦終身(靈澈)
不遇
来往風塵共白頭(戴叔倫)誰人肯向死前休(韓退之)
直教桂子落墳上(賈島)富貴何嘗潤髑髏(山谷)
又
豈有文章動聖君(丁謂)欲將書劒學從軍(温庭筠)
平生名利關身計(翁綬)執戟官資笑子雲(孫僅)
隠居
此去秦關路幾多(李商隠)中原無鹿海無波(吳融)
荷蓑不是人間事(李涉)造物小兒如子何(東坡)
訪隠者不遇
忽聞春盡強登山(李涉)却笑孤雲未是閑(施肩吾)
惆悵仙翁何處去(高駢)尋真不見又空還(韋應物)
懷韓居士
烏巾年少歸何處(姚合)陵谷依然世自移(李涉)
上天下地鶴一隻(高駢)還在人間人不知(東坡)
古道人
鶴骨飄飄紫府仙(東坡)香風引到大羅天(牛僧孺)
無人寂寂春山路(李羣玉)洞在清溪何處邊(張顛)
遊仙
霧為襟袖玉為冠(韓偓)委佩低簮彩仗間(劉禹錫)
上界真人足官府(韓退之)不如歸去舊青山(東坡)
李道者
麻衣年少雪為顔(施肩吾)聞說經旬不啟關(韓偓)
弄玉已歸蕭史去(趙嘏)洞門深鎻碧窗寒(高駢)
仙廟
桂冷松香十里間(康求)水晶如意玉連環(李商隠)
年年笑伴皆歸去(盧綸)門對寒流雪滿山(韋應物)
又
殿臺渾不似人寰(唐永)花態嬌羞月思閑(李涉)
高坐寂寥塵漠漠(劉禹錫)秋風落葉滿空山(謝皎然)
女仙臺
上青真子玉童顔(李涉)石座苔花自古班(王禹偁)
雲雨今歸何處去(竇庠)受人祭享占人山(郭震)
聽琴
蟬鬢慵梳倚帳門(劉卓)抱琴花夜不勝春(趙渭南)
不應更學文君去(李昌鄴)擬作梁園坐右人(劉禹錫)
重九日
二十餘年别帝京(劉禹錫)可能朝市汙高情(韓偓)
秋光何處堪消日(李汯)漫遶東籬嗅落英(東坡)
九日戲幕賓
一任斜陽送客愁(沈彬)邊鴻不到水南流(劉禹錫)
自從身逐征西府(張祜)破帽多情却戀頭(東坡)
晚菊
白露寒花自遶籬(羊士諤)從他桃李笑開遲(冉宗敏)
一年秋色吟中過(沈彬)門外重陽過不知(齊已)
十日對菊
籬菊香寒晚吹笙(孫僅)可憐榮落在朝昏(李商隠)
浮生也共花無别(杜光庭)不受陽和一點恩(李山甫)
梅
我今移爾滿庭栽(韋莊)不向東風怨未開(雍陶)
回首看花花欲盡(高駢)北人初識越人梅(東坡)
落梅
每到花時把酒杯(韓偓)暮天何處笛聲哀(趙渭南)
縱然一夜風吹去(司空文明)不恨凋零却恨開(杜牧之)
塞上
古溝芳草起寒雲(許渾)斷續鴻聲到曉聞(令狐楚)
萬里江山今不閉(李益)死生同恨舊將軍(高駢)
登樓
東池送客醉年華(吕温)獨倚危樓四望賖(李九齡)
日暮鳥啼人散盡(吳融)輕風細雨落殘花(武元衡)
花期不赴
雲泥豈合得相親(戎昱)還把閑吟慰病身(丁謂)
一種是春長富貴(杜子美)有愁人有不愁人(来鵬)
醉眠
糝逕楊花鋪白毡(杜子美)日西鋪在古苔邊(王建)
滿山明月東風夜(韓偓)留與遊人一醉眠(鄭谷)
山中偶得
棄擲功名脫履間(孫僅)東風吹雨過青山(盧綸)
行人莫話金章貴(鄭谷)久許孤雲作往還(義先)
夜飲
虛榻吟窗更待誰(王禹偁)酒無多少醉為期(東坡)
明朝騎馬搖鞭去(楊憑)會有求閑不得時(王建)
莊靖集卷六
