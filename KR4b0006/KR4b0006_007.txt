陸士衡文集卷第七
晉平原内史吳郡陸機士衡
樂府百年歌
樂府十首
折楊柳
邈矣垂天景壯哉奮地雷豐隆豈久響&KR0990;光但
西隤日落似有竟時逝恒若催仰悲朗月運坐
觀璇蓋廻盛門無再入衰房莫苦𨳩人生固巳
短出處鮮爲諧慨慨惟昔人興此千載懷升龍
悲絕處葛藟變條枚寤寐豈虚歎曾是感與摧
弭意無足歡願言有餘哀
鞠歌行(雜言)
朝雲升應龍攀乘風遠遊騰雲端鼓鐘歇豈自
歡急絃高張思和彈時希値年夙愆循已雖易
人知難王陽登貢公歡罕生旣没國子歎嗟千
載豈虚言邈矣遠念情愾然
當置酒
置酒宴佳賓瞻眺臨飛觀絕嶺隔丈餘長嶼橫
江半日色花上綺風光水中亂三益旣葳蕤四
始方葱粲
健伃怨
健伃去辭寵淹畱終不見寄情在玉階託意唯
團扇春苔暗階除秋草蕪高殿昏黃履綦絕愁
來空雨面
燕歌行
四時代序逝不追寒風習習落葉飛蟋蟀在堂
露盈墀念君客遊苦恒悲君何緬然久不歸賤
妾悠悠心無違白日旣没明燈輝夜禽赴林匹
鳴棲雙鳩關關宿河湄憂來感物涕不晞非君
之念思爲誰離别何早會何遲
悲哉行
萋萋春草生王孫猶有情差池鷰始飛夭䙚桃
始榮灼灼桃悅色飛飛鷰弄聲檐上雲結隂澗
下風吹清幽樹雖改觀終始在初生松蔦歡蔓
延樛葛欣纍縈眇然游宦子晤言來未并鼻感
改朔氣心傷變節榮侘傺豈徒然澶漫絕音形
風來不可託鳥去豈爲聽
梁甫吟
玉衡固巳驂羲和若飛凌四運循環轉寒暑自
相承冉冉年時暮迢迢天路徵招搖東北指大
火西南昇悲風無絕響玄雲互相仍豐水憑川
結零露彌天凝年命特相逝慶雲鮮克乘履信
多愆期思順焉足憑慷慨臨川響非此孰爲興
哀吟梁甫顚慷慨獨撫&KR0574;
董桃行
和風習習薄林柔條布葉垂隂鳴鳩拂羽相尋
倉庚喈喈弄音感時悼逝傷心日月相追周旋
萬里倏忽幾年人皆冉冉西迁盛時一往不還
慷慨乖念悽然昔爲少年無憂常恡秉燭夜遊
翩翩常征何求于今知此有由但爲老去年遒
盛固有衰不疑長夜冥冥無期何不驅馳及時
聊樂永日自怡賫此遺情何之人生居世爲安
豈若及時爲歡世道多故萬端憂慮紛錯交顔
老行及之長歎
月重輪行
人生一時月重輪盛年安可侍月重輪吉凶倚
伏百年莫我與期臨川曷悲悼兹去不從肩月
重輪功名不勖之善哉古人揚聲敷聞九服身
名流何穆旣自才難旣嘉運亦易愆俛仰行老
存没將何所觀志士慷慨獨長歎獨長歎
日重光行
日重光柰何天廻薄日重光冉冉其遊如飛征
日重光今我日&KR0990;&KR0990;之盛日重光倏忽過亦安
停日重光盛往衰亦必來日重光譬如四時固
恒相催日重光惟命有分可營日重光但惆悵
才志日重光身殁之後無遺名
挽歌三首
卜擇考休貞嘉命咸在兹夙駕驚徒御結轡頓
重基龍㡛被廣柳前驅矯輕旗殯宫何嘈嘈哀
響沸中闈中闈且勿讙聽我薤露詩死生各異
倫祖載當有時舍爵兩楹位啓殯進靈轜飲餞
觴莫舉出宿歸無期帷袵曠道影棟宇與子辭
周親咸犇湊友朋自遠來翼翼飛輕軒駸駸策
素騏按轡遵長薄送子長夜臺呼子子不聞泣
子子不知歎息重櫬側念我疇昔時三秋猶是
收萬世安可思殉没身易亡殺子非所能含言
言哽噎揮涕涕流離
流離親友思惆悵神不泰素驂佇轜軒玄駟騖
飛蓋哀鳴興殯宫廻遲悲野外魂輿寂無響但
見冠與帶備物象平生長旌誰爲旆悲風徽行
軌傾雲結流靄振策指靈丘駕言從此逝
重阜何崔嵬玄廬竄其間旁薄立四極穹隆放
蒼天側聽隂溝涌卧觀天井懸廣宵何寥廓大
暮安可晨人往有返歲我行無歸年昔居四民
宅今託萬鬼隣昔爲七尺軀今成灰與塵金玉
素所佩鴻毛今不振豐肌饗螻蟻妍姿永夷氓
壽堂延魑魅虚無自相賓螻蟻爾何怨魑魅我
何親拊心痛荼毒永歎莫爲陳
百年歌十首
一十時顔如蕣&KR0990;&KR0929;有暉體如飄風行如飛孌
彼孺子相追隨終朝出遊簿暮歸六情逸豫心
無違清酒漿炙柰樂何清酒漿炙柰樂何
二十時膚體彩澤人理成美目淑貌灼有榮被
服冠帶麗且清光車駿馬遊都城高談雅步何
盈盈清酒漿炙柰樂何清酒漿炙柰樂何
三十時行成名立有令聞力可扛鼎志干雲食
如漏巵氣如熏辭家觀國綜典文高冠素帶煥
翩紛清酒漿炙柰樂何清酒漿炙柰樂何
四十時體力克壯志方剛跨州越郡還帝鄕出
入承明擁大璫清酒漿炙柰樂何清酒漿炙柰
樂何
五十時荷旄仗節鎮邦家鼓鐘嘈囋趙女歌羅
衣綷粲金翠&KR0990;言笑雅舞相經過清酒漿炙柰
樂何清酒漿炙柰樂何
六十時年亦耆艾業亦隆驂駕四牡入紫宫軒
冕納那翠雲中子孫昌盛家道豐清酒漿炙柰
樂何清酒漿炙柰樂何
七十時精爽頗損膂力愆清水明鏡不欲觀臨
樂對酒轉無歡攬形羞髮獨長歎
八十時明已損目聦去耳前言往行不復紀辭
官致祿歸桑梓安居駟馬入舊里樂事告終憂
事始
九十時日告耽瘁月告衰形體雖是志意非多
言謬誤心多悲子孫朝拜或問誰指景玩日慮
安危感念平生淚交揮
百歲時盈數巳登肌肉單四支百節還相患目
若濁鏡口垂涎呼吸嚬蹙反側難茵褥滋味不
復安
秋胡行
道雖一致塗有萬端吉凶紛藹休咎之源人鮮
知命命未易觀生亦何惜功名所歎
順東西門行
日出西門望天庭陽谷旣虚崦嵫盈感朝露悲
人生逝者若斯安得停桑樞戒蟋蟀鳴我今不
樂歲聿征迨未年莫及世平置酒高堂宴友生
激朗笛彈哀箏取樂今日盡歡情
上留田行
嗟行人之藹藹駿馬陟原風馳輕舟汎川雷邁
寒往暑來相尋零雪霏霏集宇悲風徘徊入襟
歲&KR0990;冉冉方除我思纏綿未紓感時悼逝悽如
隴西行
我靜而鏡民動如烟事以形兆應以象懸豈曰
無才世鮮興賢
駕言出北闕行
駕言出北闕躑躅遵山陵長松何鬱鬱丘墓互
相承念昔徂殁子悠悠不可勝安寢重冥廬天
壤莫能興人生何所促忽如朝露凝辛苦百年
間戚戚如履冰仁知亦何𥙷迁化有明徵求仙
鮮克仙太虚不可凌良會罄美服對酒宴同聲
太山吟
太山一何高迢迢造天庭峻極周巳遠曾雲鬱
冥冥梁甫亦有舘蒿里亦有亭幽塗延萬鬼神
房集百靈長吟太山側慷慨激楚聲
櫂歌行
遲遲暮春日天氣柔且嘉元吉隆初巳濯穢遊
黃河龍舟浮鷁首羽旗垂藻葩乘風宣飛景逍
遥戲中波名謳激清唱榜人縱棹歌投綸沉洪
川飛繳入紫霞
東武行吟
投跡短世間高步長生闈濯髮冐雲冠洗身被
羽衣飢從韓衆餐寒就佚女棲
飲酒樂
蒲萄四時芳醇瑠璃千鍾舊賓夜飲舞遲銷燭
朝醒弦促催人
陸士衡文集卷第七
