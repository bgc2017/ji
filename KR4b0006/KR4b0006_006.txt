陸士衡文集卷第六
晉平原内史吳郡陸機士衡
擬古十二首樂府十七首
擬古十二首
擬行行重行行
悠悠行邁遠戚戚憂思深此思亦何思思君徽
與音音徽日夜離緬邈若飛沉王鮪懷河岫晨
風思北林遊子眇天末還期不可尋驚颷褰反
信歸雲難寄音佇立想萬里沈憂萃我心攬衣
有餘帶循形不盈衿去去遺情累安處撫清琴
擬今日良宴會
閑夜命懽友置酒迎風館齊僮梁甫吟秦娥張
女彈哀音繞梁宇遺響入雲漢四座咸同志羽
觴不可筭高談一何綺蔚若朝霞爛人生無幾
何爲樂常苦晏譬彼伺晨鳥揚聲當及旦曷爲
恒憂苦守此貧與賤
擬迢迢牽牛星
昭昭清漢暉粲&KR1662;光天步牽牛西北廻織女東
南顧華容一何冶揮手如振素怨彼河無梁悲
此年歲暮跂彼無良緣睆焉不得度引領望大
川雙涕如霑露
擬涉江采芙蓉
土山采瓊蘂穹谷繞芳蘭采采不盈掬悠悠懷
所歡故鄕一何曠山川阻且難况思鍾萬里躑
躅獨吟歎
擬青青河畔草
靡靡江蘺草熠燿生河側皎皎彼姝女阿郍當
軒織粲&KR1662;妖容姿灼灼美顔色良人遊不歸偏
棲獨隻翼空房來悲風中夜起歎息
擬明月何皎皎
安寢北堂上明月入我牖照之有餘輝攬之不
盈手凉風繞曲房寒蟬鳴高柳踟蹰感節物我
行永巳久遊宦會無成離思難常守
擬蘭若生朝陽
嘉樹生朝陽凝霜封其條執心守時信歲寒終
不彫美人何其曠灼灼在雲霄隆想彌年月長
嘯入飛颷引領望天末譬彼向陽翹
擬青青陵上栢
苒苒高陵蘋習習隨風翰人生當幾時譬彼濁
水瀾戚戚多滯念置酒宴所歡方駕振飛轡遠
遊入長安名都一何綺城闕鬱盤桓飛閣纓虹
帶層臺冐雲冠高門羅北闕甲第椒與蘭俠客
控絕景都人驂玉軒遨遊放情願慷慨爲誰歎
擬東城一何高
西山何其峻層曲鬱崔嵬零露彌天墜蕙葉憑
林衰寒暑相因襲時逝忽如頽三閭結飛轡大
耋嗟落暉曷爲牽世務中心若有違京洛多妖
麗玉顔侔瓊蕤閑夜撫鳴琴惠音清且悲長歌
赴促節哀響逐高徽一唱萬夫歎再唱梁塵飛
思爲河曲鳥雙游灃水湄
擬西北有高樓
高樓一何峻迢迢峻而安綺窗出塵冥飛陛躡
雲端佳人撫琴瑟纖手清且閑芳氣隨風結哀
響馥若蘭玉容誰能顧傾城在一彈佇立望日
&KR0628;躑躅再三歎不怨佇立久但願歌者歡思駕
歸鴻羽比翼雙飛翰
擬庭中有奇樹
歡友蘭時往迢迢匿音徽虞淵引絕景四節逝
若飛芳草久已茂佳人竟不歸躑躅遵林渚惠
風入我懷感物戀所歡採此欲貽誰
擬明月皎夜光
歲暮凉風發昊天肅明明招搖西北指天漢東
南傾朗月照閑房蟋蟀吟戶庭翻翻歸鴈集嘒
嘒寒蟬鳴疇昔同宴友翰飛戾高冥服美改聲
聽居愉遺舊情織女無機杼大梁不架楹
樂府十七首
猛虎行
渴不飲盗泉水熱不息惡木隂惡木豈無枝志
士多苦心整駕肅時命杖策將遠尋飢食猛虎
窟寒棲野雀林日歸功未建時往歲載隂崇雲
臨岸駭鳴條隨風吟靜言幽谷底長嘯高山岑
急絃無懦響亮節難爲音人生誠未易曷云開
此袊眷我耿介懷俯仰愧古今
君子行
天道夷且簡人道嶮而難休咎相乘躡翻覆若
波瀾去疾苦不遠疑似實生患近火固宜熱履
冰豈惡寒掇蜂滅天道拾塵惑孔顔逐臣尚何
有棄友焉足歎福鍾恒有兆禍集非無端天損
未易辭人益猶可歡朗鑒豈遠假取之在傾冠
近情苦自信君子防未然
從軍行
苦哉遠征人飄飄窮四遐南陟五嶺巔北戌長
城阿谿谷深無底崇山鬱嵯峨奮臂攀喬木振
迹涉流沙隆暑固巳慘凉風嚴且苛夏條集鮮
藻寒冰結衝波胡馬如雲屯越旗亦星羅飛鋒
無絕影鳴鏑自相和朝飡不免胄夕息常負戈
苦哉遠征人撫心悲如何
豫章行
汎舟清川渚遥望高山隂川陸殊塗軌懿親將
遠尋三荆歡同株四鳥悲異林樂會良自古悼
别豈獨今寄世將幾何日吳無停隂前路旣巳
多後塗隨年侵促促薄暮景亹亹鮮克禁曷爲
復以兹曾是懷苦心遠節嬰物淺近情能不深
行矣保嘉福景絕繼以音
苦寒行
北遊幽朔城凉野多嶮難俯入窮谷底仰陟高
山盤凝冰結重磵積雪被長巒隂雲興嵓側悲
風鳴樹端不覩白日景但聞寒鳥喧猛虎憑林
嘯玄猿臨岸歎夕宿喬木下慘愴恒鮮歡渴飲
堅冰漿飢待零露飡離思固巳久寤寐莫與言
劇哉行役人慊慊恒苦寒
飲馬長城窟行
驅馬陟隂山山隂馬不前往問隂山候勁虜在
燕然戎車無停軌旌旆屢徂遷仰憑積雪嵓俯
涉堅冰川冬來秋未反去家邈以緜獫狁亮未
夷征人豈徒旋末德爭先鳴凶器無兩全師克
薄賞行軍没微軀捐將遵甘陳迹收功單于旃
振旅勞歸士受爵藁街傳
門有車馬客行
門有車馬客駕言發故鄕念君久不歸濡跡涉
江湘投𬒮赴門塗攬衣不及裳撫&KR0574;携客泣淹
淚叙溫凉借問邦族間惻愴論存亡親友多零
落舊齒皆彫喪市朝互遷易城闕或丘荒墳壟
日月多松栢鬱芒芒天道信崇替人生安得長
慷慨惟平生俛仰獨悲傷
君子有所思行
命駕登北山延佇望城郭㕓里一何盛街巷紛
漠漠甲第崇高闥洞房結阿閣曲池何湛湛清
川帶華薄邃宇列綺窗蘭室接羅幕淑貌色斯
升哀音承顔作人生誠行邁容華隨年落善哉
膏梁士營生奥且博宴安消靈根鴆毒不可恪
無以肉食資取笑葵與藿
齊謳行
營丘負海曲沃野爽且平洪川控河濟崇山入
高冥東被姑尤側南界聊攝城海物錯萬類陸
産尚千名孟諸吞楚夢百二侔秦京惟師恢東
表桓后定周傾天道有迭代人道無久盈鄙哉
牛山歎未及至人情爽鳩苟巳徂吾子安得停
行行將復去長存非所營
日出東南隅行(或日羅敷豔歌)
扶桑升朝暉照此高臺端高臺多妖麗濬房出
清顔淑貌耀皎日惠心清且閑美目揚玉澤蛾
眉象翠翰鮮膚一何潤秀色若可餐窈窕多容
儀婉媚巧笑言暮春春服成粲&KR1662;綺與紈金雀
垂藻翹瓊佩結瑶璠方駕揚清塵濯足洛水瀾
藹藹風雲會佳人一何繁南崖充羅幕北渚盈
軿軒清川含藻景高岸被華丹馥馥芳䄂揮泠
泠纖指彈悲歌吐清響雅舞播幽蘭丹唇含九
秋妍迹陵七盤赴曲迅驚鴻蹈節如集鸞綺態
隨顔變沈姿無定源俯仰紛阿那顧步咸可懽
遺芳結飛颷浮景映清湍冶容不足詠春游良
可歎
長安有狹邪行
伊洛有𡵨路𡵨路交朱輪輕蓋承華景騰步躡
飛塵鳴玉豈不儒憑軾皆俊民烈心厲勁秋麗
服鮮芳春余本倦游客豪彦多舊親傾蓋承芳
訊欲鳴當及晨守一不足矜𡵨路良可遵規行
無曠迹矩步豈逮人投足緒巳爾四時不必循
將遂殊塗軌要子同歸津
前緩聲歌
游僊聚靈族高會層城阿長風萬里舉慶雲鬱
嵯峨宓妃興洛浦王韓起太華北徵瑶臺女南
要湘川娥肅肅宵駕動翩翩翠蓋羅羽旗栖瓊
鸞玉衡吐鳴和太容揮高絃洪崖發清歌獻酬
旣已周輕舉乘紫霞揔轡扶桑技濯足湯谷波
清輝溢天門垂慶惠皇家
長歌行
逝矣經天日悲哉帶地川寸隂無停晷尺波豈
徒旋年往迅勁矢時來亮急弦遠期鮮克及盈
數固希全容華夙夜零體澤坐自捐兹物苟難
停吾壽安得延俛仰逝將過倏忽幾何間慷慨
亦焉訴天道良自然但恨功名薄竹帛無所宣
迨及歲未暮長歌承我閑
吳趨行
楚妃且勿歎齊娥且莫謳四坐並清聽聽我歌
吳趨吳趨自有始請從閶門起閶門何峨峨飛
閣跨通波重欒承游極回軒啓曲阿藹藹慶雲
被泠泠祥風過山澤多藏育士風清且嘉泰伯
導仁風仲雍揚其波穆穆延陵子灼灼光諸華
王迹隤陽九帝功興四遐大皇自冨春矯首頓
世羅邦彦應運興粲若春林葩屬城咸有士吳
邑最爲多八族未多侈四姓實名家文德熙淳
懿武功侔山河禮讓何濟濟流化自滂沱淑美
難窮紀商㩁爲此歌
塘上行
江籬生幽渚微芳不足宣被蒙風雲會移居華
池邊發藻玉臺下垂影滄浪泉霑潤旣已渥結
根奥且堅四節逝不處繁華難久鮮淑氣與時
隕餘芳隨風捐天道有遷易人理無常全男懽
智傾愚女愛衰避妍不惜微軀退但懼蒼蠅前
願君廣末光照妾薄暮年
悲哉行
游客芳春林春芳傷客心和風飛清響鮮雲垂
薄隂蕙草饒淑氣時鳥多好音翩翩鳴鳩羽喈
喈倉庚吟幽蘭盈通谷長秀被高岑女蘿亦有
託蔓葛亦有尋傷哉客遊士憂思一何深目感
隨氣草耳悲詠時禽寤寐多遠念𬗟然苦飛沉
願託歸風響寄言遺所欽
短歌行
置酒高堂悲歌臨觴人壽幾何逝如朝霜時無
重至華不再揚蘋以春暉蘭以秋芳來日苦短
去日苦長今我不樂蟋蟀在房樂以會興悲以
别章豈曰無感憂爲子忘我酒旣旨我肴旣臧
短歌有詠長夜無荒
陸士衡文集卷第六
