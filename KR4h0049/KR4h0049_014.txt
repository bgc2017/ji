赤城集卷十四
宋林表民編
桐山石橋記羅適
距縣東北隅半舍之近有聚落焉曰桐山而一谿經其
中谿亦因山而名按圖誌詰諸父老而皆莫究其所稱
謂之由每以霖雨暴㴻諸壑畢會則是谿漱齧堤址汹
汹不可禦昔為梁以木濟諸行者曾無期月之固由是
往來之人嘗病其涉邑姓有應氏名宗貴者實良民也
其先京洛人錢氏伯國始居於此亦有承制而為校書
郎者宗貴視昔橋之不能固而人病其涉也遂一日集
其族人與一鄉之強有力者議之曰橋之為患也如是
吾属餘金榖矣將焉為哉苟能置石而易之其利不亦
博乎諸君勖之於是各捐鏹以給其用召一釋子普寧
以督其役不踰月而橋成凡植柱二十有五鑱板二十
為錢緫五十萬一邑之老幼四方之商旅有過而觀者
莫不喜嘆之噫東臯野人世服農力穡而已非有文史
之教也非有法令之驅也其守鏹嗇粟以愚其子孫也
宜矣而能捐有餘之貲興無窮之利以起千萬人之喜
嘆者不其韙哉使之推大是心能擇子弟率親戚教之
以儒術已而成粹美之器中廉能之選俾德澤仁術有
所沾潤其為利也豈止若此而已哉彼之喜嘆者又豈
止千萬人哉邑之士民羅適嘉其存心也為之序其本
末而書其同議者之名氏則附于碑隂焉
重修桐山橋記唐仲友
淳熙辛丑歲余守天台既作浮梁有自四明來者曰水
無大小苟無阻咫尺千里寧海塗有二澗橋廢病涉能
復之乎余以救荒辭越明年邑民張潭以狀請曰邑有
桐山道士二橋將復之當得官為之主余喜問曰客告
我久病未能汝慨然當之此富人之美事能不作輟乎
對曰某非富室獨好周急食餓施棺顧惠尚狹今投老
若二橋復願畢矣余察其貌端而柔言寡以慤似表裏
相副意能成事者為出公錢十五萬榜募助役未幾余
解去越三載持邑符與吾里僧良又書來曰自經始連
歲歉竭力成桐山一橋曩許為某記敢以請且言橋故
以木不支朞月嘉祐中邑人應宗貴與其族更以石鄉
貢進士羅公適記之繼亦圮壊某相水勢不可與争架
木為飛橋如兵書所謂天潢者三節两重長七尋有六
尺覆以板甓甃其上翼以石欄岸高尋有七尺疊石各
廣九尋緫公用費千緡郡邑錢合十八萬民錢三十二
萬餘皆某力始於十年孟冬成於明年季春某志其二
幸一成余歎曰吾去郡意橋難就汝以家當郡邑豪民
之力以績於成可謂仁且勇矣古人有言以功濟人者
報以夀茲橋獨非濟人者乎徒出力猶當曰功况費財
汝惴惴以老為憂天獨無報乎汝年未也吾聞戰勇氣
一作再衰唯仁者之氣異於是利及於人中喜之氣自
倍桐山之利博矣吾猶以初約望汝則吾言於傳遠猶
信對曰謹受教因書以授之橋側有大松竒蹇如龍行
者游息亦道塗之勝當與橋相為久者
南塘記胡融
有宋南渡之明年吾大父自峽谿翦棘荆蓬藋始居此
斗指两辰越今二十有四閠矣蓋吾邑之山發源自鳥
石隆隆隐隠東行三四里始折旋而南故凡邑之公廨
與民之屋廬皆在爽塏環邑内外為陂池為沼沚者蓋
寡也胡子之居適當卧龍之脇其地形稍正其土之支
𣲖稍分其坳塹處稍有泉升高而望其坡陁之形或如
瓜蔓如博局如釵之折股度其勢可遏可截可瀦可滀
顧吾力未能也丁未之秋始羣役人轝壌而築之不踰
月而堤成一夕大雷雨里巷之水争相灌注詰朝門牆
之外高下皆水揚瀾起波匯為藪澤氣象如在明越苕
霅間也一年而荷生二年而魚肥三年而柳成四年而
鷗鳥馴五年而堤上之竹秀既而游者來漁者入滌者
至汲者集胡子與客常㳂堤而行折荷弄流渺然起江
海之想夫一水之縱廣不能十數丈視三江五湖財一
席爾而胡子侈然自大詎不陋哉蓋天下之理巨細廣
狹皆生乎人之心逹乎此者閬崑近在於蓬室一闥室
小而八方存焉事固未易以形論也苟不以形論則洞
庭彭蠡不翅乎礨孔而蚋翼蚊㫸亦可以覩嵩華矣今
吾之水两涘渚涯之間雖可以辨牛馬烏知其不如扶
桑之東渤海之尾彼又烏知其一滴一勺不可以浴日
月而涵魚龍也胡子方將築亭其上投幘解屨以洗去
其平生功名之念具釣車舴艋笭箵罩罟以窮烟波之
樂願從吾游者當艤舟以待之
縣學新泉記李知微
土之有泉如人之有血脉自非磽硧斥鹵不毛之地則
凡都居邑宅雖百人之聚亦未有不依泉而立者甚至
權其輕重以驗其氣之粹駁俗之薄厚好事者或又從
而品其味之高下以别之廬山之簾泉惠山之梁源至
瓶榼走萬里相餉其為世所重蓋如此寧川海邦也瞰
臨渤澥鹹氣所鍾宜不知以泉為貴廼歲甲寅有泉溢
於縣學講堂之左不假疏濬自然清甘凡學之用汲盥
灑濯以烹以飪取給而有餘識者以為是學校之祥焉
世方隆儒重道闢館以延英俊則論秀當自茲始其謂
之祥也固宜然解散於數十載之餘收拾一二年之頃
累功未深美意易虧則隂相默祐俾之持久而不廢者
匪兹泉孰聚之廼歌曰挹泉之清兮澡我煩襟雋永芳
旨兮憩息書林自今而往兮無有遐心再歌曰人莫監
於流水而監於止水積善於躬兮其觀在此自今兮欽
於世世歌闋而去
放生池碑張端
恭惟主上臨御以來履國步艱險痛二宫蒙塵憫生靈
塗炭念祖宗以仁孝治天下廼廓度量戢干戈同盟鄰
壌冀以迎奉二宫而息生靈之禍十有六年秋翠華南
旋極為長樂是後屢遣間使&KR0548;迓淵聖皇帝鑾輿其親
親仁民愛物之心可謂備至明年大臣百辟思有以發
揚盛德而伸報上之誠以祝萬年無疆之夀以為孑孫
千億之祥援唐肅宗遣使天下置放生池故事以聞詔
可其奏爰命措置蓋將示天下以好生之意俾人知為
善物遂其性也臣仰嘆聖恩沾被動植古無倫比恭與
官吏士庶尋訪舊跡皆云昔雖未有今上皇帝與人為
善與物為春濱海之民感被聖化洽於其心剏而為之
孰曰不可垂髫戴白衆口一辭於是度邑治内外之地
乃得妙相寺之舊池闢而新之疊石而甃之環以欄楯
周圍十丈有奇命寺僧守之遇天申聖節舉而行之使
含生之物圉圉洋洋頒首莘尾不罹罾笱網罟之患
其利博哉臣庶以此而奉吾天子吾天子以臣庶所奉
而承顔長樂其樂烏可已耶况魚之為物非若獸之善
走鳥之高飛網罟所至罾笱所及雖婺婦亦可得之先
王為是川澤有禁漁舍鰥鮞美萬物盛多則以魚麗為
王者之政言萬物得性則以魚藻思王者之德今天下
州縣率遵聖意思波所鍾罔匪文王之靈沼豈止肅宗
八十二所而已行葦忠厚指日可致萬夀無疆本支百
世永保宗社以太平茲天下臣子之公願而感召之理
固亦宜然臣謹拜手稽首而獻文曰天地大德惟生之
云德配天地與萬物為春何以先之親親仁民皇帝即
阼國步多艱生靈塗地二宫蒙塵痛軫宸慮以柔圖勲
乃戢干戈敦好厥隣奉迎太母長樂極忻繼遣&KR0548;迓淵
皇是謹同樂宇宙開樂寧親大臣百辟誠欵獲伸放生
之池唐肅是因伏於閤門拜章以聞詔可其奏臣民率
遵恩波所鍾徧及無垠能盡物性至誠則然於物咸若
詩書備陳今吾天子克光於前俾爾含生游泳淵淪池
也如此江湖不言四海歌誦天子之仁必得其夀億萬
斯年本支百世䋲䋲振振大開明堂四夷咸賓
薛公井記齊碩
薛公井者故寧海知縣毗陵薛公抗之所鑿也隆興甲
申公來長斯邑利興害除衆以便安初市去水遠汲者
頗囏於挈㩦公浚大井於縣治之東北廣度坊泉源寒
冽惠利博甚厥後渫治弗以時殆泥不可食嘉定癸未
郡守齊碩訪得其處而溝渠湮塞甃甓傾圯非復舊規
乃捐緡錢命縣丞張脩董其事既加浚治復作亭覆之
庶無負前人開創之意且匄名翰墨手大書其扁揭之
亭上并銘而列之石於以永邑人甘棠無窮之思云其
源也深其澤也永流祉不窮如酌此井
八景樓記高似孫
帝子降兮北渚目眇眇兮愁余嫋嫋兮秋風洞庭波兮
木葉下此瀟湘風景屈宋情思筆力不可控書不可殫
杜工部詩天寒漁父網罟凍洞庭瀟湘雪千里兹彷彿
爾可控耶柳柳州詩烟銷日出不見人欸乃一聲山水
綠亦梗㮣爾可殫耶控耶柳杜以江山自任目歷身涉
大略若此若之何并包也囊括也山水之壯壯於湘中
莫如海風物之神神於湘中亦莫如海六鼇出沒三山
若沐乾浴坤一碧萬頃天琛水怪鮫室珠宫何有何無
秘怪恍惚尤非湘中所可及然騷人所少至壯士所少
游故事軼而不著跡鬱而不彰然如隂鏗詩海上春雪
雜天際晚帆孤羅隠詩洞連滄海闊山擁赤城寒韋述
詩樹入江雲盡城銜海月遥祖詠詩海色晴看雨江聲
夜聽潮耿湋詩海田秋熟早湖水夜漁深包何詩海雲
朝滿市江鳥夜喧城喻坦之詩海曙霞浮日江遥水合
天李頻詩隂霞出海散落月向潮流顧非熊詩塹起背
城鴈帆分向海人李益詩片雲歸海暮流水背城閒詩
家者流雋賞固不一可景名尤不一也英英哉陳君堯
章甘栖其濱斵其麓凡海情狀以智受之又希昔人所
以心乎愛矣者為其游息之物高明之具雖未得拍斯
闌建斯酒固已翛然望蓬萊之雲氣懷乘桴之壯遊
為之辭曰鯨可鞭兮走鱗洲右洪崖兮左浮丘拂北斗
兮違玉樓閬風寒兮雪意秋天不濕兮海西流脚蹋月
兮舞鼇頭两鼇前兮挾吾舟龍起舞兮魚飛浮酒注海
兮不可籌蕭玉裂兮憑夷愁呌夫君兮一夷猶夫君醉
兮吾歸休
應心泉記賀允中
居士賀子忱編茅為屋與其孥寓居於天台山萬年禅
院之西地勢爽塏土脉深厚植花種竹日以成趣惟是
水之去人稍遠而饙餾滌濯之用不足上有小澗走以
竹渠則寒月常冰下有廢井汲以桔橰則人力深勤一
日居士齋心炷香仰首穹靈而祝之曰聚族百指結草
而居上下蔬食甘苦一律所需於世者甚薄而瓢飲之
樂未適其願昔耿恭拜井而泉溢王覇濟渡而冰合雖
今昔異時閒劇殊事而約已為衆有求斯應誠苟至焉
理則均也神其吐之乎既祝之十日旱陽驕亢氣蒸如
焚舍之東北相去十步不加穿治天冽之泉既潔且豐
其甘如醴其寒如冰其澤如玉其清如鑑由是一家之
用不煩人力而遂給足衡茅之勝寖以膏潤矣山中父
老明日舉相謂曰此地無泉何慮𢾗千百年君居未久
而浹旬之間忽於平地湧激靈源若出造化如是之敏
是何祥也豈天嗇其竇將有待而出耶抑時至事契而
適相濟遇也將以化尼父之雨以資之後學耶將以興
傅說之霖而被蒼生耶不然則泉源混混不舍晝夜胡
為一日而驟至也居士曰汝無佞予予將告汝夫通天
下者一氣備萬物者一誠我之禱也以衆泉之應也以
心天地鬼神昭昭然常在人上若將閔予而告之曰爾
家何貧爾志何清棄官何勇樂閒何真人棄爾取人疎
爾親處荒山以自適邈四顧而無鄰地若有泉而不畀
天下其孰與為仁以吾心如陶潛故得泉涓涓而始流
以吾心如李愿故得濯清泉以自潔吾方將拜天之遺
落泉之成借此之居以為斜川盤谷求諸文人作賦序
以侈其貺而流其聲不亦可乎父老曰唯唯居士乃命
工甃
康濟泉記顔度
臨海令顔度乾道三年五月二十四日祈請白鶴山靈
康祠見寢殿右階下水津津溢地面穴之得泉自殿址
出與左靈濟泉適相直無分寸差因名曰康濟以廟名
且取人兼濟也築亭泉上如其左八月二十六日亭成
書是為記
節孝巷記石墪
淳熙二年臨海郡尤侯袤奉慶赦書上故鄉貢進士朱
伯履妻陳氏賢行天子嘉尚有詔特封安人旌表門閭
仍宣付史館明年春三月詔下侯即其家樹闕復其子
孫世世毋有所與如律令又名其巷節孝大書而揭之
郡人創見奔走觀瞻歡呼嘆羡歸告其家室及其姑姊
妹女子相勉以安人為法安人子希尹希牧移書墪曰
吾母旌表吾將求諸給事吳公為之記節孝名巷子其
記之墪安人甥也二表兄命墪墪何敢以固陋辭竊嘗
謂天之生人莫不予之以仁義禮知之性使之有君臣
父子兄弟夫婦朋友之倫性焉安焉之謂聖復焉執焉
之謂賢窮人欲而滅天理民斯為下矣夫先王之時道化
行人倫明故人不失其性雖江漢游女無思犯禮汝墳
婦人能勉君子以正去古既遠上之人專以刑政為治
民免而無恥所謂士者固已馳騖乎利欲之途一遇難
戹往往忘君臣父子兄弟朋友夫婦之分彛倫攸斁有
不忍言况婦人女子乎國家聖聖相承為治不專以刑
政比之近代習俗最美忠臣孝子義夫節婦名聞於時
不可㮣舉求如安人節孝之全則亦絶無而僅有貢士
之没也安人方豐少或以再行為言安人號慟引刀自
刺左右救護得不死事父母舅姑孝姑百餘歲安人順
承無所不用其至教二子問學皆有聲稱為女為母之
道於是乎盡天瑞孚應園桃異實庭萱合穎卒之郡侯
有請帝命下頒行成閨門名垂史册節孝之巷煇映山
川盛矣哉惟天子仁孝本於天縱以太上皇帝夀登七
十亘古未有躬行慶禮恩被臣庶訪求節行尤為丁寧
思欲風厲天下俾天下之人不失其性不亂其倫以漸
復三代之淳厚故能旌安人之賢惟安人高節至孝為
人之所不能知知而不惑仁守而不憂勇决而不懼故
能膺非常之寵惟郡侯尊主庇民至誠惻怛故又能推
廣天子德意而取節孝以名其巷者劉卿妻桓氏刑耳
自誓沛相王吉奏高行顯其門閭號行義桓婺殆與安
人異世而同符視鄭公之鄉高陽之里誠不足多鄉使
安人生而男也術斯以往於治國平天下將無所不可
婦人女子成就止是可不惜哉安人年九十有四齒髮
不衰自今福夀益隆子孫益昌豈唯一郡一時之所矜
式四方萬里之遠百世之下聞安人之風亦必有興起
者矣安人奉直大夫守中之女太子詹事良翰之女兄
朝散大夫景山之子婦朱氏望出義陽五代之季縚自
永嘉徙臨海世以孝義相傳至安人始益彰著遂逹於
上云
朱氏旌表門閭碑吳芾
淳熙二年今皇帝以太上皇帝夀登七秩亘古無有思
鴻厥慶施於臣庶廼十有二月赦文孝行節義著於鄉
閭者長吏以聞當議旌錄先是元年正月台州守臣詹
儀之奏州之任者暨士民凡百一十有七人合詞言臨
海縣貢士朱伯履妻陳氏有節行伯履早世年盛子幼
媒氏請復有行陳氏撫膺慟絶既甦歎曰吾寧速死忍
聞此言引刀欲自翦侍婢亟持之廼免事父母舅姑至
孝姑宜人林氏年高齒豁陳氏手調旨甘動能順適其
意姑垂絶執其手曰願婦子孫夀數如我訓二子希尹
希牧有法以文行孝友稱陳氏年九十有三齒髮不衰
姆則壼彛州里所矜式天産祥嘏厥有桃實萱穎之異
請以其事列諸朝特加褒表以為節孝勸州遣吏按驗
如狀謹以聞十月守臣趙汝愚繼剡上皆未報會慶禮
行耆年高節悉加崇奬邦人援以為請守臣尤袤申前
奏上嘉其節明年三月壬戌有旨特封安人旌表門閭
仍宣付史館詔書至闔郡讙迎耋稚竦觀植門建臺諏
恊令式臺成有白雀翔於上見者異之一日希尹希牧
踵門曰母氏之節亦既列於贊書詔於太史矣願公勒
諸石益為不朽傳芾辭不獲命則進二君而言曰予昔
與君之諸父遊習聞君家事君之祖母林宜人治家以
禮法教子以義方聚族千指内外無間言宜人年百有
一歲時郡守宗公穎欲請表其門會穎去弗果善積益
豐委祉厥婦安人實太子詹事陳公良翰之姊風節義
㮣濡染素熟承姑慈訓厥德惟肖庸能身享上夀保有
全節方聖上以孝理天下湛恩下逮首承天寵為世世
萬子孫光耀且俾鄉之為婦為母者以安人為法今君
又克順承侈大之是皆可書也已予既紀其略而又繋
之以詩詩曰婦德之修至隱而昭行成於家而列於朝
國有勸懲當罰而止孰觀而化表厥宅里淑哉若人識
明志堅之死靡他不貳所天節則高矣報亦云侈既畀
以年庸介爾祉嶪嶪崇臺左右其門匪臺之崇維德之
尊詔而子孫勿替勿懈永言保之毋俾臺壊告而里閭
而婦而母惟節惟孝惟臺之視聖孝不匱善推所為我
詩於石垂世作規
東巖堂記曾丰
天台鴈蕩二山見謂二淛第一勝處山距郡遠近郡士
大夫往遊焉酷愛之觴酬詠酢之不足假繪素以幻其
姿行輙自隨又不足假石以幻其態坐輙自對又不足
相所居前後左右山天所予形峥嶸耶畏佳耶陂陁耶
壇曼耶百爾屈竒與二者彷彿則又因天之資參地所
宜宜花藝花宜竹藝竹宜木藝木以為家園因人所藝
參地之利利亭築亭利臺築臺利榭築榭甚者軒堂樓
閣具以為園觀公退私郤曼賓客不者道家人濕則從
目燥則從足花竹木之間醒則從坐醉則從卧亭臺軒
之上嬉忘勌勌忘歸士大夫之所及類然也今臨川史
館修撰郎中陳公又有出乎其類者存曰山勝不失两
全園勝寧容一偏於是劃所闢城東𢾗十畮而東西之
東所揭曰小瑶曰生秋曰瓜風曰蜜露曰齊芳凡五匪
亭臺伊軒榭西所揭曰閙春曰見笑曰問開曰花嶼曰
飲巢曰數紅曰記好曰涉趣曰四友凡九匪伊誰之外
則二堂突兀五居右故東曰東巖五之會也西曰勝賞
九之會也物不两大東巖又西勝之會歟公自慶元丁
已經始於茲未考工且治且享自為韵語樂章發揮之
諸賓客賡音就詠創思别吟又從而推廣之園無遺景
景無遺勝卷軸轉至余歲在甲戌矣徽音徽思殆盡式
紬且繹堂為園不可汎觀圍為山不可常見設也夫山
鮮有不屈奇者惟士大夫胷中自有屈奇然後山之屈
奇聽命焉園所揭十六大歸取花竹木故事命之東堂
則惟巖勝屈奇之最而巖體中虚又與道似故耶道以
虚御羣有巖以虚御羣勝魏國張公之紫巖衛國留公
之梅巖侍郎李公之巽巖雖莫非以其與道似取也抑
亦三公道與巖似此以此之屈奇命彼之屈奇聽交相
合符然歟雖然三公者二職經綸一職論思畢然後退
與巖休公出為使入為郎時則二未一職已經巖始亡
廼太蚤計是不然巖之休公之心同一虚也心與虚俱
道𦕈天下公所見未必不毛眎法從粟眎宰輔論思經
綸國務所急者猶我須歟虚以應之不我須歟虚以聽
之虚在我須在彼所虚大小何如我所計也大須則大
應小須則小應豈我所計哉充公之虚應國之須大以
小眎小以大眎無不可兹於臨川也小以大眎來哉出
守與虚舟俱戾止坐填與虚位俱歸歟入息與虚室俱
而生白矣大以小眎將不外茲意者巖特其虚所寄之
一猥於堂之未記也周諸賓客推廣意記之公廣夀字
成卿云明年寎月望日記
赤城集卷十四
