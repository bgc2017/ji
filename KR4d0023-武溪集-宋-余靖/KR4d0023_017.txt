武溪集卷十七宋余靖撰
啓
謝帖職啓
右某啓伏奉勑命蒙恩充前件職者天奬曲成寵典過
厚内省鄙薄榮懼交至伏念某本惟庸淺生在遐陬弱
歲就學則經無師範長年力行而才非老成常搆霿而
自知加鑚勵而忘倦且以有道之士樵夫笑其詼諧安
平之時君子耻乎貧賤期慷慨以有立乃徒步而西遊
屬皇德休明崇尚儒術廣求俊秀延及幽陋謹鄉遂之
舉旅登仕途擇羣萃之材首膺嘉命越在官次固亡治
聲徒稽吏資屢進榮秩間者以遷固舊學貫穿博乎羣
書范謝所錄撰述推其良史向在先代摹於上庠雖千
金置市淮南莫之能改而五經在黌盧生得以裁定咨
於前訓釋以所聞歸赴未央之朝雜上公車之奏敢期
震矚擇用狂言不遺一介之善以廣同文之化石渠平
議摠以鉅儒中秘舊藏採其通說再易歲月僅終緝綴
紕繆畢去固周於參檢蠧文未辨猶示於傳疑重紆綈
几之觀頗愧雲臺之議豈謂薦言屢上睿澤猥加錄其
微勤升之華貫伏惟昭文僕射相公秉惠和之德輔欽
明之君宣百王未舉之政扶萬世不傾之業裁成庶務
明昭百辟薪槱克充於用白黑不逃其形而况承明之
庭漢儒列於侍從東壁之府唐制專乎刊修所宜推澤
俊髦收集英乂博求濟理之具以永無窮之聞必若望
實外著噐識兼遠屬詞典贍知禮樂而能述立行端方
敦名教而為樂苟中兹選則惟其人夫何鯫生玷是榮
命儻以稽合同異糾正舛忤此而可褒謂之必稱則蔡
邕璧池之本鐫刻以為勞鄭默蘭臺之經嘉歎而尤著
未聞前世推以厚恩揆兹非次之榮迥出常均之外蓋
由熙寧在運明哲主謀譬陽春之和土靡墝埆大明之
照物無幽隠用致鑛頑亦被光渥敢不勤服素履祗率
攸聞黃卷之中稍研治體一官之守無隳國經庶答已
知以逃羣謗某無任
謝知英州狀
右某伏奉聖恩授前件差遣者祗荷寵光不任感懼伏
念某才非出類智不適時始懷鉛而備官遽越俎而蒙
罪三遷歲歴再食門征既無狀以昭明固甘心於棄逐
豈謂自天灑澤觧網均恩眷言喬木之隣邦付以小侯
之全壌光生里閈便為竹馬之期榮被親闈仍遂蘭陔
之便此蓋某官素垂抆拭力掩瑕疵致此顓愚復沾甄
錄敢不勵精士檢祗率郡條上答天慈旁酬恩造
謝知制誥啓
伏蒙恩制授依前官知制誥知諫院者天奬發中星垣
要切祗膺寵命以榮為憂竊以國家設正諫之官上參
國論開内史之府述宣王言所以烝進英髦充備扃闥
乃能規益謀慮申布詞令鼓動萬物涣汗四方故非輕
才所可兼任如某者稟生竒隻賦性蔽蒙乏通識以濟
時無獨行而高俗早違農畔遠託師模才不稱於里閭
譽不宣於庠塾伏自皇明繼照側陋旁求一與計偕即
迂官簿甘心州縣之役絶望英俊之游尋以庚午詔書
恢復科試網羅數路寤寐衆才名在選曹特殊制目天
人三道之要每得敷陳甲乙千題之問僅能酧對進丞
匠署出綰縣章學政未工幸逃官謗嘗刊史簡之誤入
聯書殿之華一忤貴權遽逢譴逐雖聖恩寬惻追還近
甸而私庭奉養乞涖遠蕃初諧守土之榮巳報終堂之
痛七更歲律再見闕庭垂紳抱槧克還舊物文昌典祠
之重奉常贊禮之勤在于攸司罔敢尸曠屬台臣退老
聖政惟新總攬權綱思廣言路豈期疎闇亦蒙延奬進
無當世骨骾之論下愧芻蕘退闕侍親晨夕之養外慙
烏鳥誠雖許國義切所天累上封章願假麾守宸慈下
照恩賚曲霑俾迎親輿就居京轂徒增忝冐無補休明
未伸執簡之勞遽進代言之秩天居近密法太紫之崇
國命宣行當出納之重寧容底滯玷此選掄此蓋相公
樂育敦懷緝熙成績權衡不撓陶冶無私先為萬乘之
容不棄一材之用謹當砥勵名節祗率忠規貴賤不易
其心險易不更其守勵謇諤之節啓寤天聰演深厚之
辭少禆政體過此以往未知所裁
謝知制誥啓(謝外任并兩制)
蒙恩授前件官并差遣者伏念某禀生竒隻賦性蔽蒙
乏通識以濟時無獨行而高俗嘗刊史簡之誤入聯書
殿之華一忤貴權遽逢譴逐七更歲律再見闕庭趨茅
蕝之通班帖芸籖之舊職引裾伏諫無蹇正之風簪筆
記言寡良直之譽遽蒙天奬進補掖垣累辭避而莫從
顧忝竊而尤甚此蓋某官因雲洒潤伐木求聲素敦推
致之誠用集亨嘉之會惟上圖於報效庶無負於朋游
過此以還罔知所措
謝知吉州啟
右某啟伏奉勑命差知吉州軍州事已於八月四日到
州赴上訖伏念某起自寒官本無遠圖偶逢聖明遂玷
清近論人君之得失正史氏之褒貶典西掖之綸綍領
中臺之衡鑒寵任皆過毫髮無禆伏况行人之官列辟
所選銜君命以申信歌皇華而戒途四方式瞻專對為
重且以朝廷之大髦彦比肩至如識周古今言竆治亂
藴厚重之噐抱通博之才可以出鋒穎於囊中暢威聲
於方外者濟濟盈廷不可勝數而偎辱僉議獨當重委
不能死請以堅避讓之誠偶得生還果貽狃習之患原
其所坐當伏嚴刑尚蒙寬恩俾領便郡此蓋伏遇昭文
相公爕調元化開濟萬邦思九德之咸事慮一物之失
所特形敷奏見軫孤危遏彈射溢惡之詞敦國家馭吏
之體正從薄謫庸示深仁風波垂拯於畏塗日月遂回
於曲照再蘇朽瘁敢忘厚恩然念方今甲兵漸息賦歛
必省謹當奉朝廷寬大之詔求古人簡易之理削去苛
横勤詢疾苦庶竭駑蹇少答恩私往此以還罔知所措
謝充集賢學士啓
伏奉恩守本官充前件職不許辭讓者吏能非稱謬當
方面之權恩典曲施再參文雅之選祗膺寵涣彌切憂
兢伏念某世系孤平性識疎闇内惟輪翮之無取早嘗
英俊之並游抱槧非工濫巾書府伏蒲何補尸禄諫垣
進掌王言靡成深厚之訓對持史簡曾微良直之才每
慮滿盈果貽謗缺闔門惶懼謝絶親賓築室逍遙自安
藜藿因之就養甘此終身豈期乾坤再造於鴻恩簪履
不遺於舊物起自謫籍付以州麾奄遘私艱復還故里
屬當夷寇俶擾邊陬遽丹詔以臨門俾墨縗而即路單
車獨進初慙應變以非長元帥專征乃幸因人而成事
以至故關脩復首惡遁逃宣大國之威靈結羣蠻之信
誓就擒魁媪幷係孽童雖名捕之尚遺顧烽煙而稍息
願還印綬追襲苴麻遽沐涣恩特加近職將軍旗鼓猥
留乘障之居道家蓬萊重踐育才之地深惟任遇敢㤀
品題此蓋伏遇某官體國宣慈代天育物功深搆厦廣
攬於羣材德茂調元不私於寒谷永言鄙陋無間甄收
謹當董練武經修明政體奉朝廷畫一之令用致民和
宣皇家無外之風永銷邊隙上答雲天之施次酬衡鑑
之恩過此以還罔知所措
謝再任桂州啟
伏奉恩命特授尚書戶部侍郎依前充集賢院學士知
桂州候今任成資日仍令再任幷准樞密院劄子奉聖
旨依前降指揮不許辭讓者伏念某本無遠識早玷通
班向緣蠻事之興遽委州麾之重墨縗從政徒廢居喪
之儀尺籍理兵素乏臨戎之變賴睿謀之遠照命元帥
以專征一戰成功已濫分於賞典三年奉計當例被於
更書忽捧詔音就宣恩旨以謂狂蠻干紀既伏於逋誅
服嶺頒條宜諳於故俗俾留州任庶曉物情再念某頃
被中傷嘗居冗散頗得田園之樂靡思軒冕之榮當警
急之期聞命敢忘於濡足及敉寧之際私心誠願於退
身再露封章上干旒扆未從報罷仍俾拜嘉此蓋伏遇
昭文相公道廣包荒誠深誘善洪鈞造物靡私動植之
恩寒谷回春曲借發生之氣致兹樗散荐被龍光謹當
詳練武經勵精政體邊亭警備冀銷桴鼓之音條教布
宣庶恊蒲蘆之化上答乾坤之造次酬陶鑄之私過此
以還罔知所措
謝知潭州啟
右某啟伏奉勑命就移前件差遣巳於今月二十三日
到任上訖伏念某器非應務才乏適時蓋識淺而慮昏
故毁多而譽少嚮以哀纏風樹歸處邱樊屬當蠻事之
興首預詔除之目三湘假守初令備禦於封陲五筦董
戎遽俾親臨於矢石矧機籌之素惰懼首領以難全所
頼者元帥摠其中權邇臣定其遠制乃容無似於此備
員以至大憝遐奔子母不能全其族外夷協比斧鉞得
以正其誅皆上稟於廟謀致甫消於邊患因之積歲幸
免瘝官念婚嫁之失期願珪符而易地果蒙俞旨還撫
舊封顧忝竊以居多實權衡之有託此蓋伏遇昭文相
公明謨特出廣度并容謂其嘗辱於埏陶未忍遐遺於
林藪過形敷奏猶假寵名敢不祗畏簡書詢求疾隠蠻
溪戍嶂圖銷未弭之兵士里農閭期問未康之俗庶展
宣風之效庸酬播物之恩
謝知青州啟
右某啟叨奉聖恩就移州任巳於今月二十五日到任
上訖伏念某噐能闇淺學術空疎早在屏居分絶榮路
旋由喪次起赴邊防微效莫申優恩屢及瀕湘舊國獄
訟實繁嶺海名邦風俗尤古係當委任皆捴偏方授寄
則深揆才非稱譬諸毛羽居腹背以無堪付以藩宣慙
股肱之為重此蓋伏遇某官誠敦與善義切包荒不求
備以取人為之地而延譽密形奬飾致竊寵光敢不祗
率國經詳求民瘼用圖綏緝以報恩私
謝知廣州表
右某啟叨膺睿渥出布藩條祗荷寵光不任感懼已於
今月十八日到任上訖伏念某器非適用智不逮人初
既謝於才升中亦罹於毁廢間蒙驅策頻易炎凉謀無
補於臨戎寵屢叨於進律去歲載馳驛騎重見闕庭猥
當諭指之行殊乏綏邊之略暨於復命惟俟黜幽遽陞
綱轄之司仍領藩宣之寄下慙猛士徒字於四方仰愧
文昌甫聯於八座此蓋某官義敦與善德極包荒密為
敷揚致兹忝冐敢不體國家忠厚之化究邦俗利害之
源無露才以近名冀順民而成政苟能逃於官謗期勿
負於已知
謝轉工部尚書啟
右某啟叨奉聖恩擢遷官品無從遜避徒積憂兢伏念
某才謝適時噐非經遠幸緣孤直誤記清衷擢自書林
超居諫路以至殊隣專對西掖代言謗篋將盈遺簪罔
棄嘗親臨於矢石幸免喪元曾無紀於旂常徒煩捨爵
屢統綏於武節久陪貳於文昌比者上聖登遐眞人應
運堯仁舜孝百世承基乾健離明重熙繼照俊德旁羅
於百辟惠澤廣宣於八紘爰及疎蒙亦叨甄叙此蓋某
官曲加題品俯念哀殘列郡承流已忝股肱之寄六曹
平奏俾陞喉舌之官謹當祗率政經防弭官謗惟圖死
節上報國恩過此以還罔知所措
答淮南轉運叚學士啟
右某啟某嚮以𤨏材濫躋通籍無沉默之量而克從於
衆慕耿介之節而不得其宜天子以法冠彈非諍臣縫
闕過是疎遠不預謀議况黜陟之際喜怒難回輙陳囊
封果觸天憲投棄南服列為冗官螗蜋奮臂誠不量力
鷦鷯一枝亦返其分自惟生長草野性仍寡合進無左
右之容退非邱園之秀幸得垂纓抱槧趨走臺閣遠方
之人寧復他望且據權之與失寵孰為輕重當國之與
孤臣孰為勢利苟曰樹黨以營其私則匹夫僮婦猶知
所向區區之誠豈在身計而朝奏暮逐坐為比周痛哀
疾首自明無路冉冉貶所亦既逾年庭闈千里不遑三
釡之樂忠賢盈朝未賜一言之佑然則捨生取義尚欲
為之榮通醜竆固非本志但恐䧟此罪罟不為正人所
憐此盖伏蒙運使學士敦樹風義遠錫書教靡誚狂狷
猥形賁飾如在寒谷得逢陽春免為妄人自今日始儻
得天下賢士共持此談則雖終身窮賤不自深恥某無任
回兩浙轉運葉學士啟
右某啟生於遠方不達時務疎網在上自觸機關孤根
立朝飜坐朋黨罹此重辟誰為明之雖蒙聖恩追還近
郡而二親垂白僻在嶠南晨昏既遙甘脆仍闕負罪未
釋靡敢自陳涉江踰嶺因得私覲間關往還七十餘里
近於秋首方抵所局斗筲禄微管庫員宂智力俱困正
在此時常所友厚悉欲委棄同年道卿學士靡㳂物態
再貺手幅交情不移於貴賤善導如接於風儀感愧巳
還仰覽無斁仍聆乞閣史筆歸謁詩庭昔聞三釜之樂
有踰萬鍾之貴自非淡於榮味篤在孝愛者孰能與於
此哉某親衰蒲柳身陷罻羅寸心惶惶瞬息增懼儻逢
渙汗幸脫羈縶當圖南還以潔羞膳久服高義願附子
臧自誓此誠有如白水未由覯覿言不盡意
回狀元宋内翰啓
右某啓某賦性魯拙為學空疎向因舊史之闕文獲承
大匠之諄誨珉玞賤質徒費磨礱瓴甓麤材易成玷闕
身與禍會勢無還期不敢復以封題上汚恩舊三年於
兹矣近者湯羅一觧漢詔甚寬鄕郡長人容臺進秩
皆出望外釋然南歸天慈甫臨家禍已起循陔之請徒
竭肺肝懷章之行遽變縗絰誠願不遂悲酸倍增豈謂
狀元内翰包荒為懷墜甑猶顧遠損緘誨下撫窮愁垂
照至深仰覽無斁銜恤之外惟知感恩儻全殘生敢忘
厚德
回賀孫學士啟
伏蒙尊慈以榮陞清貫時惠華牋歡慰之餘但增祗悚
竊以昔漢武用兵四夷朝野多事而嚴助朱買臣之徒
以文學侍左右内與大臣辨論得失外使四方專達詞
令然未有職事之稱唐初開秦府以攬英傑儲將相之
器誠上選也今歷兹顯秩實為殊榮
回賀彭舍人啓
伏惟某幸以寡聞早陪俊軌濫巾綸閣方懷糠粃之慙
塌翼江風更羡雲霄之舉其於慰抃寧有等夷
回賀吳内翰啟
右某啟伏審光奉聖恩榮陞禁署伏惟歡慰恭惟審官
内翰佐王遠識經國長才器含金玉之英詞兼江海之
潤宸庭奏對竆精祲而甚微言路推誠判忠邪而無隠
視進退而惟道履險夷而一心嘗遠握於漢旄誓弗襲
於胡服直聲振於蠻貊高節貫於神明猶以他規亟從
外補士頌中和之軄民移愷悌之風毋俟更書遽還綸
閣前席帝所當顧問之益隆持槖禁中增羽儀而為重
官無留事日告遠猷果從玉笋之班進儤金鑾之直職
居要近極為儒者之榮業茂弭綸佇正弼諧之任某猥
叨郡寄久絶英游豈謂謙光特迂誨尺喜忭交集敷叙
奚周
賀梁相公啓
右某啟伏審光膺制命誕告王庭授將鉞之崇資領帥
垣之巨鎮伏惟歡慰恭惟經略太尉相公識竆治亂業
茂經綸至誠格萬物之和一言備四時之氣陶鈞庶彙
恢陳體國之謨翼亮宸嚴美極濟川之用向從誠請暫
遂均勞隴底綏戎外撫之勲益顕關中阜俗勤歸之望
愈隆將還台鼎之居先正齋壇之拜矧兹全晉控西北
之二陲委以中權静河汾之萬里併安危之注意彰中
外之一心佇書功於旂常復奮庸於廊廟行躋寵數允
副具瞻
武溪集卷十七
