武溪集卷十二宋余靖撰
判詞
甲為學官教國子以六藝或譏其藝成而下不
伏
立身之道雖鄙異端進學之方必資善教蓋嚴師而育
益豈執藝以同譏甲德比珪璋才堪模範東序上庠之
地素號人師五禮六樂之文敢忘國典至於和容執轡
夙著彛章會意差分悉有成訓咸資博諭式勵多能何
哉或者之談罔識先儒之道且夫治民安上不專於揖
讓周旋易俗移風可以察存亡治亂習于襄尺爰摽選
士之規舞彼交衢再紀鳴鑾之節偃波成字取法於奎
躔回筯窮微能知於府實安可比之賤技固當勵彼兼
才鄙事自謙雖聞尼父之語嘉猷可採盍遵保氏之儀
固難詰以他規宜見嘉於善誘
乙為太常請復鄉飲酒御史以為其禮久廢不
可復行
教民以禮誠欲從時觀鄉有儀豈妨行古將舉治邦之
典必先幾聖之謀况乎事著前修議非獨見太常以禮
存沿革請頒尚齒之儀御史云政貴因循難復興賢之
制雖是非之互列在白黑以宜分順彼世機豈五禮之
必廢知其王道亦三代之可追何則舊典攸存鴻儀具
舉賓主取象於天地長幼以倫介僎立法於隂陽登降
有數俾其成俗可以制中三揖而后升所期教讓五十
者立侍式冀明尊匪獨揚觶以為容抑亦薦能而垂範
嚴凝温厚體仁義而有經西北東南正袵席而無亂式
稽典故誠可遵行請從宗伯之言庶恊先王之訓
丙為大夫浣衣濯冠以朝或譏其隘辭云儉德
之恭也
車服有章誠難偪下衣冠無僣當許謹身在全德而或
虧於常情而何過丙也名先淑慎志謝紛華趨表著以
思恭方期率勵服浣濯而從儉式誡奢滛蓋質樸而自
居奚固陋而相罪且三梁垂製用辨於尊卑百襲矜豪
未慙於侈汰所期見偉何乃云非貴而能貧嘗覩子張
之戒富而好禮式遵尼父之謀俾有節於身章寧妄加
於首餙平津布被誠或慮其矯誣子臧鷸冠終亦招於
禍敗蓋俗奢而示儉非詐善而近名忘九儀之有差信
一節之可尚雖義存戴禮狐裘為卿佐之譏而詩美周
南葛覃有后妃之化式昭恭德無愧前修
丁盛服謁使者門下令其解劍辭云劍者君子
武備不可解
皇華宣命雖喜登門武備餙身寧宜解劍必許兼人之
勇難從索客之言丁也修謁駟車入趨墻仞仰其符采
未逢躧履之迎佩彼干將遂致解衣之拒過既彰於下
吏禮將闕於上賓揖讓未修侮慢可恥且繡衣美秩誠
欲尊崇而玉具盛容難輕去就所宜與進胡莫肄儀雖
列郡宣風漢守布佩牛之化况公門異禮魯人有脱縗
之嫌事苟失於典彛義寧甘於進退代逢吳子設諸或
止於膝行名重霍光蕭傅亦羞於露索固當從俗奚獨
亂常持斧自矜暴勝之既聞失節撫齋無苟雋不疑終
亦抗辭勿疑披露之心在煥干星之彩
戊為御史大夫泣封具獄或譏其過
黃沙具獄雖貴哀矜丹筆正刑何煩感泣苟原心而無
濫諒承睫以胡為戊名冠鴛行任隆烏府國章明啓每
色聽而得情奏草初成必面封而流淚詳觀所履未協
大中何則自速其辜人既彰於凶德不失有罪法但誡
於深文儻能察必無冤何用痛其不免且明德慎罰雖
存審克之規而議獄緩死豈有漣洳之象况自專於决
讞亦可辯其重輕若徽纆之妄施雖涕洟而何益惠姦
有意所謂婦人之仁疾惡無私宜慙君子之器但可精
於愼惻固應絶彼放紛悲對室家盛吉未為得義哀生
棘木張敞無乃近名將示小慈終虧大體
甲為京尹耕者讓畔行者異路或云無益
威嚴御下誠曰有權禮讓移風孰云無益雖浩穰之難
理惟漸染而克成甲以德服人所居必化大田干耦咸
敦讓畔之誠廣陌三條盡識異途之教式期成俗非欲
邀名何乃或人旁生横議且仁政必始於經界自協和
平善政不爭於醜夷爰資誘導治可孚於繩木事且異
於米鹽學校如林既飛聲扵蜀郡羔豚去餙嘗闡化於
中都實倉廪而有知奉詔條而無失岐山布德遂悛虞
芮之心馮翊推誠終息弟兄之訟咸禆治體綽著民彛
必世後仁備聞往牒一國興讓寧愧前修豈唯知稼穡
之難不復競險易之利但可勵其謙退無宜督以科繩
黃覇雖已失中張敞未為知義
乙為刺史薦門下吏或以為當得山澤隠滯辭
云山澤不必有異士
擇賢而任誠恤滯淹惟才是求何必幽隠但器能而可
採豈薖軸以為先乙束帶立朝剖符出守心既精於求
瘼道固恊於援能千騎長人任且隆於藩翰百石補吏
器不問於山林爰推體國之忠允協知人之善豈資遺
逸方俟甄收且風鑒既精文子或陞於管庫官聯苟序
衛青猶奮於庸奴所貴立賢無方庶協適時之用戔戔
之帛徒欲賁於邱園森森之材自可擇其翹楚吳祐嘗
交於小吏夷吾亦舉於僻游採彼虛名盧毓終羞於畫
餅取其大節鄭詩無棄於採葑奚必紉蘭之人方令推
轂而仕雖魯儒言教當舉於逸民而漢守援賢止求於
佳器式諧舉類無或執迷
丙越度官府垣籬官司罪之辭云隨甲而往
恊謀抵禁法有减論冐度干刑理無從坐既投足而同
往豈原心而或殊丙德之弗修動而有悔不如已者方
踰數仞之牆因而從之遂罹三尺之法自疎明愼猶啓
薄言况穴隙以相從惟蔇茨而是履前王著令徒攀共
犯之條君子嚮儒盍守獨行之節矧府寺之攸設惟藩
屛而是崇不得其門同臨蔽惡之地必求諸道當慙由
徑之非雖曰比之匪人實亦動而過則原其發慮遽云
職汝之由詳彼治躬豈可效人之僻咎將誰執戚實已
招視籬落之具存當跬步而為過别冐漢家之網或異
首科自絶蒲人之袪諒難降等三千之條備紀七十之
杖何逃罪必甘心詞奚苦訴
甲私行入驛驛官拒之辭云職事五品以上
出非君命難入息於野廬名重官聯當即安於公館既
紆朱而表貴雖按轡以何傷甲錫爵王朝改轅私役各
司其局張旌且異於輶軿駕言出遊秣馬遂登於館舍
何哉主吏罔識彛儀况銀章之自崇豈金車而見困地
分亭堠亦既高其閈閎位列簮纓焉可止於逆旅官巳
差其品秩人合辨於尊卑伯宗之傳弗乘誠難假道子
産之垣未毁姑可安身必體置郵之規且殊授粲之費
漢朝典故自存予告之條周卿職司宜謹守涂之役豈
謂治其家事即欲異於王人不遑寧居駟牡雖非於驛
騎各有攸處一宿當就於蘧廬但可容其寝興無或給
其委積式符唐令勿亂周行
辛捕罪人丁過而不救辭云家有急事救療
捕播未擒宜同掩襲彌留待救安可邅廻苟或責其容
姦姑合先於拯患辛事當祗役職在追逃力而拘之饑
鷹之效未展勢不足者困獸之鬭方勞眷彼遵塗之人
式冀執兵之助備其越逸此望惠然肯來憂在族姻彼
乃往而不返誠或慮其餙詐諒合原其執心網恐漏於
吞舟固宜并力病方深於易簀安得忘情徒欲詰其圖
全未可罪其為已囚其亡命雖追捕以攸先人各有親
當患難而自救縱云行邁殊匪坐觀逋逃之黨未除遽
令讁我瞑眩之求不濟則欲怒誰職且異於追胥罰難
加於行路是則彼有詞矣姑合宥而捨之
甲建議請依漢舉孝弟力田者復其身難者以
為古今不同恐生僥倖
行著閨門固宜勵俗力勤畎畝未可興賢將施復筭之
科當舉酌中之典甲學雖博古識未知今徒謬罄其謏
聞遂堅陳於白奏以謂教先三德必求鄉黨之揚名地
給百㕓宜察井廬之懋力垂為科制視彼賢愚苟能傑
於等夷則使蠲其征賦未臻其極夫豈無詞何則魯分
德行之科誠為選衆秦急耕戰之務乃俾復身事雖著
於典章理或資於㳂革謹循陔之養自可旌門富連阡
之田寧容减筭愷悌有移風之益腁胝乃潤屋之常徒
欲勉其邵農烏得比其抱義賢者貴者周官弛力而有
經或耔或耘漢制免徭而為濫但可察其高節禁彼惰
游且負甲能趨魏氏雖寬於一卒維桑念舊世祖猶惜
於十年庶誕恊於布常難兼行於優復
乙以贓抵罪至死丙與之聯事哀其母老詣獄
自陳與乙同受欲减其死有司不許曰吾不於
狀外案事
交游重義當濟急難獄犴貴情奚輕糾劾雖欲許其排
患固宜執彼受中乙也行乃辱先官非詔德冰壺失檢
將書伏鑕之刑綵衣承顔遂廢循陔之侍眷言益友遽
啓嘉謀自引姦贓蓋欲令其緩死相先爵位曾不顧於
危身愼測言機宜敦治體官曹聯事雖嚴相坐之條吏
局蔑私當察獨行之志夲殊共犯寧信自誣養闕北堂
誠憂其待盡議專丹筆難濫於非辜爾雖重於金蘭我
豈輕於徽纆梟鸞並翼縱未革音玉石同焚恐為傷善
所宜理奪安取面從君子結交義徒深於刎頸前王著律
罪固在於原心無聽憑虛庶諧閱實
丙嘗與丁有舊亡命抵丁不遇丁弟戊年幼因留
舍之及事泄有司收丁戊送獄戊曰保納舍藏
者我也丁曰彼來求我非弟之罪州縣不能决
遂上讞之
罪因容隠即坐藏亡詞苟逮連先科率下當責正家之
道庶諧治國之風丙砥礪自乖廉隅靡愼動既罹於漢
網滅耳堪憂逸遂同於楚囚脫身有計始求舊而無遇
俄蒐慝而有歸旋聞欲蓋而彰彼皆不愛其死丁以漏
魚見詰情夲締交戊以題鳳未逢罪歸隠惡各感遺身
之分競推約法之宜雖義重鴒原將讓生於季弟而令
行漢帝終報重於元昆式恊事機庶諧刑典胡為州縣
之讞罔達朝廷之規且曰為兄之難須從任長之律叔
段不悌鄭伯有失教之譏文舉保奸孔襃當隠賊之坐
况云年幼宜恊律文
甲建議請依古法置銅虎符給郡守每當發兵
遣使者至郡合符符合乃聽受之所以愼重戎
事難者以為其法久廢行之無益
事重幾微雖崇使節時逢開泰焉用兵符志徒務於經
邦理何忘於觀變甲也自矜博識罔逹嘉猷以為千里
宣風既共憑於熊軾六韜董衆請復頒以虎符冀皇華
之或臨俾軍興而無妄詳觀獨見恐泥舊章右一左三
誠則重其戎事先庚後甲亦將順彼民風苟專金革之
容將異詩書之敬且靈臺師節况當舞羽之朝豈英蕩
使威獨啓握兵之用在古今之異代豈㳂襲而一貫司
馬以牙璋起旅式紀周官會稽以髦節興師終乖漢制
矧兹凶器安露沉機且發即堪憂世祖嘗云於鬢白雖
合而為信晉鄙未免於心欺徒事危言殊非利旨
丁為别將遇敵強不戰而退主帥責其巽愞之
罪丁不伏曰見可而進知難而退軍之善政也
䧟堅却敵雖期必克全師保勝則貴知權苟免喪雄之
羞難責臨戎之略丁建牙禆校賜戟别屯提虎旅以先
登逹豹韜之妙識裹粮坐甲雖有奪人之心高壘固軍
誠在知難而退胡為主帥自昩機鈐徒謂恥於交綏曾
未得於多筭且夫什則圍而倍則戰著自前聞小敵堅
而大敵擒存諸嘉話豈輕備禦自取覆亡鋒不可當爾
雖慙於避銳寇無所掠我未爽於知兵所期量力而行
寧妨觀釁而動有進無退誠或譏其逗留鞠旅陳師合
先明於勝負鬭雖同於困獸慮宜盡於前矛自全必勝
之名孰致非夫之誚楚稱六間徒聞郤至之言晉全三
軍合採欒書之策勢使然也人其謂何
乙為國將其兄嘗為敵人丙所烹後丙敗來降
其國君勑乙曰丙即至人馬從者敢搖動者致
族夷乙曰兄弟之讎不反兵
亢宗私室有怨寕忘受命王朝雖讎必捨苟避嫌於虐
我將取誚於非忠乙志篤弟恭名高將種昔多患難痛
斷手於兇人今既平寧覩束身於皇化俄屢承於君令俾
無復於仇家奉以周旋難乎進退執兵待報嘗悲列鼎
之烹牽羊既來難背如綸之旨縱高義之所在當首忠
規苟釋憾之弗遑未足為禍若廢命而不禀何以事君
徒結戀於天倫宜推誠於國體懿伯之忌出境尚握節
而避之酈商之仇入朝難枕戈而殺也必資大順無或
固違臾駢之言既得之矣子夏之問不其然乎式遵事
主之宜奚取徇私之節
丙建議以為使吏任子弟率皆驕驁不逹古今
宜明選求賢除任子之令難者曰諸侯繼世以
象賢仕者世禄以延賞古之道也
任子有經雖憂濫進擇才而用寧廢賞延事當恊於大
中理難從於偏執丙嘉謹自許横議聿陳謂公族之非
良殊乖德舉請吏能之必審當以言揚恐膏梁之易驕
鄙閥閱而無取未臻治夲將昩邦經苟天爵之自修雖
代祿而何害鮮克由禮誠多侈汰之虞無黍所生亦有恪
恭之著故景升之室㹠犬貽羞安石之庭芝蘭擢秀儻
令盡棄無乃深文在乎紏以庠序之儀謹其詩禮之教
勵官箴而黜惡肅政經而勸善叔向龍蛇之禍罰而不
私蘇瓌柱石之材用而無廢必若器業之可採豈以門
地而見遺周著象賢之規漢布推恩之典自存姬旦之
法奚苦王吉之言勿棄采葑式符刈楚
乙為給事中制勑有不可者遂於黃勑後批之
吏曰宜别連白紙乙曰别以白紙乃是文狀豈
曰批勑耶有司劾以非事君之道無人臣之禮
事恊謀猷固宜將順職居封駁安可依違若毫釐之有
差在彌縫而必正苟責事君之禮盍先體國之誠乙才
可兼人位未充量青𤨏要務既踐夕郎之班黃紙除書
或塗兼相之字庶昭骨鯁以備箴規初啓紫泥之封未
敢奉詔若連白狀之尾不如無書雖天語之巳宣在朝
論之必振愼其出令誠無反汗之期勤於獻可奚懼犯
顔之責儻從吏議恐昧國經且王言如絲自存於綱紀
而臣心若水那效於脂韋異詭隨而自居出忠亮而為
罪漢代或旌於肅奉唐家亦美於封還哭李谿之白麻
誠為沮事批叔翰之黃勑難廢泣官當許直臣無拘局
節
甲為亳州刺史州境有羣賊剽人廬舍劫奪貨
財累政不能擒捕甲潜設機謀悉知賊之巢穴
乃起兵盡誅斬之廉使責其不先啓聞劾以擅
興之罪甲曰翦賊除兇間不容息若須啓報恐
失機宜
政宣列土專命非忠師如疾雷擒姦貴速必重解紛之
誠寧貽動衆之譏况乎職在宣風民未安堵眷彼雈蒲
之黨方恣&KR1025;&KR1327;揚乎桴鼓之威宜先勦絕胡為執政曾
未恊心刺史以戰得廟謨進宜耀於貔虎廉使以兵稱
凶器動必待於絲綸彼雖虞於擅興此巳成於拙速且
株徒既殁尚曰時予之辜儻滋蔓難除抑亦是誰之過
責其制變恐未知權待越客而操舟何能拯溺白大人
而救火應已焦頭苟恊機宜難科專輙死或衽於金革
不俟君言事苟利於國家豈虧臣節式顯發姦之志當
許幹時之策蒼鷹將逐於鳥雀武怒可嘉疎網未漏於
鯨鯢刑章斯得害既除於惡馬理無取於亂繩不得巳
而用之此宜無罪嘗學斷斯獄矣人豈有非
舊制戶絶田土皆沒入官丙建議請給與見佃
人難者以為戸絶之冡悉是鰥寡孤獨若給與見
佃之人佃人利其土田恐生窺伺枉害人命
土均三壤素號於王田人謝九泉豈私於民惠况乎名
編生齒賦取食毛全歸方歎於天窮莫諧嗣續籍没式
頒於戶令用絶覬覦重為典章多歴年所建議以國不
言利請散於族&KR0666;難者以人皆有貪恐生於僥倖雖是
非之互舉在萌漸以宜防原隰邱陵既厚連阡之入鰥
寡孤獨寧無寘堇之虞儻富貴之可圖諒姦詐之必啓
兼子旗之室嘗聞立宰之嫌破石崇之家亦切利財之
歎遂令游惰之軰悉生窺伺之心非大猷之是經曾小
惠之未徧且周公垂法自存井牧之規豈伯道無兒却
為隣里之喜舊章可舉新意難從
乙領選部舉丙為吏議者以丙父得罪不許辭
云罪不相及
錯薪求治舉必擇材寘棘施刑罰寧及嗣用蓋資於俊
乂法何取於繁苛乙位列天官識高風鑒再擢逸羣之
俊爰敦舉善之方教缺家肥人雖憂其肖父罪非拏戮
理未廢扵興賢當國器而是求豈門閥而見棄仲弓積
行嘗覩犂牛之嗟大禹立功寧坐羽山之黜何謂從其
類也固合取其節焉拔茅必恊於彙征雖聞選衆採菲
苟遺於下體無乃失人若堂構而是思恐輪轅之未盡
饁田秉禮當成郤缺之名伏鑕就刑豈傷嵇紹之舉奚
宜棄我盍許援能雖黨錮逮連漢代嘗聞於廢族而網
羅遺逸周人弗絶於起家宜詢子也之良無糾父兮之
惡
甲未冠而戰死里尹欲以殤禮葬之鄉師不許
未加冠弁禮雖下於成人能奮干戈義必旌於死國謀
且高於出類制寧拘於襲常甲勇略自居軍鋒甚銳筮
廟門而加布尚邈冠期歌虞殯以搴旗願先戎事志方
堅於血刃身遂䧟於膏原里尹以年在佩&KR0008;當從降服
鄉師以力能衛社難减遣車各執是非之心互有異同
之論若童心未變當從厭祭之儀况士節可嘉宜徇旌
賢之議短長斯見用捨何疑敝無存之先登葬猶加等
陳子行之即敵死乃盡忠豈待請醴之期欲削成墳之
制周公舊訓雖有祭宗之文尼父嘉談嘗著勿殤之義
能存馬援之志勿貶童汪之容
丙獨居一室夜暴風雨隣婦室壊趨而託焉丙
閉戶不納或譏其不仁
急難相救里仁姑務於恤隣居處必莊君子不忘乎愼
獨雖幸災而是懼當欺暗以為虞丙也儼若攸思塊然
危坐謹爾容於異室偶天變於中宵莒婦興嗟梁木其
壊魯人守節風雨不渝徒&KR0833;扉而見投終閉門而弗納
窮來歸我任潔志於冰霜人而無儀恐致嫌於瓜李蓋
期乎率履不越豈忘於惻隠之心且女子有行夜必思
於秉燭而賢人之德疑亦戒於拾塵况乎大欲存焉曷
可苟而已矣援之以手既異子輿之權嫗不逮門難斆
展禽之可當杜未然之謗宜旌不亂之言責以羣居慮
非逹理
乙名譽不聞或責之辭云友之罪也
道貫五常雖資力行譽流四表必假友生既兼該而有
成在揄揚而乃顯乙智高博古學富知今鼓箧師門肆
鑚研而自得斷金交態掩聲稱以無聞遽興或者之譏
實自良朋之過且王陽筮仕古人嘗喜於彈冠朱博知
名當代共推於結綬探賾既勤於道術嚶鳴寧忘於奮
飛削牘三千媒衒雖能延譽寓言十九吹噓誰不因人
學苟廢於修辭固宜罪已義或因於蔽善何謂得朋才
既由於爾知聲豈資於我鼓顔回好學在尼父之所稱
蜀嚴逃名因揚雄而益顯當責如蘭之契庶諧伐木之
風
武溪集卷十二
