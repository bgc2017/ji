武溪集卷六宋余靖撰
記
潯州新成州學記
桂林之南州郡以十數潯為善地鬱江東注上無氛惡
蠻溪獠洞不際其境民之從化豈間然哉國家題期敷
佑丕冒嶺海偃革櫜弓七紀于兹亦嘗詔牧守立庠序
以崇化厲賢為本而吏喜文法自進故於教育之道缺
然慶歴紀元之七禩京兆杜君應之被詔守土下車三
日進謁先聖祠宫既而笏立周視見其庭堂卑隘像設
墮剥冕皇服章不中程式瑚簋之制䙝雜常用攝齊摳
衣居無容席乃喟然歎曰明經進士之科其待賢也久
矣州人未嘗預太常之第者盖教之不至也乃大相厥
土而營學宫卜郛之東龜則食焉肆命從事刁君紓以
董其勞鴟屋衮服正厥王禮配食從祀各列像次為堂
乎東尊師教也築宫于西潔齋祠也翼以二序布為校
舍旦坐塾門人知所觀廟學既成明年仲春行釋菜之
儀爵坫爼房罍雲洗海丹髹矩艧一範之禮奠幣飲福
仰登俯退相者肄習其容濟濟諸生袍鞹陪列終事越
翌日經師執帙以正厥位聽徒就席坐立以齒出規入
矩啓憤發悱州人觀者知邦君以齊魯周孔之教而為
政先與夫束刑名争尋常以圖進者異矣先是邦之秀
士白玘等聚而議曰君之丕訓于我而廣其黌樂育俊
民俾邦其昌我不可以不贊其成願以私錢十萬佐官
之費故是役也不發帑金不誅民財而人用休息已事
俾以状來謁記予謂杜君上以宣朝廷嚮學之意下以
成州里興賢之本能使遠邦學者異時取名爵於朝當
自今始真善教者可記也哉
洪州新置州學記
三代之制天子之學曰辟廱諸侯曰泮宫黨遂所居必
有庠序釋菜之奠其來舊矣盖孔子之道萬世師表故
昔唐氏尊之以王爵奉之以時祀而禮用祭菜夫祭菜
之義本於太學存廟而廢學者禮之失也大江之西處
都會而山水佳者洪為率郡之造秀以文獲仕歲有人
焉固宜興學校以寵其俗景祐改元之明年天水趙槩
叔平以祠曹副郎兼東壁圖書之職來守是邦翦弊擿
蠧樹立羣善和氣被境庭無宿奸乃思本朝一祖二宗
承平八十年垂白耉老不識攻守之器今上復好文以
守成業而學校之風未甚流布殆於守臣之闕請遂露
奏豫章介在江左為支郡凖的援南西二都暨上始封
之國為比即其祠宫願建黌舍詔從之繇是葺舊模新
補敗增卑廣其壖垣峻其廉陛或易椽而朽或築基而
營起橈為隆變蔀為豐寢殿奕奕儼然南面龍袞珠旒
備乎王章自高第弟子至漢魏大儒坐而侍壁而立于
堂于廡列像有次考室百楹以處生徒凢大夫士庶人
之子為俊士者皆許遊焉仍乞上庠鏤版書以賦其時
習給間田五百畝以充其日廩選文行之士觀察推官
陳肅揔其衆而謹其號令事由中覆咸得請焉又俾設
色之工以夏商周車服珪璧梡爼彛斝之器見於經禮
者繪之講論之堂使朝夕觀焉孟子所謂樂得英才而
教育之者其是之謂乎鳩工於三月庚子告成於八月
庚申役用卒徒不勞於民賦以羡材不歛於衆而克成
焉噫漢襲秦令以太守領郡而泮宫之制闕焉其或著
理效稱循吏大抵謹繩墨挾鈎距尚威刑以束縛人耳
能知學校為教民之本者惟文翁唱之於蜀故司馬相
如王褒之徒用文章揄揚漢美與三代相照耀於先後
者文翁之力也後人復聲而和者亡幾焉盖學校之益
人也緩威刑之取名也速故為政者有所趨焉今叔平
以文學舉進士而升鼎科以器識居宦途而歴顯仕復
能敦大教之本儲詩書而萃英髦以尊聖育賢為事夫
其遠大安可量哉與夫徼福於神盛祠廟者異矣又豈
知洪人戴之不若文翁之於蜀耶某以上書忤旨貶筠
州道出大府目是懿績故為之記云皇宋景祐丙子歲
十月日建
饒州新建州學記
漢襲暴秦之餘治定五世乃刊著功令建郡國之學以
育雋秀文翁作守巴蜀克變其風比於齊魯褎然稱為
循吏之首者謹詔令善條教也國家承五朝之季剗僭
薙偪祖功宗德翺翔四裔今上興葺治本二紀于兹乃
詔郡縣立學祥延褒博是歲都官副郎清河張君自南
海倅車移守鄱陽舉遺修要事亡不緝一日集其僚而
謀曰今天子思得賢俊基固太平詔啓黌校以廣聲教
郡國當以新書從事庸副上意且古之教者以學校為
本卿佐修之於國父老修之於鄉旦而里父坐塾上以
視民之出暮視其入以勖怠者又師氏保氏以德行書
射共訓于民鄉之秀者移之於邑邑移於國國以聞於
天子皆學之制也善為政者固當先之矧奉天子之詔
乎先是郡先聖祠宫㨂幹隳剥前守亦嘗相土而未遑
締搆也君於是即其基於東湖之北偏而經營之郡之
秀民聞是謀者争出家以助其費乃命從事之賢曰胡
宗堯属城之良曰朱琬籍而司之得資三百五十萬於
是令畚築購楩梓利匠器程工力度堂室謹儲峙朱墨
之督一本規矩遠枕城闥取乎居國之陽傍晲湖光象
乎雍水之半嚴爼豆之習以隆乎禮正師資之位以傳
其經萃乎群賢貫之六藝悉三代之遺則也乙酉仲夏
始庀其役越朞年而有成凡為屋百二十楹晝講夜習
各有攸居又市美田三頃以賦其日廩仍奏署属縣宿
儒胡寧以為其表率真君子樂育英材之意也移其意
以及於天下其善豈可量哉文翁范侯不得獨擅美於
前史矣
雷州新修郡學記
三王四代質文殊迹圖治之本惟學為先閭有塾堂巷
有校室矧於郡國其可廢耶本朝一祖三宗以聖繼聖
夷落之外威無不讋海㝢之内澤無不浸先皇帝頻詔
郡縣謹貢條精里選廣生員敞黌舍講經藝崇儒術然
而州邑之吏或迷於簿領或急於進取故於承流宣化
有不至者海康郡瀕海之樂郊也地域雖遠風俗頗淳
聖訓涵濡人多嚮學頒條者怠於誘導無乃上格明詔
下辜羣望乎殿省丞揭陽林君奕世儒家被服文翰既
奉休命出守是邦樂得材賢而教育之乃援前詔廣學
宫而新之相地考古必就少陽之位春秋釋菜則先聖
先師之像不可不嚴也朝夕講誦則函丈接武之堂不
可不廣也羣翔博習則居處不可不莊也勸勤黜惰則
號令不可不肅也將俾其稽古力行以孝顯其親以道
致其君不徒習威儀考聲病而已矣今天子紹堯舜之
明内修曾閔之行揔攬權綱旁求俊乂固應弛弓旌空
巖穴以收四方秀茂之傑益闡先王夷易之道也諸生
當體賢太守之意以副國家崇學求賢之詔也書來丐
詞敢以此規嘉祐八年九月日記
康州重修文宣王廟記
古者立學必行釋奠之禮天子諸侯皆親臨之周人祀
周公魯人祀孔子為先聖自漢以來遂採用魯禮盖三
王之道備於周堯舜文武之道備於孔子故後世無以
易之而加崇焉孔子之教與天子正朔相左右以被四
海雖庠序廢興靡常而廟食不絶者教之存焉耳康州
在嶠南千里北人踰嶠而至者率以南方暑濕憂畏疾
瘧隕穫于内尅日月以計歸宜乎政之或未暇緝也殿
省丞李君仲求被命到郡自以壮年蒙國委用得守土
宇不復計遠邇若向之為者凢可以濟當時利後人者㒺
不營度焉先是郡無黌舍纔建廟室以應令奉祠耳廟
在子城西偏廣不占畝棟幹庳陋不稱明德且郡枕鬱
江下流其源數千里其𣲖十數以合而東每春夏積雨
流潦瀦匯浸淫毁民廬舍率走高以避江怒携細擁弱
坌入廟下瀆慢神宇非嚴師尊教之意也廼相爽塏去
郡東五里而近得紫極宫之故基而鼎新之殿堂門序
凡五十楹先聖先師及世所謂十哲者皆扶土為像于
殿以致恭七十子而下又設色肖形于廡以存制仍齒
博士弟子之位于堂以肄經凡廟學之式參備焉既卒
工抨圖來京師以謂記属予有出壃之役而不克書其
明年得罪為郡又明年廼閱舊訊而誌之廟之成以慶
歴癸未歲董其役者端溪尉王該進士樂其成而來居
者百餘人云
興國軍重修文宣王廟記
孔子抗帝王之法於六經而百世宗之故其血食與學
校無窮然教之興衰存乎其時惟至治之代其道乃大
在漢四葉始建郡國之學而進儒術在唐六帝乃克用
王禮而尊夫子五代兵革雖祀典不廢羽籥絃頌之音
盖寝矣聖宋在宥七紀于兹今上纂三聖之丕烈綜御
大器息武行文澤浸八荒常以隻日視朝雙日講學間
歲程文擢多士故天下靡然知所嚮焉郡諸侯獨大府
劇部能以營葺黌舍為請率報聞從之餘或專於督獄
賦政而未遑暇朝廷亦置之不問在其自視何如耳興
國軍者本隸武昌以摘山鼓鐵之利遂建軍壁故廟學
草創而不完景祐受冊之明年太原王君以成均博士
知軍事剛斷柔惠敷和於下剔去蠧螫民懷其生柅車
期年簡肅成政乃謂其僚曰古之善教自學校始家塾
黨庠職在鄉老况今領縣立社以有兹土人不知學何
以示教先聖先師之祠而不若淫昏之鬼何以示德二
者皆為政所當先也惟舊祠在牙城之西風隤雨隙不
自撑梧先生弟子居無容席之地歲率常祀俯仰其間
實所病焉於是度費飭材以萃百工罷不急之用而用
之不瘡於民不割於公而霈然餘力以克有成露寢奕
奕負隂嚮明龍卷玉璪顒昂其象廉陛嚴峻庭序閎廓
凢爵於唐讃於先朝作配從祀及得圖形太學者塑坐
繪立咸備其制向之不如制者悉俾新之筵開黌堂以
登師儒局列校室以來雋秀是焉者處于東偏又為二
庫藏賜書以勖生徒之業櫝禮器以謹春秋之祀是焉
者居于西偏學之稽古先乎制度乃案三代車旂器服
圖之屋壁使來者觀之煥然在前祀之有齋致其虔恭
復築齋室于宫之南湖光上照山翠欲滴太虚之庭垢
慮可滌事神誨人之道備矣新宫既就而行禮其中邦
人怡然知學校之所以為教也賓僚以書來俾為記將
伐石而刻之以永其夀年昔魯人美僖公遵伯禽之法
能修泮宫播在詩頌盖以能修其宫又修其化故國人
思樂泮水而往觀之禮有飲酒飬老之儀兵有受成告
克之事咸在泮焉則化民成俗之道捨此宜何先哉王
君能尊仲尼無窮之教宣當世所宜之治修詞宫建學
館知為政之本故不敢讓而記
惠州海豐縣新修文宣王廟記
夫教化之本自學校始學校之興自鄉遂始周人有鄉
先生遂大夫分掌其令以謹其習而薦其賢能焉鄉校
所建則有皮弁之薦小雅之歌以享先聖先師古之道
也自秦人蠶食六國廢周之令詩書之教輕於蟣蝨漢
興雜霸學者惟集于長安郡縣之學寝微矣唐室雖欲
尊儒而不得其本春秋祭菜專為孔子祠宫已事而逡
鬱生荆棘因循其弊以至于今矧今之縣令惟以斷笞
杖督賦租為稱職耳其能勸學以警俗者幾何哉吾友
譚君初命為海豐民守農畝吏守曹事闔境恬然夜亡
犬聲下車朞年政既成矣乃曰習爼豆所以敦風俗興
學校所以勵善良嚴祀事所以教肅祗考前計所以辨
制度古之建學必居公宫南之左明堂亦學也在國之
陽縣雖小亦國也子男之制其可忽哉舊有廟學處之
西偏編竹覆葵以為其宫隙雨霾風以昏其像歲二月
上丁率諸生祗其常事跼蹐庭下退與諸生謀建新廟
而崇學館諸生聞之願傾私楮以贊其成遂状其事得
請於州徙祠舍於邑之東南隅伐山歛材易葵以瓦冕
服玉璪儀容大備顔子西嚮以為先師十哲坐塑以為
從祀丹朱其器以薦乎牢醴堊白其堂以業乎講誦工
既畢遣書請詞以識之夫素王之道猶天地之大日月
之明江海之浸隂陽之變日用於百姓而不知其仁澤
及於萬世而不為其私口頌目訾不加損益所以尊而
奉之者教之所存焉耳今海壖遠國王化廣被夫子之
道同其汙隆興葺黌舍希風鄒魯此亦政之所存焉耳
乃書之以示於後康定二年六月日記
筠州高安縣重修縣署記
國家以縣令專調選部用人為輕故難理之邑皆命寺
監少署丞佐之官以為之長由保任得寺省官者必之
兩川以廷謝日為次未之兩川而之他處則為權入大
江之西縣不滿五十難理者三十以風波之險獄訟之
繁人固畏之而不來其來以權入為資久者或踰年少
者三數月其闕也又三數年民之病所以痼而不瘳者
其由是乎為政尚然室屋頽圯其誰顧之哉高安劇邑
也籍在難理中皇上以景祐冠年之初高陽許君舉進
士登甲科得秘書省校書郎試治茲邑故得久於其政
君啓迪中道斵姦搆窮罪之所在雖強必刈志有所守
雖威不移吏畏其明而罔欺民信其令而必從滿三歲
朝廷嘉其成績就增秩為廷尉平不易其地君之始至
也上漏下濕不蔽風雨越二載庭無留事乃議為署以
卜攸寧取材計工皆於農隙踰年而後成民無勞焉翬
飛鳥革百堵之興一本於制度晝訪夕修四時之居各
為其區處至於室容宴豆亭張射侯可以序賓可以觀
德古君子之事也向使踰年而去則於是署也不暴歛
以成之則隳其基必也守宰之不數易觀此可以知政
矣署既成俾予記之不敢為讓景祐五年十月日記
楚州鹽城南場公署壁記
國家循漢舊制籠山海之藏以佐經用海濱斥鹵至廣
而民食至急故歛散之權不可不專其法一緩則奸人
大賈擅之矣此所謂與奪貧富之柄也淮場負海置鹽
亭者州軍五(楚海通泰漣水也古曰直今曰場然今尚呼亭竈直戶)轉贍桐栢以
南踰九江及荆衡之郊凡六十餘州最天下之鹽歲入
息錢三十五萬萬而淮海之鹽息錢實二十萬萬其富
國也博矣故牢盆禁地必擇官以董之自計相及其佐
及主計于外者迭舉潔廉幹濟之士以充其選然自建
元迄今殆且千稔而尚有遺利者豈廢置不常當官者
未之思乎景祐初太史吴公(遵路)漕淮南粟兼制置使公
事乃奏言楚之鹽城造鹽之場七皆售縣倉亭竈棋列
相去且百里掌出納者以倉為主而不出郛郭故私煑
盗販散漫不能禁請分南五場傅海七十里命一官督
察之俾火伏可見私煑可禁天子是其議可其奏公因
舉殿直曹元素莅焉其收果溢舊數秩既滿今三司副
使張公存復舉曹君供奉以續其職曹君生貂蟬之族
而能以清勤自飭才為人知官無遺事是將復大其家
者也欲書名於署以謹其始且為他時之誌以書來請
遂記之云寶元元年十二月日記
楚州團練推官廳壁記
漢制部從事佐刺史提政綱而舒卷之其編氓勞逸群
吏善否錢刀盈縮獄犴邪正無慮朱出墨入咸得婉美
其畫白府而損益焉有唐天寶之後宿兵四郊分建元
戎以屏王室大者擁旄而制數郡其次持節而顓一州
各立監佐輔其條教然郡曹掾不得聞軍謀軍尉於民
事亦如之兼而贊者必求文雅之士為其上賓故參謀
幕府㳂使名而命之山陽楚之東都北繚淮東負海漕
渠貫中天下輻輳者半四逹用武之國南走廣陵為大
府故持節者不得制旁郡團練之名得於此矣皇朝命
文吏領州將懲諸侯之專也賓佐之任委於選部累資
計考不由辟召而主禮輕矣先是團練推官受署之館
位得其表接賓客分曹局列厨廐容妻子各有攸處前
居是官者才譾而權不足郡都尉緣隙而豪奪之徙居
河亭才庇風雨近市而囂焚巢而危孰謂官庭返隘民
舍枝梧湫底何以觀政蘭陵蕭君江左之秀由進士擢
第再命而佐楚會某人為太守仁賢協贊綱領克振民
得和氣軍無怨聲議政之暇謀及居室乃根源前事上
白廷中願遷爽塏以正民之瞻視詔可其奏乃擇地於
子城之東南隅出帑金市山材興卒徒利工器一毫不
取於民間費府緡若干萬考室若干上棟下宇可以避
燥濕高閎厚垣可以卜清曠噫世之處官局者苟非因
循卑陋則興役動衆疲勞下民矣今蕭君革因循之弊
絶罷勞之役而安厥居愈見其兼濟之能也異時享大
名器佐王之國則觀其佐東諸侯之政斯得之矣若乃
楶梲輪奐亭圃嘉美本無意於華侈故略之明道二年
五月日記
武溪集卷六
