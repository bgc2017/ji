武溪集卷八宋余靖撰
寺記
江州廬山重脩崇勝禪院記
夫萬寓之大羣動之衆佛以溥博之教淵泉之語廣譬
善導無不入其言含生有知之類人人物物皆藴佛性
猶木中有火本來無覩方便鑚鑿乃見光華離暗得明
不從外至故無生之說以去纏縳有為之法以勖因果
二者並施於世隨所悟觧歸之等覺佛去世後持其說
而化於一方者信向遠近視其緣之厚薄云耳大江之
南號為山水竒勝廬阜又為諸山之最自東晉以來高
人開士蟬聯不絶山形磅礴三百里寶刹之有名於天
下者以十數四方學心之人多歸焉學人之至必又能
以圓頓一音之教舉其機而驚於衆者以登法師苟得
其人則一言頓觧出生死海刹那頃耳崇勝禪院江南
李氏乾德三年所建也遠公蓮社絶頂相望淵明栗里
高風接秀左泉𠻳玉可以滌紛煩前林蔽空可以樂閑曠
真遺世觀空者宴息之境也景祐初久虚禪席於是州
將而下僉議立刹廣詢法王之器授之猊座遂得今禪祖珂
師焉寺之故居庳陋不足容四方之來一日珂師言于衆曰
吾以諸法一味離去世間染淨所厭一切差别境界無有
少法可說乃能入于如來難思智地然而一切諸善皆由信
起不有莊嚴何能起信若寂然無營則陷于因任止滅之病
矣衆聞是說翕然從風其堂皇殿廡序闥管庫之不如制
者一皆新之築基而飭材陶土而礱石肖像設色衆工攸
序棟宇輪奐見者起恭師以善教而流布其法以信而募
其貨以智而役其工自丙子經營至甲申落成軒檻廻合凡
三百餘楹雕琢金碧皆極硏麗無有遠邇賓到如歸其徒之
至者寝于斯食于斯聞于斯覺于斯夫見宗祊而起孝覩
墟墓而生哀視塔廟而增信其理一也某故史官且師之同
郡人故得其實而書之珂師通學識敏少厭榮進壊衣削
髮而居叢林不露頭角遊廬阜若干年提唱宗乘集軸禪
錄七卷盛行于時時人服其該洽噫自祖法之東流六世而
居曲江今珂師生曲江復以心法見于名山古言孔子之
後鄒魯多儒信矣哉慶歴五年月日記
潮州開元寺重修大殿記
金仙氏立空有二教彌綸人天之際以三乘四果開陳漸路
其說曰一切諸善皆由信起不造業故種種諸法皆由戒起
能攝心故六波羅蜜由布施起斷貪愛故百福之報由莊嚴
起無驕慢故所以群生歸向如流濕就燥不可禦者其
有最勝之理乎潮於嶺表為富州開元于浮屠為冠寺
暢師於僧官為極選又以金仙氏福報性學之說開導於
人故其答者如響之應先是寺有羅漢殿者歲時浸深基
傾棟圮壓焉是懼風雨何庇乃創是事鼎而新之其募
資也毋喜腆毋羞薄同焉者懷異焉者勸歸于信而後已
由是伐材于山埏土于陶購工于市而布規矩焉金碧之飾
雕繪之巧美梓密石厥制備焉自釋迦金人部從至于五百
羅漢之容率飭化而像之歸于莊嚴而已矣又為二樓一儲
本朝累賜太宗睿烈皇帝御書真宗章聖皇帝及今皇帝
御製一縣洪鐘而對峙之康定庚辰乃始基之慶歴癸未而告
厥成凡寺之制完者飭之缺者補之隳者革之凡五百楹為
一郡之表三者贍焉既落成踰嶺渡江絶淮走輦下七千里
以其狀來請識歲月乃書之云
韶州白雲山延夀禪院傳法記
昔者金人見夢經像始東而圖繪結構奉遺教者徧於天下既
而漢之宗祀廢於當塗魏之血食絶於典午西方塔廟巋焉無改
大雄之德何其盛哉迄今千&KR1124;寅恭益衆由是王圖侯國商關
農井苟有生聚必為浮圖大抵南方富于山水號為千巖競
秀萬壑争竒所以浮圖之居必獲竒勝之域也實性大師始
來居之絶澗高風怳出物外隂谷夏雲陽崖冬葩故非區區林
麓之所比也古者謂穹山濬澤必能興雲致雨以濟萬民之
望故以白雲名之觀夫高士遠跡當世非獨玩雲霞之容同禽
魚之樂而已蓋將脫去聲利深入杳靄目絶塵累耳㤀俗囂而
後真性湛然如太虚月旁無壅障乃克通照耳所居高深所樂
曠遠者以此也禪那之學其來尚矣自南北分宗思讓異派雖
達空照理共歸玄觧而臨機接應各禀師模言有體用義有
縱奪互相祖習曰為門風然而無善可求無惡可去直指宗
門令其悟入雲門之教最為真淳實性即雲門之嫡也實性
者劉主所賜號也名志庠封州人姓陳氏廣主延入府中親
問法要有名傳燈錄庠既即世志文開堂嗣之次曰契本禪師
達正次曰達真禪師雲端次曰玅光大師雲福皆承師嗣法世
賜師名厥後有惠龍者鳳翔人姓趙氏今長老常簡永嘉
人姓徐氏皆什方名德之選也自實性至今七世矣棟
宇加飾焉田疇加闢焉倉廩加入焉器用加給焉徒衆加進
焉遠近加信焉嗚呼今公侯將相之家不過一傳再傳或
當世而絶者豈非道家所忌陳平所識隂謀而害人者
耶至於浮屠氏託大義以承嗣而能世廣基構至於不
朽賢於隂謀者遠矣其可書也遂誌其世云
南嶽雲峯山景德寺記
雲峯者南嶽五峯之一也昔大禹登祭此山得金簡玉
字治水之要故有禹之行宫虯虯古碑有時見者遂名
其溪曰禹溪梁天監二年動其行宫創寺仍賜近田以資
僧食以巖棲谷隠之故世所以推而重之者謂其輕去軒
冕疎外聲利以全其高者也矧以釋氏之諦離藴去著
出生死海以全其性豈猶脱囂埃易去就而已哉自梁
已降代有竒人簡文帝大寶中有法政禪師身長八尺
布衣一食獨宿樹下虎兕圍繞每一入定輙經累月忽一日
風雷震樹見神人具衣冠端笏而前曰此宜立壇度人
師諾之遂奏置甘露戒壇度僧五萬基址存焉陳有高
僧惠勇脩心於此六十餘年羣虎旦夕侍衞隋有高僧
善伏習禪智三昧通宿命亦能入定一月乃起常念幽
途多苦饑渴乃咒食冥飼焉太宗朝有高僧義本博
通經律子史百家無不覽者内外學徒順風庭謁至則
開納深得人望無疾坐亡葬於南嶺有䨇鶴悲鳴遶塔
三年而去至廣順中寺主僧啟仁被訴䧟法籍沒莊
土皇朝建隆元年楚文昭王馬氏請而復之爾後甲乙
承襲迨景德中改為禪刹命僧智吉演法領衆其事
上白遂以年名賜今額焉自智吉之後曰希順智宣懷
荀三世相承矣慶歴末僉議請今長老純正紹隆法
席正師成都人俗性李天聖中遍參智識深達心要薦
居嶽麓之法潤寕鄊之善果及今居雲峯凡三遷法
筵皆當世名公今相國劉公資政孫公致仕貳卿劉公而
下十餘公署䟽而請之所至緇徒雲集且夫無生之說
用達於根本有為之果蓋勖於精進故悲智異途而
同歸濟度福慧殊報而俱出薰脩所以學心之徒聞言
而得要慕教之士覩相而生恭隨其機緣示以開入由
提唱之餘極力營茸塔廟之制華梵相參扶土而為像
度材而搆厦壹用常均不侈不陋七年中為屋三百餘
間至於縣廨莊舍又五十餘間皆率减歲儲不外干於
檀施此又人之難能也以孫公與某常同南征之役又
都官黃君稟嶽之秀而聯郡之務故致書求記因不克
讓而記其世次云至和二年六月日記
南嶽雲峯山景德禪寺重脩佛殿記
佛者號為天人師故像飾以金屋為之殿極尊崇也天下
五嶽維南曰衡邦之巨鎮地多勝境蓺林構室梵刹相望
據五峯之正勢而旁羅禹迹密通洞天者有雲峯焉晉
宋之間名僧繼起隋唐而下世有竒人迨於先朝始起禪
席相國劉公之守長沙也以莫猺之梗當全材之選旌麾所
指巢穴皆空仁翔封畛威軼聚落武功既成民斯安堵於
是禮名士延高僧外脩禮法之要中談性命之本長老純
正當前席者既而從蒞方鎮尹正神都入參朝政遂服公
衮直亮嘉謀弼諧元化天下蒙福固為多矣苐以湘衡舊治
古先靈迹嶽山之下景德為最乃奏紫方袍以錫正師復
捐俸金以崇殿像初正師之居是寺也量歲之入約其用而
蓄其餘募良工伐偉材相厥棟宇墮者完之故者新之越
十稔其堂皇廡序庫樓寮閣鼎盛者幾五百楹惟兹殿制
締構猶缺得相君之教而備焉以恭謝改元之秋而圖厥基迨明
年冬乃克成之相君之志匪以施材而徼福盖崇乎外護也
苾芻之說盖欲瞻像而起信匪徇乎繁餙也某幸守兹
土且辱相君之舊及殿成純正以狀來白遂誌其歲月
云嘉祐二年十二月日記
韶州月華禪師壽塔記(并銘)
月華山西堂琳禪師曲江都渚人姓鄧氏少學儒能談
王覇大略已而學佛以誦經披剃乃遊方猶以詩名往
來江淮間博覧廣記推為文章僧参洞山自寶禪師寶
於江南為禪宗叢林無出其右者見師以大心噐之遂
以心印付焉息機南還結菴於舊山之北曰白蓮學者
聞其名自遠至者無筭州以衆狀請出世師遁於大洞
累月衆叩不已黽勉從之師既鄉邦之望遠邇信向廪
有餘糧人有餘力棟宇時構樹蓺日廣江山清曠甲於
州域由是搢紳緇素途經江滸無不艤舟造室耳高論
目嘉致人人自得而還四方衲子奔走於路逹心要去
為人師者數十人晩年避喧退居西堂衆思其道郡以
䟽請復恢禪旨者三焉寶林山者六祖古道場也詔擇
名德錫殊名命服以居之漕臺以師為舉堅辭不行乃
即庵自甓夀藏曰吾當歸骨於此既而曰生平交遊之
厚者安道子元而已遂以書來云願以銘誌諉吾執僕
以從官鞅掌學殖荒落嘗評古人之言曰志意脩則驕富
貴道義重則輕王公謂道義内充志意不屈於王公之
尊富貴之勢不能動其心也此理誠高猶是介者之談
耳學於大雄氏者道以性通志非外徇止觀無著空有
俱忘生死不能汩其真况富貴乎鬼神不能窺其迹
况王公乎師之行高乎哉不可跂已乃為銘曰
湛然性相本無為涉於形器有時隳他年幻質此于
歸嘗言無佛良遣有知
廬山棲賢寶覺禪院石浴室記
大雄氏之為教也即空無著之謂性攝心自持之謂脩
植因成果之說所以道迷也施財獲福之論所以破貪
也兹道坦明各隨所證自像法東披諸華嚮風塔廟莊
嚴徧我國土凡所經始人皆樂成者非它也彼既未悟
於心姑欲弛貪而出迷當有導師掖而趨善使其然也
棲賢寺新成石浴室募衆而植因也浴室在寺之西南
隅寺在廬山之陽山在潯陽郡之左郡在大江之隂山
川佳麗棟宇輪奐梵刹廢興則寺記存焉寺之始創於
齊盛於唐賜名於皇朝居之者不以昭穆伯仲相繼自
智常至澄諟皆海内有名高僧統其衆故建刹啟基布
金流銀日月天宫瑠璃地界霞鮮翼張翕赩相照唯兹
温浴屋老不支一之日澄諟言於衆曰六時讃唱當務
潔齋若塵垢未除則七福何聚欲求精進比丘備其七
物不亦善乎時則有浙僧希昱能湛行為上首願集其
事用因緣相一唱而就募得緡錢二百萬鑿山築基礱
石構堂仍市美材續成外室凡十一楹其浣濯之所蘇
膏之器罔不具焉自天禧庚申歲矢謀至乾興改元之
初用浮圖舊法飯僧以讃其成壬申歲昱師會某於豫
章求文而誌之噫佛之性也開示悟人各有所因則知
昱湛二開士當於水因悟最上乘入三摩地豈獨使洗
滌前塵除去七病而已哉按十誦律云昔舍利弗隆暑
行化執惱所著有灌園者溉餘之水請以為浴此人獲
報生忉利天由是觀之同捐貨財成此浴具功又勝彼
如佛所說其獲福報可思量哉其靡麗宏壯則簡而不
書聊記歲時而已
韶州曹溪寶林山南華禪寺重脩法堂記
孟子曰聖人者百世之師也盖至聖之道高深廣博百
世而下遺烈猶存賢者襲其規模學者窺其戶牗此其
所以日鑚歲仰歸之無窮者也然而道之大者必久而
後隆事之美者不一而能具昔者六祖大鍳禪師初傳
信器歸隠海嶠混迹弋獵艱難備嘗及其建梵宫登師
座敷陳真覺開𨗳人天其亦勤矣滅度以來四百餘載
雖千燈繼照光徧河沙而布金遺址筌蹄寂寞向非睿
哲當天英材接迹講求世務餘力佛乘曷能恢復宗風
以續先軌者哉天禧四年前轉運使起居舍人陳絳上
言曹溪演法之地四方瞻仰歲入至豐僧徒至衆主者
不能均濟率多侵牟乞於名山僉選宿德俾其舉揚宗
旨招來學徒制詔曰可於是南陽賜紫僧普遂首膺是
命莊獻皇太后今皇帝親遣中貴人詣山迎致信衣禁
闈瞻禮遂師得於便座召對移刻陛辭之日賜號智度
禪師錫以藏經供器金帛等當時恩顧莫與為比歸作
衣樓蔵殿以示光寵餘亦未遑開緝也遂師即示中旨付
荆湖南路博訪高僧今長老緣師自南嶽雲臺山再當
是選紹光正念宣揚了義居者蒙潤來者如歸乃擊鍾
而謀曰嗣其業者為之子也誨於人者為之師也子之
克劭然後起家師之不嚴何以尊道此世教之所以壯
堂構也日明月暗牆壅戶通因分别以見塵緣視頑虚
而識空性此梵刹之所以崇堂宇也由是蓄羡餘廣購
募窮山跨谷以求棟幹殫能極藝以召匠碩恊定星之
期觀大壯之象材得以呈其美工得以肆其巧計廣以
席度深以筵外像祗陁之居中施獅子之座尋聲至者
圜立於前如渴飲河滿腹而去嗟乎聖不世出故微言
易絶昔仲尼生於鄒魯去世未久而楊墨申韓各就其
術為異同之論以戕賊教化所賴荀孟大儒開陳仁義
然後君臣上下大倫以篤夫子之道不絶如線况其遠
者乎如來生於西域萬里之外寂滅千歲教乃東被而
語皆重譯書不同文故翻經著論得以紛綸其說昏愚
迷妄貪着福報淪家耗國棄實趋權亦頼諸祖以實際
理地密相付囑然後知佛不外求見於自性造惡脩善
俱同妄作所以遣空破有不䧟邪觀者宗乘維持之力
也不然者天下嗸嗸奔走有為之果何能巳乎初大鍳
以諸佛大法眼藏傳清源思思傳石頭遷如是展轉相
傳至今長老緣師為十世矣佛教之來中國也逹摩最後
諸祖出世各分宗𣲖而曹溪之胄最衆乃知道在乎要
不在乎先後矣緣師興元南鄭人本府出家受具得大
乘之要於漢東祚師遂振錫至於南嶽郡將邦伯悉飲
其名乃於唐興南臺雲盖三啓禪師稱為嶽中之冠及
被朝旨乃克歸紹本統而肯其基構六祖之道由是中
興矣前所謂必久而隆不一而具者有待而然也緣師
狀其事請辭鏨石以圖不朽且予里閈所託故於辭為
備云康定二年十二月日記
南安軍興福院慈氏觀音堂閤碑銘
上古聖人以中道御物反於經制然後濟之以權西方
之教以大權誘俗涉其津涯然後受之於道西教所以
浸淫國土千載彌盛者以其權勝者也且復巧於方便
起人信心其言過去未來禍福環轉顯作而冥報習異
則業殊故有大人之樂諸趣之苦盖所以警貪癡悟顛
倒也又所說諸佛菩薩世界名號咸表行而著稱見名
而知證河沙筭數不能窮盡獨以慈悲願力推賢文殊
普賢觀音彌勒四菩薩能入生死海中極度羣有同佛
智見登佛果位超然於無學之徒為其上首觀音以甚
深般若克證圓通彌勒以最初三昧故名慈氏或自在
神力能施無畏使大千衆生免諸苦惱或一生補處受
記成佛與百億天子同其安穏由是贊歎獲福瞻仰蒙
祐聞名而不墮金剛繫念而咸生兜率著在經具流為
善談華都夷聚罔不歸向捐貨竭哀靡所慳吝雖事存
視聽之表難以實求紛起是非之端或生異論然而信
心所啟不謀同聽先已膠固於中矣南安軍浮石院者
江南李氏保大年中聞僧行高結庵之地也振錫雲遊
樂茲竒勝剪荆山麓以卜終焉麻麥僅充風雨纔庇百
年過隙八世相承皆卷道嵓壑休心息跡者耳今住持
智應祥符年中乃結前緒以謂獨覺小善皆聲聞之果
洪願普濟實如來之乘况今天下至大含生至衆十室
之邑必有塔廟以奉薄伽之遺像一刹所建必據溪山
以先邑落之勝處欽崇雖廣廢興在人不有莊嚴何以
示教不有𨗳募誰能同心當勤攝受共令成熟遂傾私
楮得錢十萬命工計費作為層構上之為閣下之為堂
其上望慈氏菩薩擬天宫次補樓閣重重之體其下為
觀自在菩薩肖寶陁海岸人龍隠見之狀皆以大悲含
物萬行利生大願堅固佛所稱歎將舉教以勸脩俾見
像而思果者矣散召檀施共樹福田羣言響答量力出
貨堂皇門序四軒環合且是院也楚嶺之通衢章江之
上津前瞰回波却視層阜脩篁叢布粉觧玉立真物外
之絶境也香火之緣泉石之樂居然兩適矣工既畢遣
介齎書乞銘旌其遠誠乃銘曰
章江之源楚嶺之阨粤有名藍字之浮石
開榛百年制度翛然今得其傳規模乃全
廣示慈力衆所悲仰三十二應觀音之像
脫門空闊願海淀深利益世間慈氏之心
睟容並列遺芳克振庶幾來者虔恭起信
實義難窮權言易從違惡竦善繄權之功
潭州興化禪寺新鑄鐘記
金鼓所以警衆也衆之攸居非夫疾譟大呼安能齊一
必以聲宏碩而遠聞者為其節焉京洛之制睥睨置鐘
節昏曉也舍衞之法衆集撞鐘節進退也則知鐘之為
用尚矣興化禪寺唐景福中所建其營造之因景物之
美則寺記存焉國家承天立極四聖繼統日月所照罔
不丕冐民去兵火之厄將百年矣由是僧徒之博識雄
辨者得以佛事率𨗳其間故其金璧莊嚴之像楩柟輪
奐之室日完月構時興歲廣不得不益壯而增華也凡
百供器還視初制豈不狹小哉鐘之當易宜矣本朝銅
禁尤嚴私無銖蓄僧坊道具官為製而給之惟鐘之巨
則許入金而賦銅焉長老僧紹銑以易鐘事聞州内閣
劉公為之上白朝旨從之廼募信士得豫章朱氏捨錢
二百萬為檀施之首衆遂響從購良冶於餘杭積勞數
千工用鳬氏之劑事皆素練以恭謝改元之明年正月
三日鼓鑄於寺之東隅羣僧讃咀以俟其成鄉坊士女
捐金錢以助其緣自寅訖巳一鼓而就越三月陞之重
屋會闔郡僧俗食而擊之聲聞數十百里真招提之壯
觀也自鎔範及考擊之始予與羣官偕往視之既嘉其
工之巧而賞之仍鐫名於鉦銑之間紹銑又伐石乞詞
以誌歲時嘉祐二年四月日
武溪集卷八
