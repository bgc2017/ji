武溪集卷十三宋余靖撰
判詞
丁為大夫薦而不祭或責其不孝辭云未給圭
田
羔羊有位姑務奉先田禄未頒則當殺禮志不愆於率
義理亦貴於從宜丁一命方榮十倫尤闕班趨表著祭
當取於首時地薄都家薦乃從於仲月儀雖偪下事貴
舉中且圭潔取名尚闕容於百畆而博碩為用難備數
於三牲豈故廢於烝嘗蓋有差於爵秩况國章具舉固
巳辨於等威家廟致豐詎敢踰於名位宜許率常之節
勿貽忝祖之譏享以豚肩從鄙晏嬰之隘陳之羊饋豈
傷屈建之賢未全大夫之恩何切庶人之誚有嚴籩豆
苟殊豐昵之嫌無取粢盛當採薦新之制亦猶行古寧
以他規
乙為將兵士寒餒乞襦乙不之與或責其不撫
士卒辭云人臣無私施
輕財撫士雖得衆心散物擅恩恐非臣節將舉即戎之
責須存許國之誠乙也黃石貽謀漢壇膺寄飄風冽冽
方當墮指之寒被練將將忽有乞襦之士賢哉臨事展
矣能謨志在恤人誠合矜其凍餒美當歸上豈宜奪彼
慈仁自敦御下之方將教尊君之禮絶甘分少固宜推
彼赤心别嫌明微何必行其小惠縱使求之不得我乃
思而無邪散漢將之黃金雖聞大略均楚師之挾纊蓋
自温言憫一夫未足稱賢存大義故能和衆下車濟涉
子産所以貽譏在笥絶私仲逹於焉見賞不敢專也可
以事君雖無與之不失其正
乙春田火弊或告其暴物辭云獻禽以祭社
啓蟄布和誠憂害物菜田展禮寧廢獻禽事未悖於天
時理蓋勤於事典乙素推卓識頗逹舊章因農隙以備
儀順春蒐而行古下綏止殺圍必戒於掩羣揚炬弊略
義將存於擇孕蓋取順天之制寧同暴殄之威乾豆是
求充廟庖而有品青陽式届伸地道以何慙止車用恊
於周官艾蘭聿符於魯道雖區萌既逹須行太皥之仁
而麋卵無傷奚爽虞人之職縱國門之將禁在野禮之
必行原隰未耕方及焚萊之候罝罘暫往終非委獸之
徒既薦以松之神式恊除苖之害因蒐狩以習武自有
邦儀戒馳騁之發狂未羞古訓克比獻鳩之度無愆配
稷之容
丙舉盗以為公臣或非之辭云可人也所遊僻
耳
殖財斯濫誠曰非賢染惡可矜奚傷見舉未爽援能之
道庶臻遷善之風丙識達惟精名光則哲爾將喻利既
結黨於雈蒲我務擇才故取節於葑菲跡雖殊於疾惡
志所貴於激貪所遊弗近於正人縱乖積習善誘必成
於佳噐亦可甄收况多能而是求諒一眚而何掩陳太
邱贈縑致悔遂絶貪民戴若思投劍改容卒為雅士庶
有期於折節寧無謂以惠姦苟非逸羣之材奚勝籲俊
之舉不須求備管庫自可同升勿謂難知奴虜猶聞見
擢儻能旌别庶免滯淹行匪固窮誠愧郄雍之視善當
必用無輕管仲之謀亦冀從權未為失選
甲葬讎人之妻或責其不義辭云滅其可滅葬
其可葬
執兵有報睚眦既除委骨無歸瘞埋何爽雖疚心於虐
我難取誚於非仁甲智妙見機志先行古齊襄自立巳
雪九世之仇紀婦何辜方崇四尺之墓且勵精於刷恥
遂順變以從權釋憾是圖患雖深於側目遺骸苟棄禍
豈及於齊眉徒有切於忘生固未宜於遷怒義士切齒
漢俠誠務於遺身婦人僵尸魯史嘗譏於非禮姑存大
節無愧責言况乎損怨為忠爰著作威之誡益仇非智
當從敵惠之謀矧異枕戈之人那傷掩骼之化復讎因
病尚恥非夫加禮既亡胡為不義公羊可採青鳥必行
甲授田不入國征里尹責之辭云加田
賦均三壤必入地征賞有加田豈同民筭式舉優賢之
典盍寬量歲之科甲貴列命夫名高國士分地之利禄
均既啓於都家食土之毛功懋復頒於畎畆何哉里尹
懵彼邦經稅熟貢新雖欲歸其王府方輸錯出寧宜及
彼圭田既異任民之居盍視節財之式奠什一之賦爾
誠務於徇公取三百之禾我蓋因於褒德當遵古制無
亂彛章夲殊食菜之榮自分公邑復異連阡之富止實
私囊賜既表於主恩貢難從於吏議指膏腴而固請况
非王翦之謀美勲勞之所加宜守周公之法式期勸善
當許免征
乙為刺史術者告將有火灾請用瓘斝以禳之
乙不許或告其愛寶棄民辭云天道遠
政經勉順誠務恤災天道淵微寧先惑衆自得安邦之
術誰興愛寶之譏乙也任重股肱憂分宵旰誠每敦於
亮直志靡尚於竒衺執技之徒視祲遽稱於星變先時
而備奠玉請禳於火妖既務宣風寧從語怪雖鬱攸之
氣將深徹屋之虞而幽禜之儀曷容非鬼之祀矧條教
之斯職當器識以攸先王商正議於水灾民憂自息劉
劭抗詞於日蝕乾象焉知固宜求福不回式昭非禮勿
動若事存萌漸弗絕夲於訛言即害有流行恐誘民於
左道儻責躬而未至雖致享以何為塗潦可防當思廉
范之教瓘斝不用未傷子産之賢編氓可使由之太守
斯得之矣縱違禆竈之辯終免鄭人之憂
丙濟君之難賞之不受曰非為身也或責其矯
臨危奮命可謂盡忠辭賞逃榮何傷潔已勇既稱於排
難志且異於飾非丙也位列王臣才標國幹推誠可以
貫白日吐氣可以截飛霓竭以股肱拯綴旒於將墜冐
其鋒鏑示勁草以彌堅當秉節以無渝諒殺身而何懼
疇其爵邑將酧汗馬之勞棄彼利名遂返屠羊之業蓋
濟君而是切豈徼賞以為心董安于不尚戰功固慙准
疾介之推靡貪天力爰比竊財始隆報國之謀終獲退
身之美斬肩是衛書竹帛以何慙成命既辭雖茅土而
奚貴自高淡泊孰謂矯誣魯連能下於遼城寧邀緤組
申胥再安於楚國無取執圭忠義可嘉撝謙那爽
乙為政請隳都城譏其無備辭云都城不過百
雉
政在而益榮豈多備城苟過制何謂弱枝爰啓見機之
謀當許復隍之請乙器能高世忠亮拔羣方推許國之
忠遽展濟時之略以謂金湯作固誠多藩屛之功控帶
相高必啓寇戎之害式陳良筭允叶明謀庇民無假於
深池頽墻願填於濬洫且赫連定覇雖增蒸土之勞士
蒍知權寧愼寘薪之役深詳得失妙察興衰縱墨翟多
能九攻聞解帶之術而鄭丹遠識五大有在邊之譏蓋
虞乎讐必保焉盍循乎古之制也今京不度在百雉以
貽憂夫魯有初諒三都之必毁允合仲尼之志何慙由
也之忠
甲父在而受車馬之賜或責其違禮辭云崇君
命也
爵禄有制當避父尊車服所旌難廢君命恩苟推於懋
賞禮未爽於從宜甲也噐幹淳深識局淵懿趨庭承訓
既盡綵衣之歡報國成功遂膺先路之賜遽聞譏刺當
體謀惟古者襲爵於父兄故當殺禮今也擇材於俊乂
豈限常科博古所貴於知今逹禮亦宜於察變向魋無
禄而多馬誠紊國章張酺有位而賜車奚傷子道無拘
介節式恊大猷時既改於漢官事難盡於周禮叔孫以
葬平子雖欲妄詞石建及門當代未聞致誚但守一經
之教寧懷駟馬之嫌况親在而益榮豈位高而見怒
歲有札荒刺史欲移其民縣令云民有所守不
可移刺史不許
歲功不順誠貴利遷民守有常固難遠徙雖舉恤灾之政
必存從俗之謀眷彼編甿處兹列郡札瘥為梗當天癘
之流行旱澇多傷致地財之耗斁蓄欠九年之用食憂
二鬴之艱竹符以適彼樂郊庶推恩於拯救蒲宰以越
在他境恐成弊於流庸皆懷恤下之心當體濟時之道
减其漕運彼既切於移民守以封疆此固請於歸粟雖
周官之備紀在唐令以兼明鄉有寬間當徙家而必募
地居雄望俾减戶以誠難薄征固可以撫甿荒政不專
於就賤晉國舉郇瑕之壤雖喜近旬魏王移河内之人
亦譏罪歲故知拯患必務從宜
乙居草澤被召到都謁見不拜或責其失禮辭
云禮者忠信之薄吾以忠信奉上
韜光絶俗則全高尚之風應聘趨朝必順尊卑之序雖
凝情於方外難失節於君前苟亡九拜之勞是慢五常
之教乙鑿坏曠逹築室逍遥擇豹霧以深藏緘鶴書而
屢降沈冥谷口既祗命於軟輪咫尺天威遽抗容於文
陛務誇誕而廢禮忘盤辟以致恭問以辯之徒云忠信
之薄必有尊也柰失朝廷之儀辭既妄興義將安取若
隠而未見固當高蹈於山林且賁然來思豈宜長揖於
君父縱曰遺榮於軒冕其如被旨於絲綸昔周亞夫之
御戎徒矜介士蘇子卿之秉節止對單于未聞謁見之
初全微拜起之度許由洗耳雖輕萬乘之權盧鴻好名
巳悖四維之道宜從斥罷用肅威儀
丁行堂贈人告其左道辭云古禮
國儺蕆事式期敺疫堂贈肄儀孰稱疑衆蓋取順時之
禮無貽失節之譏丁也識局該明事機詳練磔牲致用
畢春氣於九門執茢備容逐癘神於四裔何哉致告曾
莫表微蓋示訖於歲功亦猶行於古道執戈揚盾既取
象於敺除逐舊迎新且齊名於攻禬理符有事為匪無
稽宣尼立阼之言其來尚矣周人清廟之制而忘諸乎
葦索之用克宣朱衣之容式顯食虐食魅其徒實繁無
筭無方厥儀斯在周禮備存於梗槩漢官尤襲於源流
執巫人之桃謂予不信削神荼之版非尔所知自得彛
章誰云左道
乙自為鼎銘以稱揚其先祖之善或譏其蓋失
數美辭云孝也
矜功作噐誠慮褊心揚名顯親何傷善教爰表奉先之
志奚稱數美之非乙不私其身亦猶行古念彼先人之
之道綽著光輝餙以君子之辭敢忘論譔聿崇彛器用
紀嘉猷榮考父之芳銘家聲不墜勒景襄之茂閥祖德
長存儻有善而不知諒為人而非智述而不作所以纂
乃舊勲煥乎有文所以著之後世苟或譏其隠惡無乃
失於知言數宋督於華孫蓋羞失禮箴季平於武仲亦
謂妨農况承襲之是先豈揄揚而見誚勒盤盂者尚聞
垂訓紀鍾鼎者孰謂非宜所期動則有成是冀死而不
朽異彼周王之作窕摦貽譏同乃孔悝之銘徽猷備載
古之制也人其謂何
甲建議請摽檢遠年逃戶田土充百官職田可
以激勸廉吏難者以多少不同而勢家奔競請
盡没官
仕田有制蓋欲厚賢邦土未均盍防趨利將舉建中之
策必遵經世之謀况乎百郡張官九州分壤建議以豆
其衣食請頒曠土於羣僚難者云限以封疆且患庶邦
家之異制共期康國咸竭危言將硏事機當先治體何
則古者分其縣鄙皆給受於王田今也廢其井廬悉割
裂於民業必若取足於逋播豈不生姦於覬覦矧雄望
之有殊奚畎畆之能一且名都大邑多者有連阡之收
而瘠土近郊少者乏立錐之所遂使下自銓管上暨公
侯徒問膏腴罔知勤恤上地沃野咸歸貴勢之家游戶
惰農悉為衣食之客未立均平之度頗增奔競之風實
橐裝者則云可勵廉隅無采地者豈曰悉為貪汚雖五
十畝之舊制嘗聞孟子之談况三百㕓之上腴巳壊商
君之法公邑家邑亦既異於周官寬鄉狹鄉且已頒於
唐令豈流庸之未復因刈穫而是圖指曠野以為田配罷
民而增賦奉其祭祀方殊食采之榮異其州閭奚偏種
秫之入既小惠之未徧當大猷之是經苟謂必勸其廉
平曷若例加於俸給請從新法無取舊規
太廟薦享甲有緦喪遣充執事科太常罪訴云
甲不自言
吉蠲昭信蓋重於至誠哀素居心寧行於大禮事雖由
於廢命過當坐於隠情况乎宗祏鴻儀蒸嘗順祀備牲
牢而登爼將示恪恭釋縗絰以及門恐非齊㓗再申令
甲綽布舊章胡為叢薦之徒敢亂吉凶之制禮稱寧戚
忘布縷之在躬時及告虔披冕弁而與祭觀其罔上無
乃黷神俾居籩豆之間將失廟祧之體且堂事室事固
合行之有經錫縗疑縗安得掩而不問式期直理宜辯
終詞向若凶釁素聞罪必歸於常伯苟或哀摧自祕罰
當正於緦親庶無濫於刑章亦不愆於祭典
乙代判官文書有司科罪辭云夲案事直
官命未改各謹分曹人心不同寧容假手苟自輕於觸
法諒奚測於挾私乙樸&KR0554;微材斗筲賤噐忝庇身之官
邑方恃獨賢頋堆案之簿書俄欣代判既彰落筆之敏
旋聞離局之訴且虞人至賤罔徇招弓之儀雖宗祝多
能寧兼越爼之事宜慙過舉無或失辭足驗名愆胡云
理直分職辯洽况乃無相奪倫染翰飛文安可不思其
舊縱虞滯訟盍問攸司小智爰居尚惡挈瓶之假彛章
可舉當知代斵之傷必附深文奚勞薄訴官無留事爾
雖稱於徇公邦有常刑我用科於離次
丁去官而受舊屬饋與或告其違法訴云家口
巳離夲任
食檗養廉執心斯可及瓜受代改操則非安得因其去
官遂不思於潔已丁也才高有位秩滿將遷飛鳳䘖書
亦既榮於寵命解龜罷政遂靡譲於好羞謂行邁之有
期曾厭私而不懼况古之循吏名列青編掛府丞之魚
誠在蒞官之日留夀春之犢實惟去任之晨何乃肆貪
罔知守節歌鄧侯之五鼓曾是遵途持山隂之一錢當
思勵俗徒欣苟得豈曰能謀重耳受飱蓋當於旅食叔
魚反錦益愧於公行如云不爾瑕疵則恐罔知紀極推
恩布化未聞畫象之遺風黷貨啓姦遽恣貪狼之夲性
縱離境壤終喪廉隅减三等以定刑乃九章之垂制
壬盗乙馬歸而産駒法司斷并駒還主盗以駒
非正贓不伏
盗肆&KR1025;&KR1327;雖祈苟得物有蕃庶誠宜復歸俾懲敗類之
心式叶防滛之典壬也萑蒲命侣溪壑凝懷秀禀房精
既攘秦穆之駿價傳龍種遽産渥洼之駒初欣執勒之
竒俄敗穿窬之跡永言司憲式舉成規代勞方戀於君
軒必復其始游牝縱生於爾室亦又何求既盡意於邦
經尚見非於寇黨徒煩亟請難改前言且貿易之貲他
類猶聞於歸主矧阜蕃之畜見贓安得而惠姦無差伏
櫪之謀當從共皂之夲宜詳治體奚取盗言獻美乘於
虞公終為晉府返名駒於北叟式叶莊篇勿輕轅下之
賕必採受中之法
庚二罪俱發過失犯流單丁犯徒法司以加杖
是重判官以流坐為先
凶德兩彰播棄為重贖刑兼用居作攸先苟擬議以無
私則憲章而弗紊庚智慙假器愚甚守株備慮乖宜遽
抵投荒之禁猖狂自恣仍書坐右之銘惡既覩於腥聞
理尚疑於决讞罪因過失法乃從於贖金人或孤惸刑
則止於加杖罰金非播棄之比加杖殊居作之勤憲司
云入以百鐶未為重斷主判以傷於一跌亦附輕條既
是非之不同在取舍而宜審必詳常憲當恊大中罪若
等於徒年須從箠令罰且深於流宥難用鞭刑所冀愼
思寧煩偏見囚未投於魑魅誠慮恢疎法雖增於搒笞
亦歸欽恤宜從出貸庶叶泣辜
壬持刀伏入仇人家法司以謀殺人論訴非一
人不伏為謀
挾刃獨行雖非結客傷人有志何異同謀既式辯於讐
家復奚輕於邦禁壬也勇惟尚氣意在遺身追蹤燕市
之豪躡跡夷門之俊始因胥怨方增嘗膽之羞終乃交
仇遂起執兵之變將攻舊隙爰肆褊心操盾持矛雖未
諧於釋憾升堂入室固已切於捐軀曷為加辟之期猶
恣欺心之語挾專諸之匕首足驗輕生及趙盾之寝門
寧無發慮奚煩偕往乃謂矢謨豫讓斬衣夲乏談諧之
旅白公礪劍那聞恊贊之徒在怨府以斯明豈邪朋而
是問雖或先或後弗詢死黨之言且巳傷未傷當用調
人之禁爾之罪也夫復何云
乙家有論語䜟或告其私蓄禁書不伏
疑衆成書必嚴邦禁解經有說寧廢家藏義巳著於公
行罰豈同於私習乙志勤稽古學富窮微巾箱如務於
多聞几案遂存於異覽名以出義雖比桓譚之非書不
盡言蓋述仲尼之志何或人之致詰昩前聖之垂規齊
七政於璣衡夲殊秘象立五經之管轄當備微文豈令
該博之徒盡比包藏之禁至若乾文淵邈時變幽深皆
倚伏之難明恐生靈之易惑亂之所由生也民不可使
知之爰著前聞式嚴彛憲我異於是人其謂何緯候相
高號雖同於怪牒典墳一貫理終異於神經自當參驗
人區豈獨探抽眞賾術符箕子猶存建極之談時匪李
斯難舉挾書之律
丁以律令式内數事不便奏乞改行大理以不
先申省斷徒訴稱詣闕上表不伏
削牘南宫雖存舊制奏書北闕難坐直言當攟摭而有
謨豈彌縫而獲罪丁公忠秉操亮直推誠方堅事主之
心遂啓經邦之策懼滋章之積弊或未恊中思簡要以
成規弗慙慮始固非矜於出位蓋秪務於適時爰倚舊
章以明新意雖飛文綵筆未經喉舌之司而封䟽皂囊
已竭腹心之語胡為列棘尚昧彛儀謂革故於丹書必
取模於會府將言利害宜究指歸若道遠邦畿議當資
於八座况躬趨輦轂言必逹於九重事所貴於隨機理
豈煩於致詰畫一苟虧於前定利百何爽於更張子産
之鑄鼎定刑縱貽譏於叔向商君之徙木行令固難屈
於甘龍苟可彊國利人何必守文拘制無塞言路以叶
政綱
壬賣七歲女子法司斷徒訴云家貧賣而葬母
鬻良犯禁固涉不慈卜葬愼終則先惟孝志且隆於喪
紀罪盍寬於簡書壬也啜菽興嗟寢苫居苦既切終堂
之痛將興筮宅之謀三寸桐棺嘆未諧於壤樹七歲孺
子固願易於囊錢庶展事於泉扄遂割情於天性胡為
執憲必使服刑且有無稱家慮居雖立於明誡而豐儉
中禮歛形當盡於銜哀苟窀穸之弗完則嗣續而安在
故郭巨埋子天尚聞而降祥董永賣身時未覩於加罪
欲明慈幼之道先存送往之誠必覈是非須詳得失苟
㦯平居見售宜稱壓賤之條其如鉅痛填膺當許事親
之節豈可委之溝壑而欲篤其閨門發喻風枝既永傷
於荼毒未安蒿里尚何愛於童蒙固在原情無煩寘罰
丙為縣令農務未畢而差夫修隄州責其非時
辭云暴水泛溢不修恐害居民
勤民之役雖戒失時止水以防所宜救弊用必先於急
務理豈徇於常情當許從權何煩致詰眷兹縣壤旁界
河流綺塍每每未畢耕耘之務金隄浩浩將成泛溢之
灾誠有慮於傷農必先防於害物捽草把土彼雖勤於
大田培薄增卑此亦憂於小决義雖施於兩可利必歸
於一源緩歛刈於夫家所損者小恣漂流於我里其傷
實多然則得在從宜失於備豫繕完有制當農隙以先
成昏墊無虞任水洊而何害或有防於蟻壤亦未耗於
民材若乃循舊攸虧僝功斯闕憂同瓠子方展計於負
薪勢等孟津乃效愚於捧土當從州責以勸吏能
庚為獄官拷囚數滿不承欲取保放之法司云
贓狀露驗宜據狀斷
拷掠弗承誠宜判遣贓狀或露亦可稽詳苟再思而不
疑在兩端而必叩庚也職司叢棘伏念幽囚縲紲之中
五聽備硏於辭色棰楚之下三訊未窮於是非眷兹獄
法之官各以律令為據司圜以榜笞既極不加刑焉執
憲云蹤跡可尋斷斯獄矣然則五毒備至有詞者難俾
伏辜九章甚明隠情者不宜免戾至若事必先於審克
罰無疑於濫施昔漢祖柏人貫高被刺肌之痛楚相亡
璧張儀淪刻骨之冤皆出狐疑終聞開釋若乃殺人者
既彰實狀坐贓者已獲見資且明白而可知諒結正而
無枉非此物也胡可比焉理貴從寬法難任意
獄囚未斷而格令新改法司引後勑為正判云
犯時格輕新令稍重欲從輕法
㳂革異宜雖遵後命俘囚待弊必從輕典當順以寬之
教庶廓在宥之懷眷彼庸材齒於編戶出作入息方承
蕩蕩之風惡稔貫盈遂䧟恢恢之網聿罹昭憲乃寘圜
扉詞置鉤金將成於具獄令行徙木忽改於舊章既丹
筆之未書故兩端而起議將垂經世之範猶疑在禁之
人憲司以其命惟新何可廢也從事以惟刑之恤不已
重乎再詳抵禁之初方當改度之始刑必當罪法寧與
人且除舊以布新雖宜捨舊柰先輕而後重姑合適輕
令式具陳古今共貫縱利百而變弗取樂成稽畫一之
規固聞前定俟其來犯乃用新書
武溪集卷十三
