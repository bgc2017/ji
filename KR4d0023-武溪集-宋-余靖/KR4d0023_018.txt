武溪集卷十八宋余靖撰
雜文
書譚氏東齋
人之志於道者在乎去煩釋累静慮和衷視聽動息不
汩不誘然後以居者則安以學者則專自非離塵絶俗
不能至於是也吾友譚君伯顧自桂林佐邑遭私艱還
第素冠彌時不營他務乃相厥居之東二里而近出氛
雜卜岑寂面江倚阜披雲躋險廓地數畝作為齋舍上
以屏去人事下以訓勵子姓巳得其安子姓得其專有
志於道者也屋不加飾地不祈廣蓺林駕泉自適而已
圖史机案旁無長物所謂不見異物而遷者也邱壠不
遐日得瞻睇不㤀其親者也吾友之意也深矣一日携
僧泛舟而謁之愛其清曠又嘉其子弟甥姪翼翼如也
因書其壁皇祐二年七月日題
從政六箴
清箴
政為民綱清本士節立於寡過先乎自潔根不堅固枝
必顛折勿謂何傷多其藏者厚其亡勿謂終吉悖而入
者悖而出金滿堂而莫守玉無脛而能走君子臨財貴
乎無苟計日受祿孰憂不足飲馬投錢孰曰非賢不義
如雲前聖所陳不貪為寳先儒之道所以甑雖生塵德
及吾民珠能還浦道光信史去惑畏知千古仰之嗚呼
幽有鬼神明有斧鉞貪彼賕餉過乎豪奪罪盈於貫陽
誅隂罰何如砥礪清名不滅
公箴
厥初生民罔有紀極羣居雜處鬭智競力乃建官司分
其曲直所以衡鑑所以糾&KR0008;抱公絶私是為率職惟柔
惟佞腹心之病惟端惟方政化之綱勿畏於勢受人之
制撓法用情為害不細勿黷於賄移人之罪鬻獄奉身
其禍可待無徇威名以作煩刑嘗聞嚴母掃墓而迎無
貪寬恕以售虚譽又聞晉官秕政者去張湯輕重其心
漢刑已淫州犁上下其手楚邦之醜是以罪無異罰左
史所旌義不隠親叔向之明尺槩繩直珪方砥平如止
水斯鑒不牽於情不侮惸獨無懼高明其守不更乃國
之經敢告君子參之座銘
勤箴
爵以昭德官惟擇賢怠則廢軄勤則政宣恪恭修德厥
德乃全僶俛勵志其志乃專譬如農功日夜思焉古之
聖賢名存簡編其智宏達其謀廣淵猶勉於勤奉之周
旋堯癯舜瘠以臨溥天禹乘四載手胝足腁日不暇給
周道以完介胄蟣虱漢業以安君既勤止臣寧曠然周
公握髮九有駿奔趙盾夙興盗退寢門官無留事史稱
名臣罔敢自逸書之格言理有不及則罹于愆羲和湎
淫夏攻其昏二王清談晉失其尊養名逋事羲和罪人
下臣有聞敢告司存
明箴
函血奮氣争鬭所起區區強弱茫茫真偽巧詐千端奸
邪萬計或矜其豪以壓顦顇或恃其竆以凌貴勢或狐
託虎威或蚌為鷸制鼠無牙兮穿墉蝸有角兮掠地吏
或舞文人多飾智聚毚兔以成穴嚇鵷雛而得味吹毛
洗垢極其窺伺滑言柔色肆其諛媚捨狀探情譬於衡
誠邪正區别是為神明軒銅照膽不將不迎爾妍爾醜
安能遁形敢告有位無忘勵精
和箴
水至清則無魚人至察則無徒凌上忽下於義何如剛
而又方失乎正柔而又圓近於佞濟之中和可以從政
慎箴
太行之嶮摧輈折轅龍門之浚舟沉檝飜危乎官路逾
兹阻艱巧者争進擠之疾顛青蠅止棘讒豈無間薏苡
似珠謗亦有端所以去惡者如草之蔓履霜者如冰之
堅太僕之馬數而後對温室之樹問而不言動而三思
静當有慮儉則易足謙則無忤狠則多争傲則衆怒好
樂者所貴無荒縱欲者終聞敗度語曰奔車之上無仲
尼覆車之下無伯夷古之訓也慎者從之
書去虎
禺山之隂曰翁永水之源有居邑去刺史府五百里而
近山富毒草水蒙毒霧霧昏草黃夏日癉熱歴者生疾
故州人憚之邑老吏恃遠且嶮肆詆欺以成俗亡何丞
尉飛書白府云境中三虎暴自踣請以狀聞本朝彰太
守服猛擊強之應太守貪偽名欲市其矯乃召他邑掾
往驗之以成其詐邑掾到境得疾繇是怒而以實對虎
墜穽而死言自踣者非是邑掾返卧疾且死者久之野
史氏聞之廢書而歎曰罪由古史非丞尉太守之罪也
昔者劉昆宋均以循良著治理效史氏有猛虎渡河之
說向使政仁且明虎雖在境機塪可制政昏且暴虎雖
出境其害被於千里豈特一虎哉則知虎之去不若暴
之去太史氏以異聞惑中智甚矣哉
契丹官儀
契丹舊俗皆書於國史外國傳矣予自癸未至乙酉三
使其庭凡接送館伴使副客省宣徽至於門階戸庭趨
走卒吏盡得款曲言語彼中不相猜疑故詢其人風俗
頗得其詳退而誌之以補史之闕焉
契丹之官領番中職事者皆異服謂之契丹官樞密宰
臣則曰北樞密北宰相領燕中職事者雖國人亦漢服
謂之漢官執政者則曰南宰相南樞密契丹樞密使帶
平章事者在漢宰相之上其不帶使相及雖帶使相而
知樞密副使事者即在宰相下其漢宰相必兼樞密使
乃得預聞機事蕃官有參知政事謂之夷離畢漢官參
知政事帶使相者乃得坐穹廬中其宣徽使惟掌宣
傳詔命而巳文讌侍立如閤門使之比
契丹之掌兵者燕中有元帥府雜掌蕃漢兵太弟捴判
之其外則有北王府南王府分掌契丹兵在雲州歸化
州之北二王皆坐在樞密下帶平章事之上舊例皆賜
御服節度使參於旗鼙之南乙室王府亦掌契丹兵然
稍卑矣其有居鴈門之北似是契丹别族其坐在上將
軍之上又有奚王府掌奚兵在中京之南與留守相見
則用客禮大抵契丹以元帥府守山前故有府官又有
統軍掌契丹渤海之兵馬軍步軍一掌漢兵以乙室王
府山後又有雲應蔚朔奉聖等五節度營兵逐州又置
鄉兵其西南路招討掌河西邊事西北路招討掌撻笪
等邊事其東北則有撻領相公(國人呼撻字如吞字入聲領音近廪)掌黑
水等邊事正東則有注展相公掌女真等邊事此皆守
邊者也(蕃語注展即女真也)國中隨部族大小各有節度使不屬
州縣契丹從行之兵取宗室中最親信者為行宫都部
署以主之其兵皆取於南北王府十宫院人充之亦有
大内點檢副點檢之官以備宿衞北王府兵刺左臂南
王府兵刺右臂十宫院人呼小底如官奴婢之屬也&KR0146;
警者呼拽刺(音力割反)逐部分各有首領及判官等渤海亦
有宿衞者又有左右等五比室(比音牌亦音櫛比之比)契丹調金
剛為比室取其堅利之名也漢人亦有控鶴等六軍
契丹司會之官雖於燕京置三司使唯掌燕薊涿易檀
順等州錢帛耳又於平州置錢帛司榮灤等州屬焉中
京置度支使宜覇等州隸焉東京置尸部使遼西川錦
等州隸焉上京置塩鐵使饒澤等州隸焉山後置轉運
使雲應等州屬焉置使雖殊其實各分方域董其出納
也隨駕賜與則樞密院主之讌勞則宣徽使主之
契丹從行之官大臣之外惕隠司掌宗室國舅司掌蕭
氏常衮司掌庶姓耶律氏其宗室為横帳庶姓為搖輦
其未有官者呼舍利猶中國之呼郎君也不在此籍即
屬十宫院及南北王府矣又有十宫院使亦從行其言
十宫者自阿保機而下每主嗣位即立宫置使領臣僚
每歲所獻牲口及打虜外國所得之物盡隸宫使每宫
皆有戸口錢帛以供虜主私費猶中國之内藏也十宫
院名
興聖宫崇德宫洪義宫永興宫
積慶宫長寧宫延長宫敦睦宫
章愍宫延慶宫
十宫院使在上將軍之下節度使之上
十宫院制置司(奉聖州平州亦各有十宫院司檀州有章愍宫行唐縣屬焉)契丹司
錄事司(如中國之府司)左右司候司(掌刑獄)
契丹於燕京置元帥府統軍馬軍步軍三司契丹東有
渤海西有奚南有燕北據其窟穴四姓雜居舊不通婚
謀臣韓紹芳獻議乃許婚焉衣服飲食言語各從其俗
凡四姓相犯皆用漢法本類自相犯者用本國法故别
立契丹司以掌其獄
葛懷敏謚議
贈太尉葛公生於將門資性明銳束髮從官即以能稱
彤墀贊導五符監督屢更器使人推其才御下不苛接
上以禮輕貲好與重噐貴諾官有所底善聲日聞朝廷
寵嘉付以邊事易京之治至今為最屬西羌怙遠辜我
含育率其大羊觸齧保障烽燧初舉即有膚施之役鑒
其覆軌寤寐材雋是用起於謫籍授之次將畫野增戍
以固封略氐孽孔熾舉國興師來如蝟毛屯逼城砦言
奮其旅出當賊鋒乘銳急戰卒用屠潰忘軀徇節殞於
旗鼓詔贈旄鉞以旌死事祖載易名式參前典謹案謚
法臨患不忘國曰忠隠拂不成曰隠若其遠當勍寇師
無後繼勢寡力屈義不苟生可不謂忠乎肅將王怒志
清戎醜衆拂其令投戈莫保聞檄痛悼雅意無成可不
謂隠乎昔者流矢在馬魯侯誄之握節殞命晉策褒尚
咸用加等式彰義烈繄公勤死宜謚忠隠謹議
祭叚待制文
嗚呼天之間氣是生俊德特稟粹精藴為才識應物成
務代王脩職皇圖所倚譬諸輪翼試之以漸終將康國
量既未充夀胡不克嗚呼天乎世於禄仕不羞苟得或
枉道以容身或買聲而借力公之立朝侃然正色孤根
竦幹古之亮直母后專制戚里濫恩千官結舌喑過天
閽公儔抗憤方幅建言雷霆震怒甘心黜去委吏冗員
處之如傃乘驄憲府和鉛書殿智略再伸周行改觀外
臺主計國無貧歲攬轡觀風鈍頑咸礪南床執法官宿
其業簪豸伏墀權豪共懾粤佐金穀旋登侍從竭誠納
忠言行策用暫擁麾幢殿此海邦鋤姦樹善民夷以康
天胡不憗殱我忠良嗚呼哀哉人之懷才不遭於世或
結隙而被誣或抱忠而見棄既飲痛而莫伸甘捐軀而
自誓猶有生還故都此去遐裔公今於時不為不遇直
道守官自結明主暫斥復還帝其玉汝揚歴清顯勤勞
靡盬旦夕顧問其仕則膴衆推周才可以鎮遠撫封半
載帝亦悔遣紫泥賜書追鋒給車俾公受代歸侍玉除
代公者誰在湘之湄抗旌即道朝露先晞公之未去勵
精愈苦遂使忠魂淪喪兹土公之才良無愧廟堂親逢
旦暮而死炎方物理難曉徒怨蒼蒼嗚呼哀哉蠻酋海
客乘風浮舶明月犀象歲至日積昔人北歸不能弭謗
竹簡薏珠方舟兼量公之戒行朝以俟夕盡室輕装十
夫之役天若有知延其漏刻俾我後人觀之為則庶乎
無憾以叶柔克嗚呼哀哉脩短之期蓋有常數逝川不
息藏舟靡固人生至此胡其艱茹哀公之喪不得其常
弱息乳齒孺婦空房遠託故國未知存亡哭無由而憑
柩歛不及於帷堂謂暫時之一别遂隔生而可傷昔紫
服兮乘駟今丹旐兮還鄉瞻靈輀之祖載痛川途之阻
長陳絮酒兮一酸淚霑襟兮浪浪嗚呼哀哉
祭高待制太君
惟靈柔明素稱懿恭自飭維齠及艾終始一德結帨留
範誕光女式采蘩承祀克勤婦職卜鄰教子遹駿家則
集此聖善刑于燕翼金華勸講訓成忠翊石窌啟封庸
酬慈力福未盈皆夀胡不克嗚呼哀哉修短之策豈其
偕極吉凶之會曷無常域積善之厚享年不億造物之
意終天罔識輴轖啓途銘旌惨色執紼奠斝横涕沾軾
言瞻蒿里莫知冥默
祭荆王文
惟王系尊帝穆位冠台臣啟宗藩於前世展皇家之茂
親敦叙之恩流於國邸對見之禮厚於家人推勲賢之
莫二冀屏翰於無垠溘委朝露愁生暮雲宸懷為之一
慟民思從於百身蓋棺長夜引紼斯辰國門之祖牲羞
以陳永歸蒿里義愴朝紳
祭孫工部文
惟靈黟山之英生為俊明學探聖域詩合雅聲再以科
進列于王庭豸冠霜簡凛凛持平繡衣朱旆未足于外
二易江城直道無悔粤惟前載寇攻南海烽火飛騰嶺
隅震駭君乘使車聞急驚呼不俟王命遽發銅符救兵
先集圍城不孤番禺無虞惟君之羭帝曰汝材將漕來
此盗據邊關旁無儲峙元戎秉鉞貔貅千里餉饋不續
許之以死君運心計委粟流錢士免飢色凱歌以旋幕
府第勞郎曹再遷當享遐福胡不永年嗚呼哀哉君於
場屋名出輩流作掾南昌始與君游柔圓易安剛方多
滯假守廬陵朱輪相繼生叨郡寄君領監司再任相逢
哀樂是隨君哭吾父我哭君身嗟嗟世人糾纏相因聊
陳薄奠以告營魂茫茫九泉孰聽斯言
武溪集卷十八
