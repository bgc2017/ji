武溪集卷十四宋余靖撰
表
乞外任狀
臣誤被採擢待罪諫垣自揣空疎無以上報去歲嘗與
蔡襄皆以親老願除家便一官庶就侍奉聖慈寬裕悉
蒙厚恩蔡襄給假還鄉臣某特賜縑帛仍令差人迎侍
歸京奉養仰荷非常之恩足為私門之幸事出望外捐
軀不忘今春得臣父書候秋與孫男迎娶乃能即路初
領此訊誠亦有待其來今聞蔡襄父母不忍去鄉國惟
襄獨行還朝伏緣蔡襄躬自奉迎尚猶不至微臣差人
般侍必更遷延在臣私心進退無措伏念臣備職諫諍
言多過差老父衰年遠在南土上不能補國家之闕下
不能展庭闈之私何顔自安久玷清望陛下憫此遠迹
諒其素心俾臣先盡事親之誠徐圖報國之效在於出
處不䧟憲章伏乞特授臣㳂流家便一郡差遣以便侍
養庶當孝理之朝未缺人臣之行若謂臣兼領史職不
當差出則葉清臣楊察等差出已有成例但臣無任
再乞外任狀
右臣近有奏陳願授家便差遣雖堅誠請未蒙朝旨允
從伏以國家之意謂臣身忝諫官日言國事今一旦無
故即除外任恐四方傳聞以為不容諫諍不忍遣去蓋
惜朝廷之名伏念臣生長遠方不識忌諱頃年得罪但
坐多言再表乞歸乃得近鄉小郡曾未逾嶺母氏已亡
服終還臺即求外補願歸江國稍便家庭庶因斗筲之
禄用勤晨夕之養而國家權俾掌禮因得奉朝去春忽
被命書猥參諫列言不經務盡忠無益於時才非出人
論事不能無過尋瀝私懇仰干宸嚴但緣偏親向衰乞
以寸禄歸養遽蒙天睠特賚帑縑俾為奉迎之資不許
脱然而去實逾半載親輿未來尋已啓陳未奉俞允伏
惟聖神在宥俊乂如林才過臣者比肩疊跡臣去此職
必當得竒士開益聰明如或惜去朝之為重恐外遷之
差屈則乞令臣帶小省之官為名城之守上以昭陛下
從諫之盛德下以成微臣養親之私榮中外聞之自為
至美之事固於朝廷無所虧損但(臣)無任
免知制誥狀
右臣准閣門告報已降勑告授臣守依前官知制誥知
諫院者伏念臣遠官孤跡夲乏才謀朝廷誤知擢在諫
署闕失之政無所建明柔佞在庭不能指擿前兼史職
已愧踰涯進典命書愈知非據况侍從之列當以才升
諫諍之臣不宜速進臣積歲未久無善可稱全身免責
固為優幸非次被寵豈免刺譏且累上表章乞便侍養
即蒙遷授難以請行臣之私心不期冐進未能揣分何
以宿官乞迴濫恩以抑奔競其所降勑誥乞賜指揮回
納中書謹具狀陳乞以聞伏候勑旨
免判銓狀
右臣奉勑差權同判吏部流内銓者竊以先朝初定諫
員不兼他職蓋使專於論議庶或補益聰明臣叨掌書
命已增憂愧若更兼領銓管則恐智慮不周力小事叢
必至顛隕其上件差遣伏乞停罷謹具狀奏聞伏候勑
旨
免知諫院狀
右臣昨蒙恩授臣依前官知制誥知諫院及准勑差兼
權同判吏部流内銓臣再有狀乞回納勑誥停罷差遣
各奉聖旨不得辭免今依准聖旨被受訖伏以朝廷建
置諫官俾其論議得失乃是分判忠邪升擢賢俊之路
臣在官歲餘讜言無取得免黜罷巳是優恩今擢居侍
從而復兼此職乏自知之分塞後來之途於臣之身則
讒邪有窺伺之端於國之體則俊良有滯留之歎伏乞
罷臣諫職以避賢路
免史館修撰狀
右臣准閤門關報蒙恩授臣史館修撰者伏緣修史之
任須得良直之才如臣空疎豈堪選擇兼臣去年以來
為父年老在遠累狀陳乞外官以便侍養伏蒙聖慈賜
臣縑帛許令差人般迎歸京侍奉後来得書雖巳在路切
恐衰老之年不能久居京國將來却乞外任是臣虛受
國恩所有修撰之職不敢克當伏乞特賜指揮閤門回
納勑誥但臣無任
第二狀
右臣昨蒙恩授臣史館修撰尋以前後累狀陳乞外任
以便侍飬不敢虛受國恩乞賜罷免准今月十九日
中書劄子奉聖旨不得辭讓伏緣君命再三不敢煩瀆
巳禀朝旨祗授勑誥訖切以為臣之節惟君所任不避
煩難固其常理然而材器有限又須量力若貪榮慕進
不知其分一職有曠不稱所委豈獨身災兼傷國體臣
今兼職數處於臣之身實為榮幸量臣之力必不能堪
除諫官巳有定員候正官到闕自當省罷外伏念吏部
甄别流品不可因循史官考尋事迹又宜用備獨當一
局猶恐不精兼領二司必致疎略臣伏見田况歐陽修
皆筆力傑出才過臣者各釐外務不用所長伏乞指揮
推擇其一代臣此職臣不以内外甘就煩使其史館修
撰勑誥臣欲親自齎赴中書送納謹具狀陳乞以聞伏
候勑旨
吉州謝上表
臣某伏奉五月十五日勑命差知吉州軍州事放朝辭
取便路疾速發赴夲任者天鍳素誠特從輕典星馳即
道已届所臨尋於某月某日到州赴任訖(中謝)伏念臣
生自邊州闇於時務謬從科試早玷書林陛下擢臣於
遷謫之餘寘臣於諫諍之列匪由言薦特出宸衷而又
掌西掖之訓詞執史官之汗簡推寵過分非臣所堪自
惟疎賤之中孤直見進思所以報知無不言補朝政而
未工為身謀而巳拙讒謗不恤用酬主知論議所伸寡
與勢合常欲引去以免衆猜豈意發於樞機自起瑕讁
然念間者夏臺效順再禀正朔虜帳怙強沮我封拜徇
虜約則西戎怨納夏欵則北狄怒重師宿境須我報音
人人異論必有兵禍聖慮獨斷柄臣僉謀授以聘詞擇
於朝列有死不避見選於臣單車即途送者失色握節
以往敢望生還歴階而議所期理奪主命既逹而國體
獲伸外兵自交而戎盟兩就此乃廟堂成筭非臣之功
及乎單于罷兵穹廬報聘謂知前議再伸理裝臣亦讓
以非才辭不獲命漢使薦至國中甚歡迎勞尤勤宴犒
加等蓋重隣好非私臣身臣既頻到邊庭欲練胡事上
則接談於賓主下則訪事於輿隸示相親狎則務通其
情所臨機會則未嘗屈禮夲謂六蕃之語可以博之豈
料一言之失不能免罪仰冀宸造鍳無他腸竊以臣素
乏時名猥遭天睠出於孤宦而延登近班豈無羣材而
專聘絶域蒙此寵任人所忌嫉而不慎言語自罹憲章
計其所犯死有餘責此蓋伏遇皇帝陛下至明御宇廣
覆如天凡曰近臣非有大故不忍遐棄止除外官含容
之德過於堯禹况夫廬陵古郡南近家庭臨民侍親不
為失所戴荷恩育寧可貲度方今邊警雖息民力猶困
賦歛加疾而吏以為健刻削巳甚而上不能知若得詢
其疾苦思所施設蠲去横取率循舊規朝廷聽而從之
豈以地狹為恨體國安民圖所報效臣之願也無任
乞分司狀
臣再瀝血誠上干天聽退量煩凟甘俟誅夷伏念臣生
於鄙遠素無才識束髮從宦二紀於兹遭時見用遂忝
清近然念臣頃蒙擢在諫垣累上七章乞免諫職出就
外任以便侍養皆蒙朝廷不賜允許及至去年得罪不
敢迂路歸鄉又緣臣父年漸衰老不樂遠出尋曾乞移
便郡願解近職私誠雖切未聞報可臣揆才至薄負罪
則深上無補於國家下闕奉於温凊一身之責萬死何
逃臣今欲乞落職分司歸鄉侍養伏聖天慈特賜矜允
謝分司表
臣某言與奪者朝廷之大柄出處者人臣之大方成命
自天退身得地(中謝)伏念臣鄉邦遐遠世系孤平偶自
童觀即親儒術尋師千里備歴險艱志學十年迺得科
第國家頒制目以求士開文館以待賢臣之非才咸預
兹選每守孤直不事貴權蓋嘗忤旨而謫官尋亦知名
而見用降發中之詔擢居諫諍之聯以出疆之勤延登
侍從之列願宣忠力以酧萬乘之知屢被國恩自忘五
羖之賤多所論列罔畏仇嫌臣既拙於周身毁者得以
銷骨惟期退避屢抗表章帝座雖處九重之深皇明遠
照萬里之外預頒明命克遂初心此蓋伏遇皇帝陛下
天覆無私乾剛獨斷念臣嘗經驅策不避艱危察臣夲
以公言搆成私隙俾從散秩歸奉所天下以成微臣就
養之勤上以全陛下退人之道邱山荷賜冰炭在懷
謝轉光禄少卿表
臣某言今月八日進奏院逓到勑誥蒙恩授臣光禄少
卿依舊分司南京韶州居住者居深坎窞恩出天慈俯
念戴盆之幽莫遂循墻之讓(中謝)伏念臣禀受愚暗生
長遐荒爰自弱齡幸親儒術未脱飯牛之賤敢思縻爵
之榮蓋遇國家海宇澄清仕途寬裕高則賢科射策採
卿相之材次則卿品薦能分甲乙之選小吏計年而進
考商人校粟以論資戎㫋奮起於卒徒勲門澤及於僮
隸廣為甄錄庸贊治平所謂得人而昌何云數路而巳
由是例趨貢籍偶中文程逮於壯年再膺詔目遂陪邦
彦久服朝紳亦嘗預刊前史之闕文參修當世之大典
載筆而書言動抱蕝而正禮儀補衮職而蹈無諱之譏
冐兵鋒而使不測之虜叙其微效擢在近班言思報國
之忠身罹負俗之謗簀中之辱昔賢亦有非辜日邊之
遥丹誠無以上訴退分冗秩還侍親庭鴈鶩久費於稻
梁禽魚幸返於林藪採蘭潔膳聊同孺子之歡種樹灌
園誠為拙者之效永言毁廢當絶照臨豈意恩波下霑
窮轍此蓋伏遇皇帝陛下純仁廣覆至治旁羅一物未
泰而比之納隍羣賢雖積而勤於頓網順民心而敷治
因天瑞以建元溥念臣工衆罹罪罟重為緣坐輕或詆
誣凡曰瑕疵率加湔洗樂羊居外靡開盈篋之書陳平
有謀不問受金之過如臣遠迹素乏異才進夲孤根退
因積毁所嗟聖世遂作錮人徒成畫餅之名莫展鉛刀
之用忽蒙零露之均澤忍使當春而獨枯苟非造化之
恩寧及沉冥之地唯知死報無路捐軀但臣無任
讓南班第一狀
臣今月二十二日准韶州送到勑誥蒙恩授臣左神武
大將軍雅州刺史者竊以國家棄瑕用人含垢御物毁
廢之迹再賜甄將仰荷天恩罔知紀極伏念臣往年知
吉州日以父年老樂在鄉土曾乞解官侍養適會朝廷
恩命授臣分司外議雖若棄捐於臣實為私便官無曹
事月有俸錢内奉旨甘聊亦温足近者就家增秩巳出
非望今兹再宣成命復綴通班待遇至優豈宜辭讓臣
又聞之前典事親之禮八十者一子不從政九十者其
家不從政盖謂高年之家親属雖衆當留子男常在左右
也切緣臣父年近八十臣獨一弟翊已授惠州歸善縣
主簿違去膝下惟臣旦暮親侍膳羞今來既授右職便
須遠赴邊任奉親而往則有道路之勞委親而行又闕
晨昏之養况今方隅無警賢俊至多不乏一臣以濟衆
務伏望聖慈察臣誠請許臣且守舊官依前分司韶州
居住所圖就養少裨孝治之風干凟冕旒無任惶懼待
罪之至所有逓到勑誥已牒送韶州聽候朝廷回降指
揮&KR0819;納
第二狀
臣昨蒙恩除授左神武軍大將軍雅州刺史充壽州兵
馬鈐轄尋以父年老具狀奏聞乞守舊官依前分司侍
養今月十一日准中書劄子奉聖旨不許辭讓者伏念
臣昨以毁廢南歸因得侍親之便終身農畆實所甘心
忽蒙異恩再加錄用荷國家含養之德同天地更生之
仁仍蒙聖慈不許辭讓豈不知出身事主之節受命忘
家之忠圖後效可以滌前非履榮途勝於處窮巷况君
親之恩至厚而忠義之心弗忘但緣父年衰老先患上
氣每風露所觸則喘𠻳尤甚迎侍艱難有此不便須至
再披肝膽干冐朝廷乞依前來所奏只守舊官依前分
司侍養伏望聖恩特賜俞允違拒詔命甘俟除削
謝轉衛尉卿表
臣某言十一月二十八日准進奏院逓到勑誥各一道
蒙恩授臣衛尉卿依前分司南京韶州居住散官勲封
賜如故者舉稀闊之典方治於隆平廣滲漉之仁遽霑
於枯瘁(中謝)竊以古之哲后皆建合宫體房心布政之
名行祖宗侑食之禮周同廟制盖嚴配之所先漢比郊
儀故精禋之為重汶上之圖太簡國南之議未工允俟
聖朝裁定彛矩伏惟皇帝陛下順稽古訓祗答靈心即
路寢之正居講總章之大摯百神胥悦歆至治之馨香
萬國懽呼荷湛恩之汪濊如臣者孤危得罪擯廢累年
豈期蓬蓽之遐均蒙雷雨之施睚眦之辭未塞何意叨
榮支離之粟愈多敢忘圖報惟懷淵谷之懼更增斗極
之瞻但臣無任
虔州謝上表
臣某言九月六日進奏院逓到勑牒壹道蒙恩落分司
南京守夲官就差知虔州軍州事已於今月十日到任
上訖仰望雲天起於久廢重霑雨露恩比再生(中謝)伏
念臣出自寒微素無才識幸逢明主擢在近班夲期名
教之敦崇冀正朝廷之黜陟不悟怨仇交搆毁訾百端
尚蒙洪覆之仁移隸别都之籍退居田里坐變炎凉前
歲被以言綸授之勇爵宣君命而見召在臣義之必行
盖以弟任遠官父方卧病委之遐適心所難安尋瀝血
誠再干天聽果回&KR0790;旨許遂家居免朝雖遠於宸廷奪
禄不從於吏議享無名之厚奉久愧宂閑乘一障以先
登亦惟驅策豈謂不離卿寺就委郡章既同死灰之復
然俾展鉛刀之一割親有甘旨之便民當攘劫之餘得
奉寬條庶成後效此盖伏遇皇帝陛下堯天廣覆湯網
宏開遺棄咸收幽隠必察皇明下燭同日月之無私惠
澤所霑匝乾坤而共泰永言朽瘁育以陽春特推簮履
之舊恩無使田園之虚老敢不佩服光寵罄竭疲駑詢
疾苦之所先遵簡易之成理不忘官守上報主知但臣
無任
桂州謝上表
臣某言昨於六月二十日准樞密院逓到勑誥蒙恩免
持服特授守秘書監就差知潭州兼夲路安撫使并准
中書劄子奉旨令臣次日起離乘逓馬赴發夲任仍令
韶州催促進發不得收接辭免文狀及在路再奉勑改
差知桂州充廣南西路都鈐轄兼經略安撫使准中書
劄子三道催促赴任臣尋於今月十六日到任上訖事
起金革辭避無從君父之恩感深以泣(中謝)伏念臣生
在遐徼才識無取自遭荼毒未盈歲月近者儂蠻作梗
嶺外騷然憫彼遠方如在重病思與診療無有方術忽
奉恩旨令守長沙非喜名爵之所加自謂救兵之可出
且古之列國尚發恤憐之師况今為王臣豈有坐觀之
理由是徧檄境内分起卒徒夲約一月之中回至番禺
城下朝命既改人心不同論議紛紜師巳减半既違夲
志進退不遑職多任重而可憂就近辭遠而非便勉趨
新任自顧茫然官兵盡集於東南狂寇豈忘於巢穴當
資銳旅遏彼歸途而封疆闊遠守禦虚寡未知何計可
以逃責内惟愚暗何堪差委此盖伏遇皇帝陛下敦二
儀之仁回萬里之照特憐孤露誤記寸長擢自苫塊之
中參於方面之寄敢不捐軀竭慮酬報皇恩伏乞赫震
天威剪滅醜類所以快四方之望懾百蠻之心臣之願
也候臣與楊畋處置廣西邊機了日却乞縗麻私室以
終喪制
乞解職行服狀
右臣去年六月二十日樞密院逓勑誥至韶州蒙恩免
持服特授秘書監就差知潭州兼夲路安撫使仍准中
書劄子奉聖旨限次日起發不許辭免未到任間再奉
勑改差知桂州充廣南西路都鈐轄兼經略安撫使於
七月十六日到任又准中書劄子奉聖旨同楊畋等經
制廣南東西路盗賊事自授命以來蔣偕等諸將敗衂
臣亦累狀乞從追削歸守喪至今年正月十八日宣徽
使狄青部領三將兵甲殺敗蠻寇收復邕州賊首智高
奔回巢穴狄某孫某石某等各已發還京臣今分屯兵
馬即回夲任伏念臣去歲授官不敢辭免者賊在方面
逼近鄉里欲因驅策翦除兇醜而絶無勞效幸免追逐
况今盗賊出境賢俊滿朝何假墨縗以臨民政再念臣
父存之日尚容歸侍父没之後不能終喪乃是微臣事
親之不誠朝廷置臣於有過臣若拂衣而先去則似要
君抗章自陳盖非虚餙伏乞朝廷憫臣持父之服有限
報國之日尚長許臣解官歸鄉終滿喪制則臣感天荷
聖之誠無有紀極
第二狀
右臣輒傾血誠頻凟天聽退量輕易甘俟誅夷臣聞三
年之喪雖貴遂服國朝敦尚孝理為萬世法大臣遭父
母喪者並許解官終制去歲以蠻賊乘虚攻圍廣城於
臣廬居最為密邇朝廷令臣墨縗起臨戎事臣亦以為
朋友之急尚或赴之而况方面艱難豈當辭免由是自
潭之桂東還於廣又西至於邕賓之郊驅馳忘倦雖以
恩臨諸洞信結交趾旁絶賊援而專輙之過已多其如
將怯兵惰挫衂之罪相繼今兹宣撫使狄青領兵殺獲
寇黨收復邊城賊之殘徒遠遁外界兼安化蠻人巳就
招安邊境寧息臣已回歸夲任伏念臣所天隕逝方過
朞祥終身之戚冐哀為愧昨在邕州巳曾陳乞歸鄉持
服終制今來除溪洞等處叙述勞效但於兵甲公事不敢
滯依舊行遣外所有貴州文字臣更不簽書欲乞候錄
叙效了當日不候替人將經略安撫司公事交與轉運
使一面管勾臣却回鄉里持服終滿喪制如此則朝廷
任用臣下存乎大體臣之進退亦得其分伏乞聖慈特
賜俞允况今熙隆之運英賢滿朝未至無人堪付一郡
不可使傷禮敗俗由臣而始臣無任
武溪集卷十四
