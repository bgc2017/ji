武溪集卷十五宋余靖撰
表
免轉給事中狀
右臣今月二十日進奏院逓到勑誥各一道授臣給事
中者竊以賞為國典必中事功寵溢情涯敢忘辭避伏
念臣揆材至薄賦命多竒幸遇休明免居羈賤向以邊
臣失備蠻寇内侵越從縗絰之中起親金革之事漫懷
嫉惡素匪知兵所至面牆幾同學製賊鋒尚銳勝筭無
施身負重而日增民在溺而同窘果煩睿眷特輟樞臣
狄青以人傑之雄摠其師律孫沔以國噐之重濟以事
機號令修明士馬奮勵故得兇醜敗亡而絶迹蒸黔蘇
復以息肩青所以定二廣之阽危沔所以正一方之經
制臣則幸於免戾何止&KR0879;員今乃例被綸言同增官秩雖
念勞勸善國家寧厚於恩章而揣分量能私計實非於
巳力伏乞察臣誠請追改命書則朝廷無濫賞之譏微
臣免貪功之過干冐冕旒臣無任待罪激切之至所有
降到勑誥巳送桂州軍資庫收管聽候朝廷指揮繳納
免轉工部侍郎狀
右臣今月十三日三班差使殿侍韓某乘逓馬賫送到
中書劄子并勑誥各一道蒙恩授臣尚書工部侍郎仍
就賜銀二百兩者前恩未謝後寵復加内揆空疎第深
靦愧伏念臣出於寒族起自諸生素乏軼羣之材久罹
負俗之謗昨以蠻酋叛渙嶺服震驚雖分守土之權莫
展擒兇之策屬元戎之善勝加邇臣之恊謨因此安邊
幸於免戾豈謂皇明遠照寵數薦臨且方上讓章盖慚
非據而未承報旨更冐今榮揣已力而實微干物議而
為甚用傾愚懇上凟天聰願回過恩庶全薄祜俾雷雨
之澤無至妄施則草茅之姿免於深譴除就賜銀巳受
領外所有齎送到勑誥不敢祗受乞行回納巳牒桂州
軍資庫收管聽候朝廷指揮伏望聖慈特賜俞允但臣
無任
第二狀
臣某言昨於五月内進奏院逓到勑誥蒙恩授臣給事
中依前知桂州充廣南西路都鈐轄經略安撫使尋具
狀辭讓准六月四日中書劄子勘會余某巳降勑命除
授工部侍郎奉聖旨余某所除恩命即令祗受更不得
陳讓者(中謝)伏念臣才非應務識不逮人徒遘光華得
諧禄仕向以邊臣失備蠻孽侵疆眷言苫塊之居適在
干戈之地遽蒙朝命俾預兵謀道路之勤敢忘夙夜軍
旅之任素昩韜鈐雖居戎馬之間蔑著涓塵之效幸頼
聖宸成筭樞輔專征因節制之有歸勵偏禆而同力兵
鋒一集謀主先擒羣兇散亡庶民休息攻之必取盖有元
勲職在具僚過蒙厚賞内懷非據嘗叙至誠乞回濫恩
庶全素志豈謂皇明下照寵渥薦加委之輯寧靡容辭
避此盖皇帝陛下如天廣覆與物無私譬春夏之和邇
遐咸被比雷雨之施甘苦皆霑念孤臣之無庸與元戎
而並命仍加敦諭彌用憂兢敢不祗率政條舉寬民瘵
庶於境域同此康樂所有除工部侍郎勑誥巳别狀聞
奏伏望聖慈許令辭讓但臣無任
謝轉工部侍郎表
臣某言昨蒙恩旨差三班差使殿侍韓某賫送到勑誥
一道授臣工部侍郎尋具狀奏聞乞行回納准七月五
日中書省劄子奉聖旨所降恩命即令祗受更不許辭
讓者(中謝)伏念臣生自寒鄉早逢明主知名驟進嘗叨
四戶之官負謗閑居猶紆三品之綬嚮還喪次甫畢喪
期屬嶺表之驚騷預軍興之驅策徒竭前茅之慮蔑聞
横草之功所頼者廟堂講受於聖謨斧鉞肅將於王怒
獻戎之捷盖主將之勲有成從驃得侯於國家之恩大
厚内愧冐塵於職任再乞追還於詔書誠出誤知不容
退讓此盖皇帝陛下恢乾坤之廣度垂日月之至明賞
善勸能義存寧僣記功忘過意切兼容致此非材屢增
顯秩敢不恪遵寬詔欽率彛章卧鼓滅烽上繄於聖化
思艱圖易庶保於民和臣無任
謝加勲封表
臣某言十二月二十六日進奏院遞到勑誥各一道蒙
恩授臣依前守尚書工部侍郎加輕車都尉進封始興
郡開國侯食邑五百戶仍放朝謝者祀典之修允合丕
貺恩章之廣覃及具臣(中謝)恭以國家祚纂堯基化恢
禹服配天昭孝侑三聖以成儀灑澤均禧浹四方而渙
號伏念臣素微材術叨預藩宣方趨乘障之勤莫厠侍
祠之列豈期雷雨之施不遺菅蒯之微盟府何功遽勲
官之見錫爵名加等仍鄉郡以兼榮揣分逾涯省躬增
惕敢不外寧邊隙内撫民封惟堅犬馬之誠上答乾坤
之造臣無任
免充集賢學士表
臣某言今月二十一日進奏院遞到勑誥各一道蒙恩
授臣依前守尚書工部侍郎充集賢院學士依舊知桂
州并准樞密劄子中書樞密院同奉聖旨令臣分析兒
孫或近親骨肉一名聞奏者松楸之戀誠本告歸雨露
之恩事出非望撫躬懷惕聞命若驚(中謝)伏念臣素之
藝文固無材武幸逢聖旦早列仕途間者起自廢居奄
遭荼苦喪期未艾蠻事遽興首預詔除敢忘宣力頼元
戎之制勝致闔境以再安臣以菲材例增優秩亦嘗乞
收印綬還襲縗麻狡寇尚存私誠莫遂近以遠擒賊媪
稍息邊虞願返鄉閭修營壠墓而遽蒙恩旨加賜職名
未申上報之誠巳掇要君之過再念臣前歲與起居舍
人楊畋閣門副使曹修同時受命經制賊盗畋等各懷
忠藎並練權謀當單車制禦之初値劇賊猖狂之際雖
英韶處置偶失事機而連賀保全皆由指授今畋等舊
官未復而臣屢承寵命揆兹進退之理彌深兢愧之懷
乞回過恩庶伸微志臣今乞將所授集賢院學士及兒
孫恩澤並各回納只乞特與楊畋曹修等牽復舊官所
貴上有念勞之恩臣無過分之責其有逓到勑誥巳牒
送桂州軍資庫收管聽候朝旨繳納伏乞聖慈特賜俞
允
謝充集賢學士表
臣某言三月二十一日准進奏院遞到勑牒官誥各一
道蒙恩授臣依前守尚書工部侍郎充集賢院學士依
舊知桂州并准八月十一日中書劄子奉聖旨不許辭
讓者封章上扣期遂於私誠宸旨下臨靡容於遜避(中)
(謝)伏念臣命多竒隻噐本疎頑起草掖垣嘗因毁去懷
章郡邸遽以喪歸向緣蠻落之内侵遂假獸符而外禦
昔賢之赴公難有警則腰絰以從權人子之報私恩已
事則衣縗而返次敢再援於古義願追服於素冠遽沐
天慈過矜樗散仍即藩垣之寄俾參英俊之遊重念元
帥成功附驥已叨於膴仕常僚失職拔茅未復於舊聯
乞還過量之恩少遂推賢之志豈悟聖謨廣大國典寬
明俯鍳無他之腸不加非言之罪特申前命俾踐華途
此盖伏遇皇帝陛下堯舜聰明乾坤覆幬春生秋殺不
私雨露之濡尺短寸長必盡輪轅之用致兹蒙鄙屢玷
寵光敢不祗率郡條樂宣吏職農桑舊俗咸俾於懷生
荒獷外區悉期於禀朔冀稍禆於化體庶上答於皇慈
臣無任
免戶部侍郎狀
臣今月十四日進奏院逓到勑誥各一道蒙恩特授臣
戶部侍郎依前充集賢院學士候今任成資日仍令再
任者聞命驚惶伏增隕越伏念臣才非應務智不逮人
徒以虚名嘗叨近著頃遭讒搆甘在棄捐屬蠻事猝興
起臣於喪次而兵勢未集謀慮弗周力小任重日增憂
惕及至歸仁之勝三軍凱旋破賊者乃臣青之勲勞撫
民者皆臣沔之經制臣禀受節度謀無已出逮乎遠縛
賊母擒誅寇黨内則朝廷威令外則夷獠恊同於臣愚
拙何功之有昨聞轉運提刑司舉再任臣尋以心力衰
耗不堪再任已具狀乞依舊分司於韶州居住庶得修
營墳墓今來忽頒成命就陟左曹恩渥至優實為過分
清秩厚俸誰不欲之事既逾涯豈宜安處伏緣本路外
接西廣六蕃南連交趾九道沿邊溪峒一百餘州苟失
撫綏立生患難非臣衰朽負謗之人能堪久任所有降
到勑誥不敢祗受已牒送桂州軍資庫收管聽候朝廷
指揮伏乞檢臣前奏許令換一散秩依舊分司於韶州
居住所有邊任伏望别擇材賢干瀆冕旒臣無任
謝轉戶部侍郎表
臣某言准都進奏院逓到勑誥各一道蒙恩授臣尚書
戶部侍郎依前充集賢院學士知桂州候今任成資日
仍令再任并准樞密院劄子奉聖旨依前降指揮不許
辭讓者邊亭擇帥願避於才能天綍宣恩靡容於遜讓
(中謝)伏念臣素亡學術濫竊時名屬蠻酋之擾邊即喪
廬而受命雖懷急病之意而無弭難之才名分一面之
權實禀元戎之筭歸仁之捷臣力何施特磨之擒衆謀
允濟以致羣兇遠遁九譯難通天假手於外夷鬼得誅
於大懟皆皇威之震疊致醜類以殱夷幸免瘝官已慙
尸禄豈謂曲成天奬就錫詔凾增秩而留用漢朝之故
事撫封以舊仍越嶺之攸居無易教條俾安氓俗重念
臣早緣積毁嘗隸别都久遺鵷鷺之行頗樂田園之趣
因兹過寵當思避賢惟冀罷歸庶全冲退而乃再頒綸
旨俾踐恩章願反汗以尤難但撫躬而增惕此盖伏遇
皇帝陛下天慈廣覆乾體旁羅士濟濟而必臻術九九
而無棄致是草茅之質薦承雨露之恩謹當祗率政經
增修戎略荒忽之外俾銷旅拒之謀瘡痏之餘期識中
和之治臣無任
潭州謝上表
臣某言伏奉勑命就差知潭州軍州事充荆湖南路安
撫使已於今月二十三日到任上訖久居炎徼忽荷天
恩雖尚遠於闕庭幸無虞於瘴癘(中謝)伏念臣素無學
術徒遇休明宦路風波艱危備歴君恩雨露涓滴未酬
頃罹欒棘之哀尚淺朞祥之制屬溪蠻之叛渙軼邊戍
以跳梁攻圍越臺侵逼庾嶠雖微臣修完堡障本期自
固於家林而朝廷奪去縗麻遽俾分持於戎律懼薄材
而敗事會元帥之成功假號渠魁既遠逃於夷域主謀
兇媪俄就戮於天街盖震疊於皇威致敉寧於蠻落臣
無纖芥之力徒居戎旅之間職是累年空尸厚禄豈謂
忽承丹詔還撫舊封再見昔時之山川如全此生之首領
此盖伏遇皇帝陛下天慈廣覆日照無私公聽並觀用
臣於衆毁必察之際記功忘過知臣有臨危不避之誠
每遇急難必蒙驅策既臻平定未忍棄捐重施造化之
恩復委藩防之寄謹當率循政體講守邦經封内之民
或未康必詢其庶隱境土之兵猶未戢亟議於綏懷圖
報國恩庶逭官責臣無任
青州謝上表
臣某言蒙恩就差知青州充京東東路安撫使放朝辭
疾速發赴本任已於今月二十五日到任上訖荆湘南
部未著善聲海岱名區再叨方任揆能至薄拜命若驚
(中謝)伏念臣出於寒微素無才業因緣盛旦忝竊通班
向自喪廬起從邊寄名叨末將慙應變以非長筭禀元
戎幸因人而成事留撫凋瘵頗綿歲時無復望於寵榮
止願畢於婚嫁吳芮書忠之地尋獲便安營邱賜履之
封驟更委寄冐進誠知於尸祿懇辭恐涉於要君恪奉宸
恩聿臨所部况乎禹平九土青有古名周建諸侯齊為
大國俗幾一變之道士有四豪之風誠儒學之興居亦
寇盗之時起宜求當世之碩彦以舉列城之政綱豈意
樗櫟之散材亦叨兵馬之大郡此盖伏遇皇帝陛下廣
乾坤之覆載恢堯舜之聰明不責纖芥之勞徒軫遺簮
之舊矜其晚節屢徙要藩謹當祗率國章詳求民瘼
不矯激以沽譽無慘刻以失中慕君子樂易之宜宣朝
廷寬大之意勉圖所報庶或有成臣無任
謝加護軍食邑表
臣某言今月九日准都進奏院逓到勑牒官誥一道授
臣依前守尚書戶部侍郎充集賢院學士加護軍食邑
五百戶散官封食實封賜如故仍放朝謝者蕆事閟宫
講行闊典均禧凾夏敷及具僚(中謝)恭惟皇帝陛下摠
攬蘿圖統承熙運謹蹈蒸蒸之孝寅守丕丕之基豊潔
粢盛内盡享親之志序陳昭穆躬修合祭之儀既成瓘
鬯之盛容廣布蓼蕭之渥澤下周朝韍普錫言綸臣素
乏時材濫叨藩寄駿奔述職阻捧於籩豆渙汗推恩並
陞於勲爵居慙德詔行畏食浮自天之命難違蹐地之
憂愈積誓堅死節上答鴻慈但臣無任
免轉吏部侍郎狀
今月十七日准進奏院逓到勑誥二道授臣吏部侍郎
依前充集賢院學士散官差遣勲封食實封賜如故者
竊以國家列布衆職用待羣材至如文昌之居應三垣
之上象天官之重貳六府之首卿當於國噐以揀求豈
宜年勞而叙進伏况臣智謀甚短名德素輕久冐朝恩
屢膺州任嘗思引退式冀保全儻綸綍之濫加必負乘
而益過願回誤寵庶遂初心所有降到勑誥欲乞繳納
中書已牒送青州收管訖
免轉尚書左丞知廣州狀(并答詔)
右臣准閣門告報蒙恩授臣尚書左丞依前集賢院學
士知廣州充廣南東路都鈐轄經略安撫使替魏琰者
伏念臣昨於慶歴中自知制誥分司南京於韶州居住
是時蠻賊唐和走在嶺表巳有臣僚言臣得罪不合令
居嶺南尚頼聖明含容免臣遷徙至皇祐中蠻賊儂智
高俶擾二廣臣於父憂中首被詔命起知潭州移知桂
州充廣南西路經略安撫使即與交趾公牒往來尋在
狄青陣中戰敗蠻賊收復邕州俄又捉獲儂智高母累
蒙聖恩遷官屢曾陳乞依舊分司不蒙俞允去歲甲峒
作過准中書劄子自青州召臣差充廣南西路體量安
撫使面奉聖旨許令牒報交趾差官前來商量及至差
費嘉祐等到欽州猶差人前來體探是與不是臣親身
仍言臣與先王有分今來差臣知廣州緣廣州與交趾
海道相通切慮談者易生搆間若言臣交通外夷則於
臣家族不便兼廣州大市居民元無城池圍捍近歲議
者多欲修築羅城若從羣議必須大興力役以民力凋
弊之後加臣才術短淺當此重寄必致曠敗臣今欲乞
只守舊官差知荆南潭州一次庶免愆謗干冐冕旒無任
待罪惶恐之至伏望聖慈特賜俞允
答詔
勑余靖省所奏准閣門告報蒙恩授臣尚書左丞依前
集賢院學士知廣州充廣南東路都鈐轄經略安撫使
臣才術短淺當此重寄必致曠敗欲乞只守舊官差知
荆南潭州一次事具悉聞者邊吏無狀視盗不謹致兹
蠻蜑擾我嶺嶠番禺之地嘗罹寇患凋弊迄今傷夷未復牧
守之任推擇惟難以卿策慮無遺忠義有素文理足以
綏衆武備足以折衝進居丞轄之重付畀方面之寄必
能宣明威信朕庶幾無南顧之憂矣而卿何嫌何疑復
多讓焉是彰朕之不明而無以知賢也當體至意往服
厥官所乞宜不允故兹詔示想宜知悉
再免知廣州表
臣某言准今月十七日詔書以臣蒙恩授尚書左丞依
前集賢院學士知廣州臣才術短淺當此重寄必致曠
敗欲乞只守舊官差知荆南潭州一次所乞宜不允者
外朝疎遠固有於官儀中詔丁寧遽頒於天語推聖恩
之過厚在臣分以何安内愧空疎理當辭避(中謝)伏念
臣才非應務智乏周身謗缺易成風波可畏頃者薦修
鄰好三使虜庭始由歡聘以通情終於習熟而為罪一
時儂蠻千紀幕府專征蕩寇黨則元帥之謀擒魁媪則
羣夷之力曾無涓效屢玷勲書去歲峒蜑憑陵官軍沮
折詔臣喻指事止綏邊况是單車之戒行已蒙叙進豈
可彤墀之復命再忝陞資切緣嶺海之遥藩垣之重若
方隅之有警則退讓以無名當今時在弭兵理非避事
就近而不就遠雖曰便安辭易而不辭難敢期煩凟且
又越臺之境胡賈雜居古者城無外壖當由土之疎惡
謀於修築殆及旬年計其徒庸難乎速就惜民力則謂
之弛備徇衆議則困於勞人玩寇之謗若興覆族之誅
可懼矧以地聯鄉曲勢有嫌疑儻回渙汗之恩實荷保
全之賜臣情願不就轉官恩澤乞只守舊官差知荆潭
一郡謹奉表陳乞以聞伏望聖慈特賜俞允干冐旒衮但
臣無任
廣州謝上表
臣某言奉勑差知廣州軍州事兼管内勸農市舶使提
點銀銅場公事充廣南東路都鈐轄兼本路經略安撫
使已於今月十八日到任上訖斗筲噐小方面任隆海
國雖遐聖恩尤厚(中謝)伏念臣禀生卑薄賦性顓愚誤
蒙當宁之知殊乏防閑之慮三聘未羈之虜終以左遷
一彈不孝之人遭其返噬既不虞而致毁固無望於復
燃就喪次以家居屬儂蠻之寇境愚謂古之卿士退處
鄉閭或遇凶荒之期賊盗為梗則必同堅堡壁用庇族
&KR0666;謀與守臣共伸此議朝廷因其急病誤謂知兵起於
縗絰之中委其金革之事以至絶交夷唇齒之援擒寇
魁子母之親正軍刑於藁街憺國威於銅柱在見聞之
或異亦讒謗之互興上頼天慈屢更藩寄去歲邕邊失
策納彼逋逃峒獠恃強遂成侵擾邏司喪元而潰敗列
郡聞風而震驚因驛騎以召臣俾單車而諭指雖島夷
聽命願誅首惡之人而寨將貪功未絶交爭之患亦既
與之約束各守封疆苟邦令之必行諒吾圉之能固猶
以嶺服之外越徼相通俾臨此州以辦邊事竊惟兵火
之後瘡痍未平力役尚繁生業猶困將祈存恤當擇循
良再具表陳莫回恩旨此盖伏遇皇帝陛下乾剛下濟
離照旁羅儻寸有所長則使之必報輪翮無遺於木鴈
潢汙或薦於王公致此非才亦叨重任敢不率勵愚慮
勉守孤忠察蕃漢險易之情宣陛下憂勤之意庶乎萌
隸同被休明臣無任
謝加勲邑表
臣某言今月二十七日進奏院逓到勑牒官誥各一道
伏蒙聖恩授臣依前守尚書左丞充集賢院學士加上
護軍進封開國公食邑五百戶散官實封賜如故者合
宫禮成綿區澤普不遺遐遠咸被沖瀜(中謝)恭惟皇帝
陛下昭事上穹丕承洪緒徧舉累朝之闊典再修宗祀
之盛儀即露寢以達誠御端闈而渙號旁周覆載罔不懽
呼下逮搢紳咸加命數臣噐能無取禮秩兼優護諸將
以書勲冠五等而疏爵乃增稍食備極寵靈敢不荷生
育之恩勤簡惠之政誓全苦節上答宸慈但臣阻守外
藩不獲奔詣闕庭臣無任
謝轉工部尚書表
臣某言今月十九日進奏院逓到勑誥各一道伏蒙聖
恩授臣工部尚書依前充集賢院學士加柱國食邑五
百戶散官實封賜如故者龍德飛天蘿圖興運曠蕩之
澤遐遠不遺(中謝)伏念臣學謝兼明噐慙遠到夤緣孤
進遭遇先朝亟登詞翰之科頻居文史之任遽繇諫路
擢掌王言常欲北屈匈奴南羈勁越未能勝任每預遣
行曾無横草之功連被拔茅之寵屢委臨於戎律久陪
貳於文昌此盖伏遇皇帝陛下嗣守丕基渙發大號乾
坤之造海嶽至大而必包雷雨之恩動植無微而不及
致兹散拙亦預甄陞素乏羽儀之才遽當喉舌之任將
何以根本萬事出納五言謹當祗畏簡書恪修條教更
勵委珠之節不忘曳履之忠庶答天慈以逃官謗但臣
守遠藩鎮不獲奔詣闕庭臣無任
武溪集卷十五
