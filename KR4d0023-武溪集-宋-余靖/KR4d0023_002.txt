武溪集卷二宋余靖撰
律詩(七言)
留題許國博申申堂
宴居瀟灑一齋寬每到高談暮忍還境勝自容巢鷰託
時清誰顧卧龍閑橋前水石紛華外窗下琴書寂寞間
兼濟未成歸有地羡君因此轉思山
送淩屯田知和州
粉署仙郎守一麾都門别岸柳依依定知春雨隨車至
且喜秋風破浪歸仁政便當聞虎渡治聲猶在隔牛磯
(君前宰蕪湖縣)儂今亦懇懷章請假道尚應鱸正肥
送任祕丞知長興縣
懿文通識氣飄飄二十年來困下僚吾道本將忠許國
世途休歎老登朝嚢装冷落堆青簡衙署幽深枕畫橋
預想吴人蒙美化海鷗桑雉共逍遥
迴鴈
暗隨春力起冥冥微物寧知造化情律變漸逢冰雪解
風和應助羽毛輕塞雲空闊歸猶遠魚網稀疎意尚驚
不學鷹鸇因肉飽背人颺去恣飛鳴
謹吟五十六字攀送仲求殿丞之任贑川竊惟
嚴君國博掛冠歸閑而仲求兄弟為鄰部守倅
其榮至矣誠欲賦述詞不逮意
一門三組序西雝又見雙旌並訓農三釜親庭交禄飬
夾河子舍接鄰封酒闌風雪催行色吟際江山助筆鋒
我亦思親求郡紱東湖南浦好過從
和王子元同歸曲江有感
年少登科今白頭不才多病分歸休深恩未報雲天施
弱質易驚蒲柳秋進退無機常蹭蹬窮通知命自夷猶
相逢莫問市朝事綠水青山是勝遊
齋中芍藥與千葉御米花對發招伯恭飲
嶺南卉木少珍竒且喜逢春具數枝百禄大來惟酒美
一年全盛是花時芳心未吐蜂先到秀色如凝露暗滋
猶倚欄干忍虚過可能垂顧習家池
賀運使學士分散傜人
狂猺數載擾湘東多謝招降息戰攻千里山川還漢界
萬人戈甲卷秋風牛羊野放狼心伏鷹犬閒眠兔穴空
不獨事寧論爵賞須知全活有隂功
聞欒駕部度嶺因寄
久接賢規見凖繩還朝猶聽頌聲騰安民慮遠疆封静
(祐計司以傜寇酋豪三十餘人在州境君拒而不留民乃安堵)冨國材高帑藏增(君二歲市)
(銅八百萬斤銀二十萬兩一歲鑄錢二千萬貫)野老𢋫歌除横歛(三溪鹽場并草虚量子歲)
(出錢千緡以供傜人君皆罷之)侍臣交表薦殊能(近聞侍從諸公累表薦導)嶺頭若
著關官籍可察孤清節似冰(國家於嶺道未著檢察過嶺之事制若行之則清汚)
(可分)
同黃宰遊寶林精舍書祐長老壁
浮生萬慮日營營同訪禪居耳目醒尋勝已窮烟靄外
談空應有鬼神聽松筠不變春長在風雨無時地本靈
便擬構庵來結社莫嫌頻此扣巖扄
恩守贑上謝和叔見寄次韻
六載心閑類死灰豈期朝奬念麤材鳳啣君命從天降
鵲喜郵音度嶺來恩重乍驚三采綬使專仍詠一枝梅
切磋甫得依賢檢疾惡剛腸愈不回
寄題宋職方翠樓
層樓幽趣稱登臨望遠憑高豁素襟棋酒等閑忘世慮
溪山最樂是家林松聲帶雨千峰外潭影涵虚落照深
此景為君珍賞甚起予歸興欲抽簮
酬蕭閤副惠末利花栽
素豔南方獨出羣只應瓊樹是前身自緣香極宜晨露
勿謂開遲怨晚春欄檻故將賓榻近丹青重整畫圖新
移根得地無華裔從此飛觴不厭頻
先賞牡丹寄提刑考功
花期何事早追陪鸎未遷喬燕未來曲檻為逢春日暖
香苞先逐曉風開旋邀歌舞同儕樂却歎光隂急景催
可惜韶妍莫虚擲餘芳留待使車回
又和寄提刑太保
常記臨岐把酒杯芳心應得見歸來不從去日丁寧約
已向東風取次開清燕固難停燭待雕鞍須是著鞭催
欄邊殘豔猶堪賞莫使韶光過了回
和伯恭自造新茶
郡庭無事即仙家野圃栽成紫筍茶疎雨半晴回暖氣
輕雷初過得新芽烘裭精謹松齋静採擷縈迂澗路斜
江水對煎萍髣髴越甌新試雪交加一搶試焙春尤早
三盞搜腸句更嘉多謝彩牋貽雅貺想資詩筆思無涯
和王子元重陽日千善寺會飲
人生聚散苦難期且喜清遊酒滿巵秋徑却逢黃菊日
春風休惜落花時仙翁有䜟應須避楚客多悲亦強為
好景莫教容易過醉吟何必遶疎籬
謝祖太博見訪西園
初聞結駟訪幽齋拂曙呼僮掃綠苔方愧蓬蒿開徑晚
巳驚騶馭過江來林間載酒情偏厚門外回舟事可咍
交態于今易離合感君敦舊重徘徊
荅祖太博借山居要術
經濟諒周當世務收藏敢祕老農書相逢莫羡山居好
歸去蓬山有直廬
送張如京知安肅軍
賜戟䘖恩出斗城塞門迢逓草初青新提司馬臨戎節
舊應衣烏近極星叔子戌吴長緩帶單于歸漢已空庭
圯橋自得家傳策不問人間太白經
送劉學士知衡州
朱轓新命漢諸侯地扼荆湘占上游醽渌水聲侵古堞
祝融峯色入晴樓晝垂三組鄉枌過春擁雙旌嶽寺遊
番直星垣歸緩步謫仙通籍著瀛州
送黃秘校南劔州司法
早年援筆氣飄飄尚屈區區補郡寮蒙掾去平三尺法
急賢期赴一封軺舟衝柳市吟春晝帆卷江風宿暮潮
及著萊衣過鄉梓循陔多羡擷蘭苕
送蘇祠部通判洪州
天家頓網極詳延果見鴻風頌得賢庭拜外官聊試治
史分新策入編年江淹賦筆雖傷别郭泰歸舟只恐仙
南國勿思終計最蓬邱番直即和鉛
和胡學士館中庭樹
仙材封植九重深苒苒何年别故林曉色半籠青瑣闥
春光長在玉山岑静臨高閣飜清吹坐見羈禽息密隂
休羡井梧能待鳳凌霜堅守歲寒心
送楊學士益州路轉運
芝函新命直仙蓬又見岷山叱馭忠玉佩曉班辭日下
木牛秋粟轉褒中花時井邑蠶叢富徼外人家棧道通
竒技刺文頻詔約此行應更變民風
思夀陽寓居高氏園亭
嘗借芳園石友家幽棲無復羡紛華敞扉氣爽雲生棟
卷箔香微露泫花桂向淮山分月魄桃從秦洞得仙葩
别來追想清閑境悔禠方中走棧車
和邃卿張學士暑夕
危坐空齋暝色低三金才伏火將西烟濛細草流螢度
月上疎林倦鵲棲荃葛野裳交羽扇桔槹隣圃響蔬畦
中宵爽氣奪炎熱却笑班姬謾慘悽
送舒太博通判眉州
通守方忻再命新東風疎雨拂行塵封疆遠入魚鳬國
岐路正逢蠶市春彭岫曉嵐迎畫隼錦江晴綠照朱輪
歸期不待更書至舊有清名在搢紳
送鄧秘丞知德安縣
里閈俊遊心久降越臺成政俗敦龐香爐山下重為縣
閶闔風高還度江且喜恩威長及物莫嫌功業未經邦
公齋更近淵明宅寄傲情應卧北窗
送張屯田通判益州
數載關中聞美名可憐隨調却西征天臺晩帳含香别
棧閣秋霖叱馭行杜曲尚逢樽酒樂回溪應望白雲生
相期勉力宣新政側耳民謠起少城
送盖太博通判定州(都部署奏請)
墨詔慇勤擢俊賢精求毗佐四方翰封疆謹守盧奴塞
旌旆仍親上將壇衰草帶霜秋馬徤黃雲遮日暮城寒
燕南趙北邊之要旅拒憑君一策安
哭王子野待制
赤墀趨步近相陪邸吏俄傳遠訃來方冀君心辨忠義
豈知天意奪賢材堪傷棣萼同時葬(聞與浙東兄同日襄事)空想
銘旌此日回謫宦無緣親漬酒江邊長慟獨徘徊
竊聞集賢侍郎政成公暇時出遊覧因念青社
境物之勝長句四韻奉寄觀文殿大學士戶部
侍郎定州路安撫使兼知定州龐籍上
政報公餘稱雅懷兩城烟樹盡樓臺波通龍口春嬉盛
(今州廣固通五龍口)雲入山門曉望開(劈頭山一名大雲門)園館有詩書命
筆海邦無寇破蠻才當時不俟交符印恨失嵐亭展讌
罍
到塞後有懷青社詩今錄呈
初到營陵春始回泱泱風物接梧臺魚鹽利重通闤盛
竽瑟聲和讌席開天際膚雲連岱色海中靈藥慕仙才
早知未許身閑去悔捨堯山石澗來(並青荆遊賞最勝處)
靖啓伏蒙觀文相公以靖忝承善政特寄嘉篇
謹依嚴韻和酬
幸奉前規盡所懷閑身吏隱裕春臺山迴翠幌憑欄見
花蔟紅房遶郭開(青州紅牡丹洛下有名南城花園尤盛)愛樹細民思美
化續貂孤迹愧非才南河舊事依然在褉飲杯盤恥盡
罍
次韻奉和到塞下有懷青社之作
十二山河壮東夏黃扉當日建行臺封陲自此赭衣盡
黌校于今絳帳開(相公重興學校石刻存焉)負海遂成安堵俗濟川
元是代天才耆明雖樂歸閒趣睿睠巖廊徯再來
和運使張學士惠詩
澄清數路擁輕軒列郡欽瞻已歴年談劇乍欣傾盖日
酒深因惜落花天偶廻風鍳憐孤拙能聚星文愧昔賢
明旦吏迎山驛去不須容易到罇前
九日賞池會上詶王職方
雅集高談思豁然齊山依約對疎烟江城泛菊逢佳節
禁苑聞韶憶去年(去歲九日適在闕下)久厭風波驚世路且同罇
酒醉凉天今來古往情何異弄水亭邊艤畫船
和董職方見賀誕子詩
天幸依仁守列藩佳篇為貺荷謙尊固慙彛鼎無勲閥
且喜桑弧有子孫豈比芳蘭庭下秀預知苦李道傍繁
日臨庶獄虞隂譴敢望高開納駟門
和董職方見示初到番禺詩
五方殊俗古難并千載猶存故越城(今子城及東有故壘俗號趙陀城)
客聽潮雞迷早夜(三更潮上即雞鳴)人瞻颶母識隂晴(颶風欲至西黑)
(雲起謂之颶母)波濤洶湧天邊闊犀象斕斒徼外生太守不才
當遠寄惟憂南畝廢農耕
題庾嶺三亭詩
叱馭樓
山巔層構與雲平賢者新題叱馭名為要澄清歸治道
不辭艱險表忠誠南枝初見梅林秀九折遥思劔棧横
若使當時嫌遠宦海隅何得有歡聲
來鴈亭
南方舊說無燕鴈歲序嚴凝亦暫來天外每隨寒雨過
春前先逐暖風回人稀弋射矰休避(嶺南射生者少)俗厭魚餐
網莫猜况是弟兄封境接登臨因此幾徘徊
通越亭
行盡章江庾水濱南踰梅舘陟嶙峋城中紹祚千年聖
海外占風九譯人嶠嶺古來稱絶徼梯山從此識通津
(蔡學士弟兄新砌嶺路相接)輿琛輦□無虚歲徒說周朝白雉馴
静臺
江城吏隐敞朱扉旋築高臺望翠微景對雲山詩筆健
政移風俗訟筩稀郍將塵慮干方寸但覺仙蹤在四圍
花木隂森魚鳥樂暫來猶擬便忘機
贑石
萬堆頑碧聳嶕嶢壅遏江流氣勢驕鐵馬陣横秋戰苦
水犀軍亂夜聲囂吕梁謾記莊篇嶮灧澦休誇蜀道遥
怒激波聲猶可避中傷榮路不相饒
落花
小園斜日照殘芳千里傷春意未忘金谷已空新步障
馬嵬徒見舊香囊鸎來似結啼鸞怨蝶散應知夢雨狂
清賞又成經歲别却歌團扇寄廻腸
遊應聖宫
驅羸遠遠出嚴闉雲構祠宫絶世塵伴鶴不知龜甲子
&KR1263;山多見藥君臣雨昏仙穴丹砂井雲映樓居玉洞人
只待策勲書竹帛抽簮來此卜比隣
西山
萬壑千巖鬭物華榰笻閑訪道生涯一壇星斗修真館
數里雲烟&KR1263;藥家魚戱竹溪寒影碎路穿松塢翠隂斜
桃源自有神仙宅未信明河八月槎
和錢學士見謝新栽竹
碧池深院斸莓苔鼓吹山前共得來高節最宜和雪看
虚心莫把夾桃栽膚清似玉休移石骨瘦成龍不待雷
若使菁莪逢此地也應同喜育良材
賀孫抗員外春晝端居
萬事皆從適意休何須快馬騁長楸高人鼓吹鳴蛙地
當世神仙笑躄樓燕到捲簾如舊分花開逢雨最閑愁
僧來更學嘗茶訣白乳槍旗帶露收
許申工部招九華許亮山人因有和贈
聞說方平鎮往來碧衣曾見立徘徊中真久待茅君會
密信頻教鶴使催玉斧祖風應共繼瓊酥賓讌更誰陪
(南岳夫人傳云夫人觴王子喬瓊酥渌酒)西山五色從兹得脫略浮名薄似
埃
謝孫抗員外惠酒
白衣遠遠到江樓報道携壺助勝遊醉眼便堪終日富
離腸先破一春愁梅梢背嶺開猶晚雪片當風舞未休
此景滿觴方得意不須千釀敵封侯
馬當呼鷗不至偶成呈同行諸官
昔年曾泛馬當灣團飯喚鷗篙楫間今日江頭飛不下
應知人世足機關
冬月茹青臺子有感
雪霜不到海山隅隨分園蔬助歠餔萬物無情乘暖長
秦皇何事枉坑儒
謝伯恭重陽惠酒
早霜新菊謾葳蕤寇過人家空酒巵(俗重老酒去冬盗入州境居人奔避)
(今歲絶無舊醖)多謝使君憐病廢免教寂寞倚東籬
再簡伯恭
十載京華九日期帝家園苑醉金巵今朝郭外尋僧話
坐聽寒泉遶竹籬
謝送篆文屏風因次來韻
一局聊將萬境祛非同得兔守枯株北窗枕畔添竒物
却想淵明舊日無
荅伯恭招棋
雖知坐隐妙通仙國手那能得萬全對面機關難測度
臨危一著謾爭先
端午日事
江上何人弔屈平但聞風俗彩舟輕空齋無事同兒戲
學繫朱絲辟五兵
端午日寄酒庶回都官
龍舟爭快楚江濱弔屈誰知特愴神家釀寄君湏酩酊
古今嫌見獨醒人
謝邕倅王寺丞惠韓柳碑文
南方異産足珠珍薏苡興讒不忍聞一見知君清白節
篋中唯貯色絲文
五色雀
羅浮有五色雀各被方色非時不見若士大夫將
遊是山則先日羣翔寺僧以是為候某庚辰歲謫
官來遊將至之夕兹雀亦集感之成詠云
五方純色儼衣冠(尤可愛者朱藍正色若朝服焉)應是山靈寄羽翰多
謝相逢殊俗眼謫官猶作貴人看
寄襲長老
三徑荆榛盡力開千株桃李手新栽慇懃莫怪尋嘉樹
又喜春風過嶺來
曲江津亭謁華嚴長老見所賜御書因成二韻
數年不侍玉爐傍夢斷千山隔帝鄉今日見師堪下淚
御書開卷帶天香
重遊英州碧落峒
幽景前賢恨到難泉聲清淺出巖間區區宦路重来此
(往歲征蠻廣州罷任)塵世難逢特地閑
感舊
醉吟曾共倚江樓穠豔清香萬柄秋蕩子再歸時已暮
暮鴻驚散水悠悠
送靈谷山人(工相)
萬樹秋風一路蟬渡頭重艤木蘭船自慙蹙頞非竒骨
擬問清朝躍馬年
武溪集卷二
