武溪集卷二十宋余靖撰
墓誌下
宋故殿中丞知梅州陳公墓碣
公諱坦然字某其先穎川人高祖父效官容管屬唐季
之亂嶺道梗塞不克北還遂為普寧郡人曾祖諱某祖
諱某考諱某並仕劉氏為私署官考終於知繡州營田
事皇朝贈大理評事妣陶氏贈永昌縣太君公即繡州
第三子博學善屬詞有膽勇多權謀尚然諾舉進士未
第歸鄉里景德中宜州兵殺守帥脅判官盧成均以叛
偽稱南平王擁衆數千人北攻象州成均者公同郡人
也公乃單騎行賊圍為書約矢射成均帳下為陳禍福
其略曰國有患難乃見忠良貪人之利而背其君非忠
也怯人之威而失其志非勇也君甲科進士當以才識
濟理今佐一郡不能撫其衆以至於亂又不能死乃更
甘心偽號提烏合之徒剽刦郡縣朝廷封疆萬里帶甲
百萬遣偏師取狂寇如舉太山壓卵耳奈何赤族從叛
人入湯鑊中耶初象城疎弱無守備將陷者數矣成均
得書欲自拔歸順計未决而王師至城乃全賊又别遣
一屯分掠南路徑趣容境所至摧陷公入語容守陳延
賞曰賊勢剽悍難以力競且脅從之人本無戰心願假
衙兵數輩見從抵賊營論以逆順當使觧甲而歸我矣
公去賊壘數十步下馬直前為言本朝正朔被四海汝
徒無故譟聚今有詔止誅首惡苟能束身改圖自當榮
以爵賞何苦草間覓活是時賊中偽補屯衞之職陳賈
二率私相語曰此飛檄生也於是率首領以甲卒數百
詣郡降賊失腹心皆不戰而自潰矣賊平論功大將以
狀聞中旨令本郡敦遣赴闕與官仍賜錦袍銀帶公悉
讓而不受願回前恩以就殿廷一試朝命嘉之詔貢部
别名聞奏中途被病且遭家艱以歸服闋急於禄養攝
主化州吳川簿秩滿調授杭州餘杭簿擢漳浦令再以
吏能佐桂州幕初為節度判官以母喪解官後以觀察
支使知春州入朝遷著作佐郎知潭州攸縣移知梅州
累轉太子贊善大夫殿中丞卒官其佐餘杭也市有丐
者杜氏夫婦皆八十餘杜氏名暹嘗為忠懿王幕府官
老無子孫遂乞於市公聞之惻然為輟俸錢構草室數
楹以居之語同僚暨右族合幣二十萬與其足日廪市
什器營夀藏識者義之其令漳浦也有海口石門居風
衝道歲壊舟檝甚衆公乃相地徙港以避濤怒商旅至
今頼焉邑西有陳將軍祠者郡圖云儀鳳中勲府中郎
將陳元光也年少強魂邦人立廟享祠甚謹日奉牲幣
無算歲大旱徧走群望弗雨公乃齋潔詣祠下禱云政
不脩者令之負禱無驗者神之羞國家崇祀典所以祈
民福也祀苟不應何用神為即鑰扉與神約曰七日不
雨此門不復開叢祠為燼矣行未百步霾風拔巨樹仆
於道俗素信鬼及是吏民股戰神之怒公徐曰民方嗸
何怒之為乃援轡截樹而去果大雨田收皆倍邑人刻
詞以紀其異其在桂林也役徒不足借禁卒五百伐材
以脩守具郡帥會賓客飲於堂外有告變者曰役卒二
百挾刃羣譟入屯營為逆在座相顧失色郡帥曰當閉
城以虎翼五百擒之公即屏人語帥曰今以亂擒之彼
知就擒則死必力鬭適所以堅其叛意耳及其釁尚淺
君誘而致之可無患乃從白直數人直趨其屯責其主
校苛刻乃復人人恩慰問其勞苦叛卒環泣曰苦則思
亂人之常情若從公命得免於役以全視息為再造矣
皆釋仗隨公而歸帥亦原之其罷陽春也有張氏女者
父為供奉官夫吏輦下犯賄流嶺南夫死家屬當還都
邵陽郵卒以刃脅為婦留且半歲公經途聞之執卒送
官抵罪公解驂暨萬錢貽之官遣部送還其父子皆章
章在人視聽者也公歴七官幹局外職司符牒劾事凡
九十餘獄民無一辭為怨其周才也如此公之宰攸縣
也政無不革乃經度署表而鼎新之落成之日而詔書
至徙梅州心常戀戀焉捐舘之夕攸之宿吏數十見公
朱衣垂魚據鞍導從暐曄入門升廳如平生廳簾墜地
如割衆驚異之後半月而凶問至邑人塑其像立祠於
邑西云公以明道元年四月甲辰終於海州官舍某年
某月某日歸葬於某夫人楊氏祔焉楊氏先公早世子
六人曰直方有方知方居方義方應方居方舉進士有
方補郊社齋郎為曲江簿亦能官義方應方尚幼女二
人長適某康定元年曲江君因方趺圓首之令泣以遺
狀來請銘嗟其名不書於史氏遂銘曰
古之為吏不專禄仕器能軼羣名不墜矣
後之為吏去才取位官品不登善斯委矣
吁嗟陳公識優命否勒銘幽石以頌遺美
宋故禮賓副使知邵州卞府君墓誌銘
公諱日華字某曹州冤句人昔武王既克商崇樹親親
藩屏周室母弟振鐸建邦於曹詩存國風譜在史簡别
子之為大夫者因食采之邑命為卞氏仲尼稱卞莊子
之勇蓋曹大夫魏晉巳降粹壼世繼清德兄弟六龍並
登宰府鄉邦墳壟至今存焉蘇峻之難壼為航東都督
王師不利父子俱殞義士嘉歎國書褒美以為忠孝之
道萃於一門英風凛然千古所仰曾祖諱某舉進士不
第終於家祖諱某用卜河南之術以豐其才羊畜帝呌
滿野而不尚豪汰淡於榮味卒以素風自樂考諱某專
經成名以廉謹稱丞相太師吕公蒙正丞相太尉王公
旦咸加慰薦歴潭州决曹椽卒官累贈比部員外郎公
幼孤倜儻有竒節初修進士業衆推強記以善詩著名
既而曰吾母戴白而恃吾養豈宜博習以自私於名當
就速成之術冀得禄以為親榮耳乃夙宵砥礪專誦春
秋經傳數十萬言果以明年一舉登第解褐除陜州平
陸主簿惟陜郊雖名近輔而介在崤澠之間被山帶河
盗賊據為嚢槖負甲持矛以剽掠為業者歲常有之公
到官權摠尉事境上強寇朝廷以名捕者十三輩於是
訓練爪牙多設籌略悉擒之亡噍類府以状聞太宗覽
奏大懌時廣西溪洞反側始安方擇守以綏之即日降
旨急召赴闕廷見之日德音奬勸擢授大理評事知賓
州軍州事即淳化四年也俄而交趾犯境專詔陳公堯
叟調度兵食安撫南鄙奏公治績尤著有詔特記姓名
别聽任使居無何永熙升遐真皇登極例進秩光禄丞
權開封府掾尋遷三門發運判官將漕最進丞大理仍
領漕事咸平三年以北虜未賓詔文臣有方略者許兩
府薦名或投牒自舉公自計理效恐見推擇若王命臨
門則不得以親為先事陳之遂表乞解官侍養朝旨未
允太夫人果即世居喪不勝衣景德二年服闋參政尚
書趙公昌言援前詔舉公右軄上使人問曰朕下詔急
人時不自進若後之矣公對曰昔之不敢臨桴鼓以親
存也今母亡能葬得以捐軀報國臣無所譲上嘉之遂
除内殿崇班知博州恩賜加等三年河東用兵移忻州
宿弊未剗力欲繩政遂為姦人中傷左授考城兵馬都
監明年徙太康天子東封之年改内殿承制當是時太
尉馬公知節知樞密院事屢稱其材上亦記之遂授禮
賓副使知邵州以大中祥符五年十二月壬辰終於官
舍享年五十二州民為之罷市而行哭公性端方守名
節敦信重義孝愛尤篤自筮仕至於投筆率以親為進
退家之積粟周贍族姻而俸禄盡於賓客捐舘之日室
無羡資兩朝遇知已之主不克夀而展其才可嗟也巳
公之兄楚材今為春宫舍人弟日就舉進士景祐初釋
褐未官而卒季弟日新亦舉進士公娶某氏封某縣君
生一男一女男世長右侍禁恪勤以涖官飭理以檢身
咸有所稱以守先訓孫二人尚幼初公之喪也侍禁君
羈貫既扶服以柩歸而厝於郡郛今乃卜以某年某月
襄事於大塋禮也嗚呼卜其兆宅而安其體魄又能論
譔懿美以為子孫識皆孝之大者葬而有銘古也乃銘
曰
曹大侯邦卞乃公族賦邑命氏并蒙其福
他姓奠居數世則遷卞守本國其紹綿綿
公之翼翼生子積德傑然起家實惟茂識
一尉之卑遽為帝知抱器遭時當代所稀
親存守常以養其志親亡激節有死不避
進退之儀必本於義行道固難卒多留滯
稟命不融半途而隕清名有餘高才未盡
九原蒼蒼體魄所藏子孫不忘以嗣其光
宋故贈度支員外郎張府君墓表
大宋嘉祐四年冬十月蘭臺丞張君奉其先正度支及
母兄之柩歸葬於青州既襄事泣而言曰唐民不幸父
兄早世久在旅殯常以為無涯之憂今幸而安厝宅兆
以釋重負又幸蒙相國韓公翰林歐陽吳二公紫微范
公見貺誌銘御史邢君筆於方石納諸幽室相國觀文
梁公復揭題詞鎮表兄墓今先君之封欲表樹銘勒與
兄無窮敢丐詞焉謹案府君少而業文晩廼得第事親
以孝行著立朝以忠實稱其居官政必興民利家庭儉
約兄弟友愛自嘆衰晩所志不就力教三子期大其門
元子唐卿舉進士果為天下第一仲曰唐輔亦同時得
第雖相繼凋落不副國家旌用之意然士人翕然稱其
賢於教子也其季則祕丞君復以召試成名致位於朝
及居母喪竭力以圖窀穸之事環走數千里負載數柩
歸葬舊鄉又能以誠感當世賢相名卿之文以誌其墓
張氏真有子哉噫世之所重惟在仕禄賢人君子則不
然視才德何如爾仕禄外也故不可必彭殤不足較其
脩短顔稷不足較其窮達死而不朽者為名而已世之
言教子者府君為無愧矣府君諱思字希聖進士及第
官至太常博士以子贈度支員外郎曾祖諱庭實潜德
不耀祖諱昂贈職方郎中考諱從化駕部郎中贈祕書
少監母朱氏贈河南縣太君其世閥官績歐陽翰林書
之詳矣嘗葬其宗親三十餘喪其子既登科即致仕而
乞官其弟愈表聞未報而終云今葬於廣固之仁德鄉
先塋之東奉遺意也係而銘曰
士之處世才德居先窮達夀夭歸之於天
義方訓子魁於俊賢德之無愧福胡不堅
其季有立還葬舊阡維名無竆子孫萬年
故蕭府君墓誌銘(并序)
府君諱陟字希陞其先潭州瀏陽人五代祖扆初仕湖
南知馬氏政衰乃挈族去其國以歸江南李主大悅賜
田十萬家於新喻今占籍臨江軍曾祖處鈞祖著父質
皆潜德不仕府君舉進士天聖初今上諒隂不親臨試
以恩例授袁州司士參軍再移潭之醴陵岳之華容尉
權岳州司理參軍治獄以明恕稱岳陽介居荆湘重湖
之上號為名盗捕寇者利於功賞因緣為姦往往閱舟
有兵器貨財者榜笞係縶誣為抄剽械送郡獄府君夙
宵研覆辨其枉直平反者百餘人岳民至今思之權臨
湘縣事政亦有聞鏁廳進士舉賢良方正制科不第調
授泉州同安主簿未幾得疾卒於官舍享年五十八府
君博通古今好讀書其赴同安也鬻嚢装鞍馬得錢百
千盡以買國子監書喜形於色曰吾無資産以此遺子
孫乃家寶也常枕籍於其間曰此生無成當有施於後
世府君娶簡氏先府君卒追封旌德縣太君二男長曰
注次曰伯英府君臨終之夕呼二子囑之曰吾昔為獄
官有隂德於人吾聞有隂德者其後必大汝等當力學
圖富貴以大吾門二子果皆擢進士第注今為西上閤
門使廣南西路安撫都監兼知邕州伯英祕書丞初徼
外蠻儂智高攻陷邕横等十郡遂至廣州據民鄽圍府
城州將不知所為第率官屬吏卒上門登陴而已上閤
君時行番禺令事縋城獨出募勇敢士撓賊之謀焚其
舟數百艘得其所略婦女數千人又殺鄉坊之民與之
交易者數百人日開南海門運食物及守禦之備以資
城中賊智力皆竆乃退去朝廷嘉君功特拜禮賓副使
知邕州賊之敗走於邕也君又募溪洞酋長說誘諸蠻
擒賊之母及其子弟於特磨道生送赴闕戮於都市夷
落聞其名皆畏之由是累遷官而久其任焉府君累贈
至屯田員外郎祕丞君亦以同在蠻中經營擒賊之策
進京秩知新喻縣事蒞官之明年遂謀以嘉祐五年二
月二十八日葬府君於本縣之月邱祔先塋也女三人
孫五人曰元曰充曰兖曰几曰兊元充兖悉以恩授太
廟郊社齋郎几兊尚童幼葬有期矣以書來丐銘府君
之德銘無愧辭乃銘曰
懿文不達清德可尚多積諸書以敵珍藏
治獄之仁當大其門如茨福禄在其子孫
馬處士墓表
慶歷四年春正月丁未鄱陽處士馬府君歿於私宫冬
十月其孤遵泣血緘書走京師索銘以掩其壙不及窆
期廼表諸墓云謹按馬氏於戰國為趙將於漢為外戚
於唐為功臣章章然在史矣唐季遠祖避地自黃梅渡
江占籍於饒之樂平曾王父諱昭王父諱亮並署於南
唐父詡夷曠不急於禄而終母曰某氏實生府君諱某
性深沉博涉書史不專章句之學少失其親柴毁過禮
州閭稱之恩撫同産及同宗以同居僅百口怡怡如也
鄱陽近寶其俗任氣鄉里之有争者府君以義譬解之
人服其評之允不之官司者十六七居家喜賓客而加
禮儒士撫七子皆有成享年五十七娶董氏府君撫其
宗於外董夫人扇其和於内七子慶廵遵喬寧道迅悉
自樹立嚮學遵登進士甲科入朝為太子中允以幹材
通識見稱於時道舉進士未第初中允君以廷尉評為
晉康守懲其邈於晨昏也期不遠去鄉國被更書至闕
下二年得宣城通守以歸又家居且一年朝廷以邊鄙
宿兵掊克吏浚民以濡國不恤其怨而仕路混淆久未
澄汰力選直清通濟之士分外臺以佐邦計遂自大理
丞換中允為福建路轉運判官將勉奉安輿以行而府
君即世遂以某年某月葬於信州弋陽縣某山某原於
戲府君以仁撫其族義訓其子鄉邦欽尚而夀考不堅
天道損益不可原乎天與其德不與之年賦有所偏乎
不豐其身將大其門乎不見其人永瞻松阡悲夫
宋故大理寺丞前知白州孫公墓表
君諱億字廷齡其先周文王之子康叔封於衛為諸侯
衛武公之孫食采於戚曰孫氏世為上卿楚有叔敖三
仕至令尹封於寢邱號為循吏漢有堅父子開國於吳
以有江淮故其世系繁衍於南方而望於富春之族土
著於袁之分宜曾祖某祖某考某累葉高蹈恬退自守
君幼挺竒節資性温厚博覽廣記不為章句之學弱冠
能屬文舉進士上第選注桂陽監判官虔州節度推官
薦其材者章交公車擢授大理寺丞知吉州永新縣徙
知白州丁先府君憂服闋符召還臺道卒於宿州享年
四十一桂陽地産五金諍盗日積南康土沃民繁郡多
滯訟君連佐二幕率以和易守職進則啟廸嘉謀以禆
邦君之闕退接民吏一無異言故直道得行而上下悅
之其宰永新也予時忝典城之寄共為親民吉民歲配
和市縑素六萬餘匹主外計者籍收帑錢以供他費第
給海鹽償其縑直前政又以邑豪入粟得爵者准官戶
免其征細民由是重困君發其弊予得奏停邑官且藏
鏹於縣以酬民縑外臺不能詰吉之田租歲收四十萬
斛必擇廉幹司庾之入漕臣意在聚歛預戒庾吏定收
什二以充羡餘專其局者惟君能守州約拒臺命出納
一用倉式其公正皆此類也俾其克夀而貴善政豈可
量哉其居喪也不歴姻婭之門不知鹽酪之味三年無
改邦域稱焉君初以藝文知名故樞密成紀文憲李公
諮特加稱賞妻以兄子實多内助生二女三男長女適
李氏予以弱息仲荀娶其幼女男之邵之翰之問皆未
冠君以皇祐元年四月二十九日捐舘舍於扶離諸孤
扶其柩歸以其年十二月二日葬於分宜縣某鄉某原
其弟洧以書來索文不及掩壙之期故表諸阡而銘曰
天生吉人付之正性胡不與全而薄其命
瘠賢肥佞亦天之病表諸墓道以圖惟永
宋故光禄寺丞梁君墓表
梁與秦趙同祖絶於秦續於晉顯於漢故為京兆萬年
人祖諱旻佐幕番禺屬劉氏據有南海耻非王命不從
所署遁於東筦世歸其高焉二子長曰光運署右職捕
賊遇害少曰光遠即君之文考亦佐戎政皆劉氏官也
君諱頵字微之幼秉竒節強學篤行信義稱於朋友詞
章秀於鄉邦國家削平僣偽統壹函夏君即占籍高要
以從鄉賦舊制嶺南按察者皆專選補州縣吏員闕即
擇前資及士之豪俊而署之試守三歲克有成效則薦
於吏部而授真秩君以故事召署滿三朞調於天官得
象之武仙簿貴之鬱林尉封之司戶參軍悉以能官有
聲年及懸車抗止足之分移疾請老朝廷美之遷光禄
寺丞致仕以景祐元年六月考終命於封水享年七十
三夫人陳氏先府君二歲卒其孤揆繼歲銜恤遂蓬首
垢面挈畚負土由祖妣而下封大塋而窆之凡六墳異
藏同域以景祐二年十二月辛酉掩壙於端州高要縣
歸仁鄉湖洲原乃築廬居冡旁朝夕哭泣刺手取血寫
佛書以祈冥報廬外植蔬樹粟以給饘粥不茹葷血凡
六歲乃除喪州閭耆舊緇素以其状白長吏表聞天子
嘉之詔郡縣以時存撫賜之粟帛以旌其孝專選補者
以揆至行奪而官之窘於竆而從焉慶歴五年十月患
舊域卑濕仍負土全塋徙瘞宗崇原加封樹焉從高顯
也既而乞銘以表之銘曰
哀無時而忘服有時而終去廬立表以寄哀
於無竆
宋故國子博士通判太平州毛君墓銘
公諱應佺字子貞其先滎陽人昔者武王翦商而造周
以介弟毛伯既親且賢乃列地而爵之與康叔居關東
為諸侯與聃季入寰内為卿士胙土得姓善善相繼其
後領袖儒林丹青史筆者代有之矣玠仕魏為尚書僕
射以清公廉節自任後嗣仰之為萬世法渡江而後晉
者世吏二千石遂為江南著姓今占籍於廬陵之吉水
焉曾祖諱譲祖諱休仕南唐為侍御史烈考諱澄贈大
理寺評事妣高氏贈南昌縣太君繇公之請也僖皇東
遷朱梁簒奪版蕩幅裂稱尊號者非一姓李氏阻江為
國自紹唐統御史府君忠於所奉遂為天子之外臣于
時廬陵大郡毛為右族官於覇朝卒以法進丞寺署坐
郡曹者咸綽綽有名國人韙之御史府君蔵書數千卷
闢田數百頃嘗語人曰欲仕者可以識廢興欲隠者可
以實倉廩吾於子孫計足矣乃玉笥之陽有終焉之志
公幼喪所天刻意自立砥名勵行文為聞人真宗皇帝
得祥符之始年舉進士御前解褐授杭州臨安尉負海
名邦古稱都會探丸仇吏人或輕揚公廣為方略多設
耳目罻羅所得嚢橐皆空人被其仁至今稱誦選部
調補江陵府司理參軍以情察獄寬而能斷所經訊讞
民自不冤秩滿遷萬州軍事推官坐堂缺守權董郡事
束縛姦吏按摩疲人威凌秋霜惠温冬日薦紳立朝之
士状其績用聞於廷者十一人歸朝擢授大理寺丞知
筠州高安縣平心御物曲直立分箕歛盡除嚚訟自止
朞年移知竇州軍州事轉太子中舍郡在合浦之東千
里而近地多珠貝犀象沉檀之産前之剖符者往往舳
艫銜尾竭其土物公北歸之日盡室一舟無銖錙南國
之貨入朝授殿中丞國子博士歴通判虔筠太平等軍
州事公性寬厚守撝損當官不示圭角以沽赫赫之譽
所去民皆思之信愛朋友未嘗斥人之非故朝士多其
長者監郡之職與刺史權均而勢逼固禄位者率以將
迎守意臨事不自可否屏氣低首趨府如幕吏吏持案
牘立前山疊波委搦管署紙尾不敢議其是非及狷者
為之則剛而犯上相持短長缺士大夫之行者多矣公
處以中和不茹不吐三贊郡事人亡間言自筠之移姑
孰也抗遺榮之志將歸舊隠乃白奏奉身而請老焉朝
命以本官致仕一子授太廟齋郎以美其冥冥之節詔
未下不幸屬疾以明道二年三月丁丑考終命於當塗
之官署享年六十有七夫人高氏封某縣君夙奉姆教
恪脩婦式婉容淑範為閨房之秀府君列朝著理郡務
遺清白於子孫者夫人實有内助焉公即世既踰月帷
堂哭晝未亡之歎方深同穴感義溘至之期共盡以某
月日終於池陽舟次越明年某月日合而祔之於某原
禮也三子長曰漸太室齋郎次曰漙以毁卒次曰洵擢
進士第調判入四等授越東節度推官知宣城縣事三
女長適進士陳敏中次適進士習遵路次適進士艾琚
六孫伯奮伯達伯玉餘尚幼將葬洵以狀來乞銘而掩
諸幽乃銘曰
周之懿親魏之名臣越有裔孫生兹德門
行為士則才為世賢所治七官遺愛存焉
身羈紱綬志在林泉公既知止時方引年
乞身西歸朝恩霈然未被出綍俄驚逝川
哀殞庭蘭悲摧無鸞靈輪筮宅相隨九原
令嗣執喪戚容欒欒泣狀遺績乞銘𡑞埏
嗚呼滎陽府君之阡
滎陽毛君墓誌銘
君諱漙字之祖於周為姬姓文王之子國於毛子孫以
國為氏春秋之際世為王卿士在漢時萇及享皆為魯
詩各以其家名學儒者至今宗之晉永嘉之亂士族南
徙寶有戰功為廬江守名著竹帛而毛宗益興在南夏
矣宋齊而降代有瓌傑家牒闕墜不復殫紀今為吉州
吉水人大王父諱某侍御史王父諱某贈大理評事考
諱某國子博士終於姑孰同守以文學起家所理七官
皆著治效閨門肅肅若居宫庭妣曰高氏封夀春縣君
奉舅姑以禮訓諸子以嚴里閈稱之姑孰府君三子伯
曰漸季曰洵君即中子漸太室齋郎洵鎮東府從事君
幼聰悟博覽羣籍及子史百家之言與人交不苟合孝
謹友愛發於天性自從事君未仕時君已能為進士業
矣吉於江西治最劇其士人倍他郡而歲貢俊選偪以
限人之制褒博臂凑歌鹿鳴而送之十不取一衣冠家
有令子弟鴈行而進求鄉先生之薦者郡中正往往畏
鉗忌之口不克偕舉從事君既冠則與君並在賓興籍
中君曰吾才不如季脱不幸而順吾長以我先舉則為
奪吾季之名也譲不乞試退而脩家人産業季果得薦
取太常第邦人義之從事君既上第君始有仕進之意
行益淳學益勤聲名流四方而禄未及之以明道二年
五月十六日卒享年三十有八初姑孰府君屬疾君嘗
藥而後進不去冠帶者三月晝夜不寐兩目盡瘡府君
棄世未踰月母夫人夀春君亦亡君哀號慟絶勺飲不
入口並侍兩喪全柩歸葬途次鍾陵柴毀越制終於舟
中其弟洵扶護其父母兄及已之妻之喪以歸哀感行
路以某月日葬於某府君之塋次禮也君娶劉氏柔嘉
之德冠於族姻子男三人長曰伯奮始志於學餘尚幼
女二人皆未笄於戲君之行可以激薄俗窒奔競宜夀
而貴者乃以荼毒滅性不享永年可哀也哉故為之銘
銘曰
生於德門言淳行實讓弟以仕哭父而沒
義而孝兮胡不終吉吁嗟毛君居此窀窟
宋故鎮東軍節度推官毛君墓誌銘
景祐元年十一月戊辰故鎮東軍從事毛君卒於家明
年九月壬午葬於廬陵吉水之仁夀鄉南華原先府君
之塋次君之兄遣使持書走京師謂其友余某曰漸之
弟才未盡施抱恨入土恐其名之易漫滅也請銘而久
之某於君遊最厚熟其行故得書而無讓焉君諱洵字
子仁世居吉水業儒為冠族曾祖諱休侍御史祖諱澄
贈大理評事考諱應佺國子博士母曰夀春縣君高氏
君器度方正動自脩尚幼精敏能屬辭及冠舉進士試
祕書省校書郎性篤於孝視榮利泊如也凡守四官再
以親觧初補撫州司法參軍先府君適知竇州竇在南
海南千里遣人問起居者死於道信不得通君喟然嘆
曰惡能以擔石禄割親之愛經時閴然不知息耗而自
安廼因郡郵言状不待報棄官去暨府君歸朝君再調
洪之新建簿以書判拔萃天子御便殿試之所對入等
改試大理評事遷鎮東軍節度推官知宣州宣城縣
事政有繩墨民咸宜之未踰歲江淮制置使器其能奏
監揚州㩁塩倉詔既下留侍親疾不就職執藥調膳嘗
而後進積三月不之寢室亡何府君暨母夫人相繼卒
君與兄漸奉喪歸葬持畚荷土手胝面黔親友不能識
塋外松柏皆所自樹遂結廬墓所而居之居憂凡二十
一月朝夕哭踊如初喪之儀所食才脱粟不加薑桂同
閈諸生數十人日凑廬旁執弟子之禮請君敷辯經義
君對之流涕未嘗言文廬中非號泣時則寫佛書讀喪
禮而已自廬次得疾歸家數日卒享年三十二郡以孝
行聞詔賜其家粟帛百以旌顯之君二昆伯曰漸太廟
齋郎仲曰漙先以毀卒夫人生一男一女皆夭夫人前
君卒别葬不祔其銘曰
文行俱家世儒力孝弟恬進趨再棄官
為親謀失怙恃返邱墟飯脱粟居倚廬
不終喪殞厥軀位未充材有餘祔無婦
哭無孤善罔報天何如
宋故峽州軍事推官贈太常博士魏公墓誌銘
(并序)
公諱清字友置洪州南昌縣灌城鄉龍沙里人畢萬始
賞世為晉卿韓趙協力終踐侯爵因國命氏子孫繁焉
相曹公族蟬聯於漢晉矣曾祖玭祖爽考讜並以唐祚
衰季帥臣專兵割裂土壌喋血為縱横之業進則私署
耻為陪臣繇是潜德邱園不食其粟家世以財雄州黨
公昆仲四人求分父産人人自占其膏腴公悉以服玩
田宅譲之脫身而去獨取犀帶一條市書力學退居西
山名溢人口李氏竊據江左自稱後唐封拜予奪之柄
自專之我宋開國始授正朔公聞其順命乃萌筮仕之
意開寶三年猶以禮部侍郎張泊私掌貢籍公以進士
中其選李主批云魏某勵志謹行學有餘文與二三子
不同可特放及第釋褐授饒州餘干尉艨艟東下青蓋
入洛公授王命為滑州靈河尉將漕臣樊知古上殿奏
公富文達學吏材幹敏中旨召赴闕將加顯秩引對之
日逆氣倂喘口噤不能語詔授散官以就土地之醫除
陳州參軍二年疾愈州將奏公云煩而使之屢觀錯節
文長牋奏政兼威惠願加擢用以勵能者頃之中旨復
令詣闕學士院召試授許州臨潁主簿公以江南擢第
非王室之命故授官不復以科名為叙仍自臨潁再應
進士舉京輔近藩尤重舉首公就試羣士亡出其右明
年殿廷覆試中甲科時端拱二年也御試前一日公肺
忓胷喘坐卧囏苦呻唫危篤之際沈然而寐夢一道士
謂公曰姓名定矣勿復憂之中夕痊平詰早赴赤墀之
試無恙焉初禮部籍奏公名在九十一暨臨軒唱第名
次如舊事與夢叶聞者異之授保信軍節度推官兩川
地險人心如之賓籌幕畫咸擇聲稱移閬州觀察推
官居亡何黃巾竊發軍城失守民潰其上力所不支郡
無良將遁以避難降資授峽州軍事推官秩滿歸闕咸
平四年季夏五月十三日以疾終於輦下享年六十三
歲散官至給事郎兼官至大理評事累贈至太常博士
公簡而不倨廉隅自守在官三十年俸給之外秋毫無
横入性寬厚未嘗失色於人即世之日家無餘財識者
稱之夫人樂氏以屯田君貴封河南縣太君生五子長
曰英次曰蒙並遺名好遯混迹閭里次曰莊咸平三年
進士及第即屯田君也次曰舊次曰芳皆早世二女長
適進士劉覺次適進士尹中正屯田君羈貫之歲公即
器之嘗謂親舊曰待苐三子成名吾死無憾矣果以屯
田君登第之明年而卒知子莫若父豈虚語哉明道二
年屯田君罷守晉康郡乃曰有父不葬終身之戚遂露
章乞告便道歸營窀穸之事朝旨從之以其年十月抵
豫章兆有日矣河南君尋以夀終乃祔焉府君自咸平
辛丑歲卒明道癸酉歲始克襄事而河南君發紖同歸
蒿里死生之會期有數歟以是年十二月十九日皆窆
於新建縣善政鄉羅埇里乃為銘曰
奕世潜德運遘衰微丁年筮仕識照安危
項滅歸漢吳亡得機才高命蹇畢世早飛
烏經卜宅鸞鑑同歸死生離合各有其期
西山巍巍銘鈴依依此焉壌樹行路興悲
附錄
宋故朝散大夫守工部尚書充集賢院學士前
知廣州軍州事兼管内勸農市舶使提點銀銅
場公事充廣南東路兵馬都鈐轄兼本路經略
安撫使柱國始興郡開國公食邑二千六百戶
食實封二百戸賜紫金魚袋贈刑部尚書余襄
公神道碑銘(并序)
推誠保德崇仁翊戴功臣觀文殿學士特進
刑部尚書知亳州軍州事兼管内隄堰橋道
勸農使及管勾開治溝洫河道事上柱國樂
安郡開國公食邑四千三百戸食實封一千
五百戸歐陽脩撰
始興襄公既葬於曲江之明年其子仲荀走于亳以來
告曰余氏世為閩人五代之際逃亂於韶自曾高以來
晦迹嘉遁至於博士府君始有禄仕而襄公繼之以大
曲江僻在嶺表自始興張文獻公有聲於唐為賢相至
公復出為宋名臣蓋余氏徙韶歴四世始有顯仕而曲
江寂寥三百年然後再有聞人惟公位登天臺正秩三
品遂有爵土開國鄉州以繼美前哲而為韶人榮至於
褒䘏贈謚始終之寵盛大蓋褒有詔䘏有物贈有告而
行謚考功有議有状合而誌之以閟諸幽有銘可謂備
矣惟是螭首龜趺揭於墓隧以表見於後世而昭示其
子孫者宜有辭而闕焉敢以為請謹按余氏韶州曲江
人曾祖諱從祖諱榮皆不仕父諱慶太常博士累贈太
常少卿公諱靖字安道官至朝散大夫守工部尚書充
集賢院學士知廣州軍州事兼廣南東路兵馬都鈐
轄經略安撫使柱國始興郡開國公食邑二千六百戸
食實封二百戸治平元年自廣朝京師六月癸亥以疾
薨於金陵天子惻然輟視朝一日賻以粟帛贈刑部尚
書謚曰襄明年七月乙酉返葬於曲江之龍歸鄉成家
山之原公為人質重剛勁而言語恂恂不見喜怒自少
博學彊記至於歴代史記雜家小說隂陽律歴外暨浮
屠老子之書無所不通天聖二年舉進士為贑縣尉書
判拔萃改將作監丞知新建縣再遷祕書丞刊校三史
充集賢校理天章閤待制范公仲淹以言事觸宰相得
罪諫官御史不敢言公疏論之坐貶監筠州酒稅稍徙
泰州已而天子感悟亟復用范公而因之以被斥者皆
召還惟公以便親乞知英州遷太常博士丁母憂服除
遂還為集賢校理同判太常禮院景祐慶歴之間天下
怠於久安吏習因循多失職及趙元昊以夏叛師出久
無功縣官財屈而民重困天子赫然思振頽弊以脩百
度既已更用二三大臣又贈置諫官四員使言天下事
公其一人也即改右正言供職公感激奮勵遇事輙言
無所回避姦諛權倖屏息畏之其補益多矣然亦不勝
其怨嫉也慶歴四年元昊納誓請和將加封册而契丹
以兵臨境上遣使言為中國討賊且告師期請止毋與
和朝廷患之欲聽重絶夏人而兵不得息不聽生事比
邊議未决公獨以謂中國厭兵久矣此契丹之所幸一
日使吾息兵養勇非其利也故用此以撓我爾是不可
聽朝廷雖是公言然猶留夏册不遣而假公諫議大夫
以報公從十餘騎馳出居庸關見虜於九十九泉從容
坐帳中辯折往復數十卒屈其議取其要領而還朝廷
遂發夏册臣元昊西師既解嚴而北邊亦無事是歲以
本官知制誥史館脩撰而契丹卒自攻元昊明年使來
告捷又以公往報坐習虜語出知吉州怨家因之中以
事左遷將作少監分司南京公怡然還鄉里杜門謝賓
客絶人事凡六年天子每思之欲用者數矣大臣有不
喜者第遷光禄少卿于家又以為雅州刺史夀州兵馬
鈐轄辭不拜皇祐二年祀明堂覃恩遷衛尉卿明年知
虔州丁父憂去官而蠻賊儂智高陷邕州連破嶺南州
縣圍廣州乃即廬中起公為祕書監知潭州即日疾馳
在道改知桂州廣南西路經略安撫使公奏曰賊在東
而徙臣西非臣志也天子喜之即詔公經制廣南東西
賊盗乃趨廣州而智高復西走邕州自智高初起交趾
請出兵助討賊詔不許公以謂智高交趾叛者宜聽出
兵毋沮其善意累疏論之不報至是公曰邕州與交趾
接境今不納必忿而反助智高乃以便宜趨交趾會兵
又募儂黃諸姓酋豪皆縻以職與之誓約使聽節制或
疑其不可用公曰使不與智高合足矣及智高入邕州
遂無外援既而宣撫使狄青會公兵敗賊於歸仁智高
走入峒邕州平公請復終喪不許諸將班師以智高尚
在請留公廣西委以後事遷給事中諫官御史列䟽言
公功多而賞薄再遷尚書工部侍郎公留廣西逾年撫
緝完復嶺海肅然又遣人入特磨襲取智高母及其弟
一人俘於京師斬之拜集賢院學士久而徙知潭州又
徙青州再遷吏部侍郎嘉祐五年交趾寇邕州殺五廵
檢天子以謂恩信著於嶺外而為交趾所畏者公也驛
召以為廣西體量安撫使悉發荆湖兵以從公至則移
檄交趾召其臣費嘉祐詰責之嘉祐皇恐對曰種落犯
邊罪當死願歸取首惡以獻即械五人送欽州斬於界
上公還邕人遮道留之不得明年以尚書左丞知廣州
英宗即位拜工部尚書代還道病卒享年六十有五
公經制五管前後十年凡治六州所至有惠愛雖在兵
間手不釋卷有文集二十卷奏議五卷三史刊誤四十
卷娶林氏封魯郡夫人子男三人伯莊殿中丞早卒仲
荀今為屯田員外郎叔英大理評事女六人長適職方
員外郎郭師逾次適屯田員外郎孫邵次適宿州觀察
支使周熊次適祕書省校書郎章惇裕次適越州上虞
縣主簿張元淳一尚幼孫男七人嗣恭嗣昌皆大理評
事嗣隆太常寺奉禮郎嗣徽嗣光嗣立嗣京未仕孫女
五人銘曰
余遷曲江仍世不顯奮自襄公有聲甚遠
始興開國襲美於前兩賢相望三百年間
偉歟襄公惟邦之直始登於朝官有言責
左右獻納姦諛屏息慶歴之治實多補益
逢時有事奔走南北功書史官名在夷狄
出入艱勤險夷一德小人之讒公廢于里
一方有警公起于家威行信結嶺海幽遐
公之在焉帝不南顧胡召其還殞於中路
返柩來歸韶人負土代石刻辭立於墓門
以貽來世匪止韶人
書余襄公集後
景祐歲范文正公貶不以罪大臣肆忿臺諫緘默余公
歐陽公交章辯論義氣所激非為利也既連坐竄逐後
復中以竒禍果有利心肯為是耶是舉也有東漢李
杜之風賴時清明不成黨錮之禍文忠公著朋黨論
意有規於後也卒不能捄紹聖崇寧之横流至使故家
遺俗流風善政掃蕩無餘而胡虜之變作矣事之微漸
甚可畏也主上中興更張改紀歲無虚日收燼起廢士
氣振復然窺閒投隙挾舊圖新者尚可懼也嗚呼以公
視昔何但前車之戒耶公文聲與歐陽公同時豈晩進
敢議如辨堯舜之謚號攷秦漢之興亡以儒為正以釋
為權皆後學所當知者寓意賦詠欲嶺上置關籍簡官
吏行李之往來以辨清濁凡宜施於今日屬除目賜告
獲閱一過訂正謬誤數十字因書於後紹興丁己隸
川韓璜題
武溪集卷二十
