武溪集卷一宋余靖撰
律詩(五言)
送曲江知縣趙節推
命將久征蠻騷然數載間(郴韶共屯兵夫七千餘人)一言巢穴破千
里鼓旗閑刀盾無私蓄(猺人兵器盡輸官庫)耕桑有復還(避寇之民並即)
(歸業)居民此休息遺惠重邱山
寄題廣州田諫議頥堂
退食公堂暇應無俗慮侵簾開雙燕外吏散百花隂海
域逍遥境榮途淡泊心政成先養正惠愛及民深
送僧惠勤歸鄉
舊國起歸興三江一棹輕夜吟逢月白曉渡趁潮平楚
岸雲藏寺吴宫水繞城羡師塵外去何日濯吾纓
題劉太博棲心亭
宏構小侯第避權長掩關地分金穴貴人共白雲閑野
色春墻外池香暮雨間燕申忘萬慮吏隱敵箕山
送薛秀才歸鄉
半歲接高論一朝歸故關道存慙設醴(主禮不腆深愧前哲)别易
忍登山進即龜龍瑞退當江海閑無為牽俗趣碌碌利
名間
雙松(在故縣)
自古詠連理多為陽豔吟誰知抱高節生處亦同心風
至應交響禽棲得並隂歲寒當共守霜雪莫相侵
新息道中遇雪
寒深雪壓春去去秪傷神巢穴有歸鳥路岐無住人遠
光天共白夜色月相親獨酌不成醉自嫌名利身
次韻酬孫明復見寄
門外車塵絶罇前俗慮無輕身脫羈絆曳尾得泥塗出
處天真在炎凉物性殊寄言欽雅意相望隔江湖
送海琳遊南海
觸目盡塵累如師真不羣圓明水中月去住嶺頭雲意
為乘風快名應過海聞翛然此高迹世網慢紛紛
荔香亭
虚亭何所賞為愛菓中竒氣稟南方秀生當火王時渡
淮嫌橘變經庾笑梅衰不共花爭豔殘鸎莫傍枝
送容州杜秘丞
官滿一舟歸高懷俗背馳家藏唯翰墨民政在聲詩(秀士)
(陳生為詩言政甚詳)氣勁秋霜並吟多夜月知知賢無路薦何以
報明時
謝連州沈殿丞惠石
遺我巖巖石拜嘉賢使君何當天共補應免玉階焚想
自乘槎得知從飲羽分試將簷畔累尚帶故山雲
寄題寳峯山玩雲亭
指月猶為幻玩雲應強名遥思一雨潤能使六塵清望
岫幽人興觀空達士情何當扣禪闥高論俯軒楹
留題龍光禪刹呈周長老
尋幽逢勝地方外趣無垠雙澗流寒月千峯鎖暮雲路
盤塵境斷世係祖燈分却愧留題處猶須說見聞
送峽州推官
决科讎漢策佐郡得荆關地勝詩鋒銳兵銷檄筆閑路
岐高鳥外城郭白雲間婉畫應餘刃何人薦禰還
留題澄虚亭
湖光湛寒碧簾影拂莓苔魚戲應同樂鷗閑亦自來雨
餘輕靄合竹外雜花開久欲留詩去慙無綺靡才
靈樹喜長老属疾見寄次韻酬之
鳴韶山下客多病似吾身每想彌天辯誰為問疾人泉
清偏照月松瘦不知春未遂尋高論相遥一水濱
和伯恭殿丞登武江門樓懷楊叔武太保
徙倚江邊檻旌旗望處遥交情深慕藺風韻渴聞韶寄
遠緘靈藥迎歸艤畫橈伏波新蕩寇氣入嶺雲飄
同李秘校譚員外宿月華上方
上方逢夏夕月色徧千山但覺星河近偶同江海閑事
抛興廢外談極有無間却笑明朝俗紅塵隨馬還
同李秘校譚員外月華長老謁慈濟禪師會宿
寳林道場
祖堂留勝迹再宿此登臨雲月自明暗山川無古今谷
聲猿嘯遠泉脉虎跑深共到忘言處休論佛與心
送施屯田知太平州
天閣漢郎居新榮刻兔符趨曹蘭在握到境弩先驅地
望遥分楚州封半入吴仙科存俊望歸路約蓬壺
送欒駕部
賦政古循良恩威著一方疲民戀冬日黠吏畏秋霜直
道經摧折公心愈激昂米鹽躬細務繩墨謹周防度嶺
嚢装簡攀轅父老忙採詩如有詔持此續甘棠
寄題田待制廣州西園
善政偏脩舉增完池舘清地含春氣早月映暮潮生石
有羣星象(庭際羅立舊名九曜石)花多外國名(異花皆舶上所來嶺北無之)與
民同雉兔邀客醉蓬瀛翰墨資吟興雲泉適野情鎮應
持左蠏快欲鱠長鯨積靄藏樓閣馴鷗識旆旌甘棠留
美蔭高倚越王城
詶和蘇夢得運使
選任逢明主休嗟尚散郎遠均天雨露全撫越封疆早
振連城價嘗陪照乘光官途更險易人事變炎凉遽喜
輶軒至同期遠俗康交情重推致民意樂舒長况有江
山助無懷節物傷罇前且歡醉一别久相望
塞上
漢使重頒朔邊臣舊乞盟烽烟虚晝望刁斗絶宵驚虎
落雲空鏁龍堆月自明祁連山更北新築受降城
送李廷評知福清縣
世閥茂儒紳甌閩寵命新縣圖遥盡海鄉樹密藏春供
帳鸎將老登車雉巳馴行聞趨召節舊美政如神
子規
一呌一春殘聲聲萬古冤疎烟明月樹微雨落花村易
墮將乾淚能傷欲斷䰟名韁慙自束為爾憶家園
桂源早行
聞鷄已行邁策馬更徘徊月色依山盡秋聲帶雨來自
堪悲玉璞誰復築金臺薄宦空羈束西齋長綠苔
桂源曉别秦珏河湜
迴舘逢清論長亭慘别襟亡羊南北路躍馬利名心酒
市搖風幟花村鏁霧林行行俱得意結綬有知音
山舘
野舘蕭條晚憑軒對竹扉樹藏秋色老禽帶夕陽歸遠
岫穿雲翠畬田得雨肥淵明誰送酒殘菊遶墻飛
微凉
鮫綃蟬翅薄湘簟水紋流雨送三金伏風生一葉秋檀
欒疎影亂菡萏遠香浮飛盖宜清夜天高掛玉鈎
晚至松門僧舍懷寄李太祝
日暮倦行役解鞍初息肩霧昏臨水寺風勁欲霜天蓼
浦初聞鴈人家半在船思君正怊悵黃葉更翩翩
湘中送人
離謳方揭耳别緒已凄然草蔚湘纍浦花殘蜀魄天嶷
山晴拂漢啼竹冷澄煙後夜思君意空歌皓月篇
慧照大師
已向南宗悟尤於外學精士林傳字法僧國主詩盟初
地形容古彌天語論清因思支遁輩徒擅飬鷹名
遊水南寺
雙刹聳浮雲層軒絶世塵松溪千盖雨茶圃一旗春夜
梵龕燈暗朝香篆火新暫來猶永日堪羡白蓮人
暮春
草帶全鋪翠花房半墜紅農家榆莢雨江國鯉魚風堤
柳綿爭撲山櫻火共烘長安少年客不信有衰翁
宿山觀
孤枕秋宵永山寒夢不成殘燈背窗影急雨帶溪聲未
分山中老空思日下名區區如逆旅此際若為情
和伯恭殿丞遊西蓉山寺
休澣約過從寧論隘與恭溪光染醽渌山色秀芙蓉(最秀)
(者曰芙蓉峯)乍霽千絲雨齊張萬盖松岫孤如欲遁逕曲似
相逢共快雲霞志更尋麋鹿蹤氅披吴國紵杖拄蜀郊
笻奕布東西刹鱗差遠近峯禽喧五色聚鐘迥六時樁
興廢雖留目榮枯莫蕩胷忽驚雷出地未省雪經冬隂
谷鳴歸鶴靈湫起應龍跳梁窺菓狖縹緲入花蜂磴滑
并蘿躡巖幽半蘚封竹間泉繚繞煙外草蒙茸民樂謳
謠洽春和氣象濃吟多資雅興望極動離悰有語嫌雙
鷰無虞羡大槦(横蔭數畝斤斧不加)歸來却回睇暮藹已重重
送岳師歸贑川
千里起歸思翛然物外身海山經處霧梅嶺到時春藥
更開新楮庭應長舊筠年衰重方術聊此送行人
謝伯恭篆屏蟾硯
古硯蟾蜍滴文屏薤葉書世間多倚伏休歎橐中虚(來詩)
(云橐中竒物為棋輸)
享廟詩(慶歴四年進)
祼獻遵彛典時思展聖謨猗那百世祀孝愛萬邦孚禮
盛郊丘配感因霜露濡承祧光德劭進册報仁劬想見
光猷遠恢洪介福俱明靈欽至治純嘏被歡呼
禋郊詩
函夏恢文治禋燔講禮隆物兼明德薦天以至誠通制
度親祠盛威儀陟配崇戎容儼仙仗霽色照郊宫國典
書昭事神禧報屢豐端闈宣大號王澤浸無窮
仁宗皇帝挽詩二首
丕承三后績盛烈古難陪納諫書嚢集談經殿閣開御
弧圓月滿宸翰舞鸞回冠劔雖歸葬英風萬祀恢
四十載居尊勤勞滌化源精禋敦舜孝至治布堯言武
尚包戈節刑寬解網恩遺弓初奉諱雨淚徧乾坤
古詩
遊韶石
世務常喧囂物外有真賞結友探勝槩放情諧素想韶
山南國鎮靈蹤傳自曩雙闕倚天秀一逕尋雲上長江
遠縈帶衆巒疑負襁千里𦕈平視萬形羅怪象日影避
崑崙鼇頭冠方丈青螺佛髻高群玉仙都敞霞城晴煜
爚桃溪春浩蕩仰攀霄漢近俯瞰神魂怳澗深溜如織
巖虚動成響造化與真質妙畫胡能倣賤子生海隅逢
辰辱朝奬靡成彛鼎勲甘從邱壑往驚禽戀故林困驥
畏羈鞅兹遊得幽深同懷樂清曠世言帝有虞朔南聲
教廣丹冥卜廵幸翠華臨蒼莽簫韶曾此奏鍾石無遺
像但覺薰風存翛然天籟爽姬公著治典歴代所遵仗
九野奠山川萬靈通肸蠁醫閭與吴嶽半列戎夷壤四
時迎氣祠猶煩禮官掌况乃祝融區羣物資含養來儀
威鳳居樂育菁莪長膚寸起成霖崇高一方仰躋之佐
衡霍無慙公侯享
南齋新植牡丹初冬忽開數朵愛玩不巳因而
感詠呈知郡中舍
嶠南足暄候秋葉不凋霜孤根自北來繡蘂忽葩張嗟
爾本國豔秀色含天香淑氣入春萼園苑生輝光豪家
走鈿車珠翠妍新粧貴門陳廣宴金碧開華堂惟恐風
雨至不羞歌舞狂意態占韶景衆媚曷能妨今兹植荒
圃空齋圍短墻節物寒蟬後林木野梅傍胡為吐竒卉
特此昧温凉秪知逢日暖豈測非春陽蜂蝶不爾採壊
欄啼夜螀伊予久杜門荆榛三徑荒獨酌難成醉徙倚
徒徬徨憐爾守常性幽叢不改芳
遊山五題
題白蓮菴(長老琳公舊隠之地)
掩室昔宴居冥心遺萬化菡萏本無染紛華共高謝夜
禪杉月落晨齋庭鳥下棟間雲氣浮地面秋香詫演法
辭故棲幽蹤賁寒野蠟屐此同遊願結宗雷社
題憩賢亭
虚亭遲嘉客登臨日相繼松篁夏吹寒煙霞暮江霽高
興山光遠急影波聲細區區榮利途扁舟暫時憩
贈青林庵主
佛性深如海中邊見各異道在有無間語論皆兒戱幾
多名利僧妄習諸家氣貪嗔尚纏牽生滅何由離三世
古今佛豈離根本智捨此覓菩提誰證菩提位吾師識
自心有為皆委弃宴坐不知年了了忘言意
遊大峒山詩(并序)
予嘗恨遊觀山川皆前賢所稱圖籍所著者耳未
能索幽訪異輿音馬迹之外得古人所遺絶境一
寓其目状其名物與好事者傳之無窮也韶之境
富於山水而佛刹占勝相望於野其名聲洽于四
方者無幾因閑居里舍與上饒從事子元王君擷
其遺槩得大峒焉始自州治水行七十里得月華
山捨舟楫肩籃轝道樵徑又十五里乃至是山觀
其磅礴聳峭秀倚天際絶頂之上千里在目日浮
月沉雷驚虹斷隨方下睨晦明異壑則雖邱垤衆
山蚊虻聚落不足諭其高也相與拂幽石翳脩林
澗聲泠泠清入毛骨真可遺世而絶俗豈獨攄憂
賞異而巳耶各為詩以誌之自漢武帝元鼎六年
庚午歲始平越為郡縣凡一千七十年至皇朝建
隆元年庚申歲始有僧建刹而居之又七十九年
始為什方院又二祀康定元年庚辰歲始有衣冠
遊者豈天作地藏有所待哉王君暨同游本郡布
衣李訪月華山羅浮達二禪師咸書名于長老習
公方丈壁云
十里松檜風萬仞斗峭壁陽崖雷自奔隂壑雪猶積勢
争衡霍雄地控楚越阨胡為千載間名未光圖籍物乃
因人彰聞人於在昔不逢巢許高箕山亦頑碧我今共
遊覧逍遥非俗格劇論窮古今玄談叩虚寂攀蘿躡孤
峯和雲坐幽石濯纓清泠泉留為不朽迹
留題龍潭
峭嶺盤遠郊幽泉生石罅沮洳成深潭神龍隱其下氣
昏雲霧朝光寒風雨夜絶境隣梵宫餘波沃農稼秋態
月色澄晴蛟虹影射勢非蛟室卑名將鳳池亞存身此
蟠蟄得時扶造化何當歲大旱移湫救函夏
送陳京廷評
曲江居嶺阨楚越封壃間(去聲)異時置冶官歲入不盈萬
將漕擇材能招徠委成筭扇槖大野烘鑿礦重崖斷閩
吴荆廣人奔走通昏旦千夫即山鑄畢給未酬半三監
居江湄僦輦日充羡地官奏計最遂為天下冠嘗聞卜
大夫名聲傳史漢素履騁脩程逸足何由絆
酬黃都官舟次近坰見寄次韻
南州苦炎酷薄宦淹翹雋恬然賢者心五稔若一瞬歸
程江海遥永日風波進屢經溪壑險且樂帆檣順忽傳
郵驛音雅什渾金振披襟許見過握蘭欣入覲衡門久
索居黃陂渴餘潤覯止君子容玉光窺千仞高談盡今
古不獨期廉藺相逢勿惜醉别去生蒙吝
和王子元過大庾嶺
秦皇戍五嶺兹為楚越隘尉陀去黃屋舟車通海外峭
巘倚雲漢推輪日傾害賢哉張令君鐫鑿濟行邁地失
千仞險途開九野泰安得時人心盡夷隂險閡
湖鄊檢旱回入南路夜宿江寺對望郛郭
高城鏁夕靄遠水浮秋空此時行役心展轉如飛蓬路
入淺沙斷堪慟車轍窮豈無舟楫利枉道非所從雖有
泉石趣暫到徒怱怱兒啼不入門敢辭身徇公夢歸身
未歸薄宦真池籠披衣復起坐驚鴻鳴西風
送林秀才南歸
紅塵倦客遊綵衣歸故山凛凛朔風勁携手江之干江
聲萬雷震帆影孤鴻翻脩途南盡海冰雪凄人肝不但
川陸險所思在承顔親膳足甘滑家居富林泉懷安實
敗名無為樂邱園好爵縻英賢早奮冲天翰
松門守風
彭蠡古來險湯湯貫侯衛源長雲共浮望極天無際傳
聞五月交兹時一隂至颶風生海隅餘力千里曀萬竅
爭怒號驚濤得狂勢涌恐楚山拔聲疑夏鼎沸妖蜃吐
濃煙層臺誇北麗奔雷鳴大車連鼓聲粗厲豈誠隂陽
爭長憂天地閉孤舟一葉輕飄如斿在綴所以泝㳂人
未嘗貪既濟逆猶上坂丸順比飛鴻翅直待浮雲收乾
坤廓然霽湖光百里平波色連天翠然後榜蘭橈以避
蛟龍害進退甘遲留克保無祗悔我願脩身者體此操
舟態動静惟時幾畏慎存纖芥跬足雖平易盡心防曖
昧長如履險時終身不危殆
夏日江行
解組趨宸闕扁舟泛江練健艣鴈齊鳴輕帆雲一片水
闊煙難收雨昏風易轉曲浦逗留多脩程夢魂倦舟子
怯風波終朝股交戰預憂雷電驚先喜虹蜺斷安知農
夫望只顧行人便愚儒有所思自愧心如面追惟亡異
才承恩得為縣盤錯非所長耕桑當勉勸十日愆一雨
災恐延農畔靡愛幣與牲群望走之徧山川未應誠兼
晨不敢飯霈然得嘉澍荷天知免譴何以迅流間遽逐
庸夫變江淮民荐饑糟糠未充膳粢盛苟無害豈將風
雨怨玉燭長均調寸進真君願
過大孤山
有形天地分設險山河壯孤山鎮南服峩峩楚之望中
立亡所倚屹然怪其状石嵾入春空翠柱榰秋浪片時
起雪痕萬頃排霜仗噫氣專吸呼横流以溟漲行人多
躁進那解明得喪不顧風濤險半就江魚葬挂席經其
旁往往乞靈貺遂因孤獨名塑立輕盈像綽約姑射姿
夢魂巫峽想如何方面祠終古承其妄五岳視三公降
殺不過兩不然為子男何以通祀享四氣均分風條融
各有掌避其吼怒勢亦可利攸往亭育天地心憑險恣
蕩漾正直鬼神德非名奚獨饗不使悔吝侵庶幾忠信
仗在人不在神勿為虚稽顙
觀釣
趨塵寒浦波桂子秋空月烟濕釣綸輕雨濺苔磯滑徤
鯉吞香鈎錦文紅鱍鱍將為沸鼎遊勢窮猶喣沬榰頥
閑悵望江湖晴蕩漾奮鬛就其深族類能相忘胡為貪
一餌委身刀机上寄言洗耳翁逃名真可尚
讀車千秋傳
漢武好迂誕江充專險賊引對大臺宫君臣自相得世
亂讒人勝姦謀多造飾元良天下本掘蠱遭熒惑春坊
一動搖前星冷無色忍為扶蘇誅掘節儲君側屈氂亡
廟謀轉戰同昏蝕臣心無以明野死不容息千秋初奏
疏翩翩舉其直一言能寤主破怒成悽惻歸來及望思
層臺起東域徒步取卿相分茅非舊德因思壺關老先
此陳竒策嘉言若時用生歸當有益徙薪不蒙賞焦頭
為上客漢道用人輕取笑羞夷狄
送希昱上人永嘉覲親
閶闔西風高振錫吴門去三江碧浸天惟持一杯渡敗
葉梧桐秋雲中永嘉樹借問何言歸親齒桑榆暮再懷
生育仁聊為馨潔具聆師金石詞鄭重加欽慕陸梁原
上獸羣居先識母嗷嗷林中鳥歛翼受子哺云何蚩蚩
輩勝衣復能語口腹徒自豐骨肉如行路師本談空人
浮雲無去住未出輪回身歸心應有悟臨岐索贈言愧
乏雕章句願達採詩官當令不孝懼
山寺獨宿
柴車走縣封窮途秋耿耿急雨帶溪聲殘燈背窗影驅
馳下士身凄凉旅人景山寒夢不成愁多知夜永
詠史
王氏席世寵垂組馳朱輪五侯同日拜四塞黃霧昏妖
氣徒勃勃爵王各終身富貴若在天禍滛真謬云
寄韶石長老求栢栽
森然桃李隂當春皆手植更求青青枝要見歲寒色
寄鄧秀才求桃枝接頭
自慚閑索居豈貪顔色盛愛渠真不言可以通三徑
和王子元中秋會飲
混元鼓橐四氣平西商之氣爽且輕望舒按轡出東海
孤輪斵冰碾太清碧落坦夷輪不停銀河浩蕩波無聲
千家萬家調管絃唯恐遊氛翳至明秋深夜永景澄霽
老兔不死穴青冥世間榮謝易反掌得意難與良晨并
我謫閑官歸故里君承新渥來江城相逢並座叙離闊
把酒共見圓蟾生嫦娥耐間不肯嫁破鑑再合光熒熒
白露乍零羣動息浮雲一開萬目傾但知吟&KR1744;罇前樂
勿問區區時世情高人洗耳讓天下下士紾臂爭杯羹
賢愚相遠九牛毛寵辱去就何足驚醉鄊無關好遊處
勞生萬慮徒營營
代贈
幽房寂寞時香散輕袿衣可憐夜永不成寐苦恨春殘
猶未歸歸來一見伸脩眉寳柱新聲逐調移多少相思
說不盡淚滿玉壺祇自知
送温陵莊君崇班赴長樂都尉
新命升鵷序辦嚴辭浚都去乘關吏傳歸握戍兵符雲
闊逢鄉樹風和見海桴南枝羡君樂遣我憶蓴鱸
武溪集卷一
