武溪集卷十六宋余靖撰
表
謝續支請受表
臣某言今月十六日准中書劄子奉聖旨依前守光祿
少卿分司南京許於韶州居住令三司接續支與請受
者有命自天再霑於幽隱無功受祿但益於戰兢(中謝)
伏念臣素乏噐能生在遐&KR0008;幸逢聖代登歴仕階夫何
闇淺之才常居文雅之選屢蒙驅策罔避險夷頃因專
對之勤擢在邇臣之列深虞福過尋已謗生仇人之訴
得行逐客之書難上退歸田里坐易歲時甘海嶠以陸
沉沐天慈之再造起於謫籍付以伍符上荷君恩固無
宜於堅讓適當父病難捨之而遠行重瀝血誠果從私
便吏議俾停於月廩家居尤畏於簡書本冀承顔之歡
幾成糊口之患遽蒙宸眷荐錫綸言雖容彭澤之歸仍
續鄭均之禄此盖伏遇皇帝陛下堯心廣愛乾體無私
明比日升極大荒而普照恩同春燠慮一物之偏枯雖
居江海之遥時霑雨露之澤當圖死報難以言宣臣無
任
乞不請支賜添支狀
右臣昨奉勑免持服特授秘書監就差知潭州兼本路
安撫使准中書劄子奉聖旨令韶州特支賜錢三百貫
文尋赴任次在路奉勑改差知桂州廣南西路都鈐轄
兼經略安撫使已於七月十六日到任上訖伏緣臣昨
者起就潭州差遣所以不敢辭免者盖欲因朝廷之命
起湖南兵甲往廣州策應尋奉勑命改差其任益重非
臣本志所貪權寵臣今候楊畋到西路商量邊機了日
却乞終喪持服兼臣居喪中巳奉聖旨支給前官料錢
所有特支賜錢見寄韶州軍資庫并桂州合請添支錢
物並乞不請領其原受中書劄子一道謹具封納
乞不請中冬翠錦衣襖狀
右臣准桂州牒差人送到勑書一道蒙恩賜臣翠毛細
錦錦旋襴一領者伏念臣自遭荼蓼甫及朞祥屬蠻獠
之猖狂廢几筵之號慕未成軍伐屢照天慈且枕塊寢
苫禮雖可奪而食稲衣錦心所難安况欒棘之在容顧
曳裾而非稱願收渙汗以遂素心已牒桂州更不差人赴
京請領所有賜到勑書一道謹具狀封納
回納詔賜冬服狀
臣今月十四日進奏院逓到勑書一道蒙恩賜臣簇四
雕兒細錦旋襴等冬服者祗荷寵光不任感懼伏念臣
向遭荼毒歸守邱樊遽屬軍興遂離喪次光隂過隙祥
禫未周墨縗絰以臨戎盖先國事褧衣裳而畫飾難處
人情願回渥恩庶全素志所有前件細錦冬服乞不請
領
謝賜絹狀
右臣今月六日伏蒙聖恩差御藥梁惟一賜臣絹二百
匹令臣迎親歸京者伏念臣本遠人素無通識誤膺擢
用莫補休明昨求外官盖欲便於温凊過蒙聖造不令
遠去闕庭未知所報之恩更承非望之賜上荷雲天之
施下為鄉里之光誓捐微軀以答洪覆
謝賜銀狀
右臣今月十三日三班差使殿侍韓喜乘逓馬齎送到
中書劄子并勑誥各一道蒙恩授臣尚書工部侍郎仍
就賜銀二百兩者伏緣殺蕩蠻寇收復邕州並是宣撫
使狄青專摠節制及孫沔石全彬等經畫臣雖同在陣
中功非已出併蒙恩寵實不遑安除就賜銀二百兩巳
受領外有齎送到勑誥不敢祗受乞行回納已牒送桂
州軍資庫收管聽候朝廷指揮及具狀附逓聞奏去訖
代富樞密辭職表
臣聞君命如天不可違拒臣心所守亦當敷陳臣禀性
至愚立朝日淺素無材略上禆聖明去歲匈奴恃強侮
慢中國故作瑕隙形於簡書臣蒙誤知專遣報聘奉陛
下之成筭尋先朝之舊盟然而歲增貨財以噉豺虎國
力益屈戎心益驕臣復何顔叙為勞效比者陛下推不
次之寵擢臣樞近臣非不知佐時成務致君之遠圖逃
賞避榮立身之小節其如臣之所守非節而已盖義有
所處理自未安必若長轡遠馭招懷四夷致其酋長稽
首北闕此而為功可也今益以膏血肥其爪牙犬羊無
厭出其本性一旦衝突何能保之恃此為功臣所不敢
伏願陛下精擢賢俊百度修舉臣雖不賞固將安心若
因暫安之勢便謂無窮之福賞雖可冐禍亦何逃臣之
朴誠不欺神理儻或歲月叙遷國朝舊制臣非木石豈
能無心亦非苟徇虚名避此殊寵伏惟陛下察臣誠實
特賜俞允
代狄宣撫賀捷表
臣某言正月十八日至邕州歸仁鋪蠻賊儂智高徒黨
出城迎戰登時殺獲首領黃師必等二千餘人當夜儂
智高焚城將帶殘徒潜遁尋差兵甲及溪峒壯丁襲逐
今月某日已出省地界者萬里奉詞盖肅將於天討羣
蠻一戰遂收復於邊城(中謝)竊以國家威疊四方恩㴠
八表日月所照悉解辮而來庭舟車所通率輦賮而(闕)
貢蠢爾廣源之部族本惟交趾之附庸自肆陸梁招納
亡叛乘邊陲之失備興戈甲以内侵焚蕩州閭鈔劫生
聚遠浮江鬱直抵番禺自嶺而南忘戰兹久忽逢衝突
無不驚騷亦嘗屢遣師徒分命將帥軍無部伍人不齊
同勇者邀功而鮮謀怯者貪生而先退賊既未經挫衂
愈恣猖狂臣忝預諮詢日親機宥覩兹醜類能不疚心
久煩旰食之憂敢怠請行之志果蒙睿眷見許愚忠授
成筭以即途加寵名而異數常慮虚叨邊寄不副主知
况彼竊據城池圖為巢穴守於九地之下未易進攻御
以七擒之竒固無良策而乃敢率犬羊之衆前當貔虎
之師意拒轍而甚驕勢破竹而先解横尸滿野委甲如
山既觸網以計窮遂焚營而宵遁係纍者逸老幼得以
再生煨燼所餘金帛積而無筭再獲金城之固幾還銅
柱之封非臣短材能集兹事此盖皇帝陛下宸機電發
睿略天成事逹其情體漢光之遠照師行以律賜魏武
之新書故此兇強遽然破碎撫其彫瘵浸惠澤於民心
殱彼狡頑振天聲於方外臣無任
進平蠻記表
臣某言古者興師命將征討四方必有開府之賓參聞
策略所以廟堂成筭帷幄密謀擒縱之竒俘馘之實以
撰述備史氏之採摭焉故竇憲燕然之勲陳湯郅支之
捷震疊天聲與大漢傳於無窮者用此術也伏惟皇帝
陛下龍德天飛三十餘載塞外無未羈之虜域中無不
順之臣以北胡之疆盛而締於歡盟以西夏之陸梁而
終於屈伏夫何小醜敢干天誅彼儂智高者蠢爾溪蠻生
自凶族稔知邊鄙之無備廣招亡叛以恊謀直趨番禺
圖據邕管燔毁者十二郡殺掠者數萬人南方繹騷殆
且半歲陛下出於睿筭特命樞臣董統虎貔奉辭討逆
金鼓一震羣凶席卷此盖皇威奮揚軍政整肅人思用
命使之然也殿中丞馮炳奉詔掌管機宜備見師行始
末自智高舉事以致敗亡凡朝廷處置軍前號令及賊
之勝負一能編之詞無虚美事皆實錄以臣共在行陣
遂抄副本見寄臣嘗忝史官見今之撰日歴者常執簡
於數年之後至乃搜尋撿訪罕能完備今馮炳於巳事
之際編緝事實一無遺墜竊以方叔南征列在詩雅充
國西伐叙於史贊非獨顯勲臣之績用于以播國家之
休烈其馮炳撰平蠻記二卷巳依本繕寫并臣去年准
宣撫使劄子准樞密院劄子奉聖旨殺到蠻賊尸首築
為京觀仍立石其上鐫記年月及殺獲人數臣尋撰成
京觀記刻石立於邕州歸仁鋪蠻塜之側又於桂州北
門之外就崖石磨刻出師平賊受筭凱旋年月以宣示
皇朝威令用肅遠方今併此碑文别為一卷同馮炳所
撰記共成三卷謹隨進呈伏乞宣付史館
賀生擒儂智高母表
臣某言十月二十四日於大理國特磨道生擒到蠻賊
儂智高母僞稱太后阿儂并弟儂智光男儂繼宗儂繼
封等尋差管押於今月初五日起離邕州赴闕去訖皇
化遠覃通九譯而無外天誅所及雖萬里而必擒(中謝)
伏以國家三聖開基千歲接統鬼區請吏海表同文嗟
彼蠢蠻産兹悍婦會於凶族濟以姦謀簒父黨以假權
屠子婿而兼土自開邑部靡識君師習為豺狼遂生蛇
豕去附庸之舊壤并傍近之小區侵軼省封偷延歲律
邊臣罔上不以實聞寇孽野心因之内侮以至燔毁郡
縣係虜吏民東剽番禺北窺桂象屢徼王命圖據邊關
所頼者睿筭受成樞臣總律犬羊之衆迎刃而亡禽鳥
之驚棄巢而遁永言夷域絶異華風毒霧鬱而上蒸銳
旅艱於深入假辯士之緩頰誘羣蠻而恊心峒民授甲
以赴期寇黨倒戈而自請衆謀亶集元惡就擒猶託井
蛙而自尊豈知天網之難漏本根既舉枝葉必從眷是
炎荒漸紓邊患此盖皇帝陛下堯仁天覆漢詔春融恢
皇策而俗既大同疊天威而遠無不譓故得九夷之外
聞恩信以咸來一惡所歸在逃遁而靡隱罔遺寸鏃遂
獲渠魁再清銅柱之郊庸正藁街之戮亮惟朝著同震
懽聲臣伏限守任邊州不獲抃蹈闕庭臣無任
賀誅儂智高母表
臣某言據本州進奏官申蠻賊儂智高等大理國已斬
除訖奉聖旨阿儂腰斬儂智光儂繼宗繼封各處斬訖
者卉服之蠻敢干國紀藁街之戮用正天誅(中謝)伏以
國家道貫百王德㴠萬㝢東漸西被邈踰堯舜之封北
洽南翔迥溢漢唐之域蠢兹凶族素隸侯藩嘗竊地以
逃來因拒關而弗納而乃贅居邊境盗弄兵鋒驅掠吏
民燔劫郡縣久安之俗聞寇則驚守長棄城而悉奔士
卒投戈而自潰乘此繹騷之勢肆行僣擬之名毋號感
星年稱啓歴揉踐者十二郡屠害者數萬人還據金湯
圖為窟宅繇是睿謀獨斷樞輔專征廟堂之筭有成步
騎之師齊進爪牙雖衆當一戰以皆摧巢穴既傾棄六
親而莫保寓所生於假父之國投孤族於遠夷之君過
為巧詐之詞自作偷生之計殊不知天下共惡神理弗
容蠻貊雖遥恩信可結元兇支黨先從原野之誅頑媪
孽童卒伏市朝之法國章明備式昭雷電之威天網恢
疎難漏鯨鯢之戮四方共快萬口同詞臣伏恨遠守郡
條不獲蹈舞闕庭臣無任
賀曲赦表
臣某言今月初一日馬逓赦書一道至安撫司以殺獲
蠻寇收復邕州曲赦廣南東西路者登時同官吏集衆
宣示軍民依例施行訖狂蠻竊發遽騷嶺海之邦庶彙
重蘇遠霑雷雨之澤(中謝)伏以國家接千歲之統擁百
神之休一六合而同風重九譯而修贄蠢然獠族素附
交城父為戮而不悛母同惡而增酷廣招亡叛庸濟狡
兇窺邊隙以漸深極兵鋒而為暴遠趨南海戈鋋肆掠
於越郊還據兩江文檄徧邀於黃洞妄祈枝附潜覬土
疆赫王怒以遣師輟樞臣而總律顧兹烏合未測天亡
初居井以自深俄當轍而來拒犬羊雖衆聿成膏斧之
誅羽翼先摧遂起焚巢之計既巳驅除醜類恢斥邊關
捷布繼聞德音遽霈念深黎庶罹此憫凶特推恢大之
恩仍恊發生之候此盖皇帝陛下乾剛下濟天惠周施
澤兼被於存亡民用忘於疲瘵拯其焚溺匝南夏而永
康育以慈和與萬方而同泰臣無任
賀德音表
臣某言准尚書刑部牒准皇祐六年三月十七日德音
改皇祐六年為至和元年應四京及諸道州府軍監縣
等見禁罪人限德音到日死罪降從流流罪已下並放
當時軍州官吏軍民宣示施行訖先天布令以召四時
之和罪已興言特引萬方之過邦刑是恤聖德惟新(中)
(謝)竊以日月之行㒺違常數天人之應必感至誠永言
合朔之期或偶二交之次遂成虧薄著驗經躔禜社責
隂春秋之故事避寢修政帝王之舊規恭惟皇帝陛下
道廸大中志深寅畏因三辰之示變詔六職以修方特
推汪濊之恩躬行消復之要渙紀元之大號期敷祐於
羣生更也之明兆民共仰霈然之澤凾夏同懽臣伏限
守職邊郡不獲抃蹈闕庭臣無任
賀南郊赦表
臣某言今月十六日馬逓赦書一道至邕州以十一月
十四日南郊禮畢大赦天下者當時集本州官吏軍民
等對衆宣示依例施行訖昭事上帝式遵大報之儀敷
錫庶民庸洽來同之福(中謝)恭惟皇帝陛下接千歲之
統逆三神之釐震威九區化覃萬寓偃閑師節宣暢淳
風年穀屢豊瑞典不絶玉幣涓潔虔事天之誠壇廟肅
祗兼嚮親之孝膺天地之貺故二儀合祭而有嚴承祖
宗之休故三聖偕侑而為始禮交樂具物遂時康均此
純禧霈然諸夏神明來格求福不回瑕穢蕩清與民更
始至於斥去告訐裁减賦租誡誅求之官釋逋負之責
斯皆講盛德之事隆太平之基凡有歡呼萬邦同&KR2734;臣
伏限守職邊郡不獲抃蹈闕庭臣無任
賀祫享赦表
臣某言今月十六日准樞密院逓到祫享禮畢大赦一
道當時集官吏軍民宣示施行訖宗祊毖祀講墮典以
親行雷雨湛恩匝綿區而普及軍民竦踊中外歡呼(中)
(謝)伏以國家祚禀赤精運興累聖藝祖題期而立極神
宗奕葉以承休迨文考之握樞至太平而輯化並垂千
古之餘烈此皆百世而不祧恭惟皇帝陛下祗遹先猷
大寧諸夏固嘗備潔牲玉奉見郊丘啓八陛之壇答二
儀之貺侑三聖於上帝祔羣后於閟宫親籍田之耕配
明堂之享惟兹合食之盛祭久委有司之攝行舉是闊儀
允為大典辨昭穆之序正乎東向之尊均脤膰之禧表
乎祀事之重漢詔寬大齊民樂康减賦罷征乃人心之
至願恤災宥過實王政之所先垂髫盡識於昇平戴白
同懷於悅豫臣無任
謝恤刑表
四序均和聿届藴隆之候萬邦在宥爰推欽恤之仁(中)
(謝)切念臣本乏吏能謬當州寄屬傷夷之乍起復忠愛
之未孚粤此撫封寧無滯訟涉兹煩溽或窘狴牢上軫
宸聰俯憐遐俗譬諸籠檻開以罻羅特示哀矜之懷庸
頒寬大之詔敢不恪遵漢制祗禀堯言獄未逮於簡孚
情靡忘於伏念庶俾係累之者無嗟暑暍之傷恢布聖
恩遠周邦域
謝賜歴日表
恭以國家政通三統德輯羣元應淳曜以題期罄幅員
而受朔臣濫階儒學猥領郡條因史官推策之勤見聖
人先天之用奉本朝治象之法式謹王正示庶民啓塞
之時裨知帝力臣無任
謝傳宣撫問表
臣某言今月初九日入内内侍省内侍殿頭張昭壽到
昭州蒙恩傳宣撫問者(中謝)伏以國家恩㴠四海威疊
八荒蠢兹徼外之狂蠻素號日南之小族自焚廬帳深
入封疆未即誅夷上煩宵旰臣才非通濟命本羈孤誤
分方面之憂適在傷殘之後道路之勤雖至犬羊之戮
尚稽方懼國章遽傳天語王人之重來自日邊口勑初
聆如親帝所愧乏前茅之慮或深挾纊之恩敢不誨諭
師徒敷陳逆順共勵在和之節庶成破賊之功無使腥
羶得還巢穴上依睿筭期振天聲無任
謝傳宣撫問表
臣某言今月二日入内内侍省内侍殿頭高居簡到州
伏蒙聖恩傳宣撫問者人自日邊遠頒於休命語傳天
上如對於清光揣已甚微荷恩至厚(中謝)恭惟皇帝陛
下丕承景運祗配嚴禋内盡志於祖宗畢薦誠於嶽瀆
臣忝分朝寄適在海邦光華之使斯來郁穆之言遽及
鞠躬聽命初同楚纊之温闔郡改觀共識堯雲之澤但
臣無任
慰温成皇后張氏薨表
臣某言進奏院正月八日追册温成皇后張氏薨謝者
函夏之廣聞問咸驚(中謝)伏以温成皇后德禀儒門化
恢嬪則動守珩璜之節退思圖史之規樛木稱賢恊隆
隂教藏舟茹嘆遽掩春華恭惟皇帝陛下特軫宸慈俯
追遺懿禮崇三翟增象服以伸懷慘動六宫引鸞輅而
加愴臣無任
武溪集卷十六
