文恭集卷三十一
宋胡宿撰
書啟
上江州張殿丞
伏自署吏南淮整裝東路背浮雲之高闕過脩竹之舊
園適逢王國之才得請天臺之告上廬齎刺竊沿雅故
之情密坐邀談猥厚將迎之禮言樞煥發心府洞開教
督諄諄迥曝秋陽之氣燕胥侃侃僅侵夜鼓之聲迫中
路之思歸歎征車之莫駐一别如雨悵身跡之靡停千
里背淮幾營魂之獨逝來還堵室伺守交官芳桂攀援
山中之思無賴春梅折贈隴頭之訊蓋稀允懷穆若之
姿屢下赧然之汗自當未局日力迷書司民之版掌寔
繁將何批郤舊尹之政經尚在得以伐柯惟宇廕之恢
疎深仕塗之棲倚曠伸懿仰併積瞻翹諒恬育于貞襟
固動臻于吉履伏惟殿丞性資上哲名俊中州仕版聯
華蚤協南魚之詠禁門引籍聿參翔鳳之朝端勝範以
照人服清猷而高世斯言無玷本顧行以相先所至有
聲蓋試功之惟允迺者秦川將命漢傳鞫辭財利是寬
出仁心之恤隱訟喧既解亦朝論之歸高屬求刺部之
賢適下舉知之詔需頭薦削交集于公車方底恩章首
頒于東省矧湓城之名壤壓江紀之上游自守東平之
麾巳報營丘之政追車降命將聞二節之來熉幄承光
行輟一臺之妙某枵疎無狀庇賴有年奉言侍以末階
幸葆綏而適願
上蔡龍圖
再調銓符遠縻吏綬山城僻左朅居淮服之旁人迹闊
疎鮮去日圍之下跂旌塵而殊邈撫鍾律以屢遷流水
託音久莫馳于尺記高山仰德未始忘于寸心内惟筮
仕之年早詣序賓之館三握髮而迎士適振緒風一引
席以與言猥參未論仰荷深中之量曲垂嚮下之風旋
收跡于門庭聿抗容于塵土日月云邁歲星將近于一
終節物再更春目屢傷于千里逖瞻姿度遐鬱心魂仰
惟鬷嘏之賢適處保釐之任鎮雌堂而克静保虹氣以
彌充伏惟龍圖學士德本上成仁為已任元陽高識出
衆議以居多次道宏才結萬夫之所望早侍法宫之側
並參端委之遊直躬見于王臣大略推乎國器爰奉价
藩之寄用寬制閫之謀南國是疆倚梁臺而為重東郊
出尹降畢册以為優自大旆之肅臨實樂都之悅化朝
議蓋資于夾輔師瞻益在于弼違千室鳴弦已播陪京
之地十晨易筆行歸議政之堂中外所祈晝宵于是伏
冀順兹炎燠務乃燕申上扶宗社之靈以慰華戎之望
上馬少保
早隨毛檄獲仕鄭鄉仰天臺舊齒之臣辭仙殿納言之
寵安石就第奬元老以惟優行馬施門旌上卿而惟厚
間趨恩館曾曳鄒裾逖瞻哲艾之姿仰霽威嚴之色三
握髮而迎士式振前猷一引席以與言猥參下綴屈尊
崇而展接忘浮賤以見收旋奉役于他邦因贅名于侍
閤仍賜箋函之召曲開宴俎之筵荷盼飾以兼常在心
銘而罔斁迫尸官之煩溷惕奏記之淹違方羲馭之戒
炎仰莊環而處順(案莊環二字不經見據本集與孫秘校啟有勉味莊懷句疑此環字亦懷)
(字之訛)無爽味腴之道益隆生福之基伏惟致政少保功
煥太常謀高前箸勤宣一德有樊侯秉彝之風逮事三
朝奮林父盡忠之節寳名照世惠政及民方隆維石之
瞻俄請引年之制三孤進律峻周典之官儀五福備身
享箕疇之隂騭況簡在于上帝方圖任于舊人佇雙節
之登賢由小車而命相永綏眉壽上翊丕圖中外所瞻
旦暮如是伏冀為國自重
上祠部謝學士
伏自蠙淮補吏亟擁于單車鱣序横經驟遙于文席流
光遒迅外役煩挐嚮屬私奴之行嘗修亭長之問逮速
郵之既至辱温教之嗣頒書意甚親榮降孟公之几字
襃見奬寵踰尼父之經銘淑貺以無涯拜高命而增悸
且有乞靈之意猥煩下聽之聰雖推轂之興憐終觸機
之為累鵷雛抗志應增腐鼠之貪龍斷圖榮甘竦賤夫
之誚旋攜銳志來自迷書賦芧勞神寖歎狙公之識折
麻寄意空馳楚客之心撫愧汗以自流鬱煩襟而增結
兼審伏延英之上閣奉永定之成書聯三府之鉅公摛
一朝之大典專春秋之筆門人訥于措辭奏新語之篇
天子為之稱善居然麟作副在玉京式均鴻霈之恩用
紀婉微之績道家藏室爰止于史官太微積星迺升乎
郎位矧靈臺之宏峻且理窟之精明清襟之篇已歸于
仲寳黑頭之望當在于王公勉重青冥之期勤進素絲
之食雅承誨矩正闊師門遐瞻貴秀之資永有庇暉之
地
上小謝學士
闊略師帷奔趨吏局滔滔江域阻從一葦之航冉冉年
華驟易四時之柄雖復吳舠接尾晉傳交塗繭幅抒言
悵嗣音之久絶鶴天窵望徒蒿目以增疲仰恩制之善
居用椎規而自處載經素籥克守沖機恭惟某官精識
超殊雄辭鼓動豹文蔚變駭帝囿之珍羣璧采混成冠
天壇之粹寳自聯飛漢牘更直應廬國典係其辯章朝
英以之欽服入陪庭議常諤諤之匪躬出佐郡麾每皇
皇而求義方稜鼎盛業守俱高適隆丹扆之知遽結素
冠之釁杯棬如昨諒至性以奚堪霜露載均幸哀懷之
少抑式安履用以叩天光某猥用薄能資承惠訓席間
侍坐飽聞談麈之微詔下取才首預歌苹之薦因緣慰
藉承被甄收濫按策之分科叨絲言之補吏州縣為職
揣鳧鶴以自安冰檗在公憂駑駘之莫強庶幾卿蔭施
及危蹤楚旆搖風接辭顔而尚邈汝評改月求題品以
未遑系頌之誠實邁常等
上梅學士
近飭歸裝爰經樂國欵聲姿而有舊喜占拜以無窮更
僕乃留久陪于譚麈終宴不倦屢接于朋樽將迎之禮
過優淟墨之顔增甚適旋冗局驟隔雋鋒未遑摩削以
致誠猥辱丁寧而賜教蓬心所激荷瓌意以無忘蘭德
彌薰佩嘉言而不捨載懷谷養久格時休伏惟學士王
國上流天臺駿望紳纓胥伏閥閱居高夙駕雙轓未副
材于雄寳走趨二節行被召于凝嚴幸公食之勉加佇
恩綸之狎至瞻懷所劇布序寧殫
上胡諫議
近者祗赴敝局驟闊後塵瓊樹瞻風方懷于勞想銀鉤
布體猥降于華牋仰荷屈尊敢忘拜賜屬景文之貫序
諒沖氣以均和伏惟省主諫議密勿宣猷浚明邁德吉
逢昌會先展宏圖總成賦于中邦克昭丕績贊大謨于
近幄行冠冢司辱在奬題倍深翹頌
又
濫紆帝綍關掌國財一乘敝車方駐北轅之役十連大
幕匪遙東路之程自跼跡于煩拏闕致誠于摩削猥蒙
輝盼先損函封洒鏤管之珍詞布朵雲之妙蹟仰承佳
腆之貺俯盈感篆之懷適臨朱夏之交諒安純氣之守
伏惟諫議高岡瑞質東序瓌姿識侔大蔡之靈材任崇
臺之幹出入周衛斷國論以優長典領大權宅王畿而
平秩峻坡上之華級鎮浙西之巨藩報政營丘荐凝于
丕績攷庸大寢行霈于殊恩勉葆懿和用符欽頌
又
近拜璽符諒塵鈴侍屬漕舟之特役渴大幕之趨風遠
荷懿憐嗣頒温教捧華牋而為重披縟旨以增勤銘悦
交懷悚兢次集晏隂協序令朔告辰諒保順于天倪必
坦寧于福履嵒嵒峻望式注于外朝噩噩寳書行催于
召節勉尊寢膳用副瞻祈
上馬尚書
榮臨制閫肅接前旌奏刺行臺嘗聳瞻于輝表參謀支
郡彌薰疊于風猷屬曹事之敷紛媿箋問之疎闊仰高
齋之笑詠亮粹宇之寧和伏惟某官識貫神蓍材表國
棟練朝章而精密達治體以該深帝幄敷言運嘉謀于
漢箸師垣賦政得良翰于周邦圖勲舊以在兹握鈞衡
而孔邇勉遵福履行契官占淪滯之蹤甄揚有所企頌
之素寤想弗忘
上晏侍郎
素籥迎寒仲商紀候四時為燭發顥氣之清英萬寳得
秋極崇丘之高大伏惟某官對司神化副掌天鈞夙夜
在公秉賢猷而克壯惠和濟世翊聖政以惟新居然内
輔之臣實繫蒼生之望行踐上公之席永扶太極之尊
蚤荷埏鎔彌深傾禱
又
迺者之官利局假道京華飾固陋以曳裾恭修爵里霽
威嚴而開閤虔接詞顔嘗欽禮遇之優稽拜箋封之問
茂涉迎郊之令蔚為生福之基伏惟侍郎業擅謨明體
包光智參裁宥密之命敷融政令之和萬戶離宫暫分
于管籥三公神化方寄于阿衡佇圭覲之修儀由師瞻
而正席甄揚所託系咏尤深
又
近者漕車上計爵刺修名邇台座之榮光深蒙委照接
山庭之粹表屢獲承顔霽鈞軸之威嚴厚茵憑之禮遇
載旋冗局驟隔後塵戀賢館以回瞻幾馳營魄仰樞庭
之坐論彌富祺祥伏惟樞密侍郎識造動微才周治體
逢辰萬世之旦稟氣五潢之精自入輔于帝圖彌緝熙
于神化典樞慎密襄天縡以在兹賦政將明位星垣而
匪夕資承鈞造倍切頌瞻
上分司李侍郎
近擁單車適旋敝局曠致問于左右寖結戀于朝晡自
清暑之協辰諒襃光之為美伏惟侍郎望高肅哲體具
誠明踐歴三臺皂衣之朝有日藩宣四國甘棠之政在
民樂南華繕性之言慕子文逃富之志懇辭貴仕榮保
令名方圖任于勲賢佇冠居于台屏夙叨題奬倍積欣
翹
上安州范侍郎
寳魏全封乾台舊德地雄垣屏朝倚金湯惟參燮于化
鈞諒同休于國體節焉巖石久孤師尹之瞻是有衮衣
行佇我公之復歊炎甫盛頤護有加欽嚮禱悃誠無喻
焉
上轉輸許祠部
載擁高麾來巡支郡棠隂拂地咸歌召伯之仁竹騎滿
郊實慰并兒之戀煦冬曦而愛物傾丹府以遇人私慚
擊柝之才竊庇柔嘉之德宿官以業既乏臺駘之能有
文者東復曠翁歸之美仰荷汪汪之度猥矜齪齪之姿
忘持斧之尊嚴厚分庭之顧遇其言有味若炙輠之無
窮厥德不回同輶毛之克舉廣冀天而垂廕冒燕地以
生春内惟浮賤之蹤永刻奬提之貺屬鳴騶之在御思
託乘以無階怳别旌軒坐移鍾律思致箋函之問想塵
几閣之嚴蕞爾幽悰居成曠禮惟温陽之戒序諒沖氣
之在襟恭以祠部性本自誠體資洵直太丘道廣躬博
愛以能周吳公治平集茂勲而居最旋領商功之任蓋
資足食之謀三官之寳已充萬乘之知尤異即奉追車
之命行歸簪筆之司日侍清光冥升貴級惟祈葆育以
副瞻翹
上亳州李觀察
伏審觀察近擁使旌暫辭天陛帝旒凝睠乍别于威顔
侯閫臨戎適資于機略寵靈加異慶慰僉同伏惟觀察
文雅光朝簡和濟世聿修厥德本戴記之中庸克壯其
猷協周詩之元老爰從近列式將廉車四牡于藩奠奥
區于景亳百壺出餞聳榮觀于都門初宣條教之文巳
載歌謠之路哲艾之美方簡于二宫將明之材佇歸于
三事未遑參覲徒此頌瞻
上高郵劉國博
近者奉役外邦經途樂國修名上舍瞻傑表以彌温簉
跡末行挹清言而有味軫懷楚履展接融樽矍圃之賓
且賢濫陪射鵠太學之驩已醉未許歌驪篤英眄以迥
深刻幽襟而罔報屬詣斗筲之任亟奔星火之程去丹
戟之戎扉别紫芝之眉宇乃心增繫惟日弗忘在信次
之甫經諒宴安之克暢伏惟國博材標磊砢器韞高閒
學總羣言洊掌成均之職政提衆目遠符循傳之風佇
一節之恭趨期十旬而遠至勉精恬育副是牢悰
迎吕相啟
茂德格天精忠貫日才肩房令居多應變之功智比姚
崇允號濟時之相(案此下有闕佚)
答簽判張監丞謝及第啟
去夏嘗泛吳航相值淮服申尋舊好略諧少日之留契
闊清言忽成環歲之别山間之蹊辟左日下之問闊稀
但懷想于盍簪終絶馳于去牘鳥嚶鳴于山谷尚或求
聲魚相忘于江湖無由喣濕日者通郵馳報守邸傳音
初聆第課之勞擢丞大匠旋審攷文之盛親策羣廉升
造秀之士名協方聞之詔選恩華舉集才令喧傳昭王
涂拔士之賢見文代嚮儒之勝間年得俊榮玉籍之再
升故事題名美翠玞之雙刻仍慶左曹之詔來從下郡
之游同官為僚得名彦而殊樂因心則友緣夙契之愈
深矧營道之所同固首公之無間實有仰成之望深慰
索居之懷兼審行巳戒裝將即赴幕開秋始肅闌暑西
頽惟導養之有方諒燕申之增鬯恭以某官才思通敏
格量淵虚文素擅于天經學皆優于師法赴鋒車之勸
駕常被詳延應拱璧之嘉招早居參畫勤績素聞于大
府薦函交委于内臺會齎伐于東銓仍充賦于神甸一
登文石之陛再至太微之庭謁者臚傳推湛恩而進秩
太常籍奏程高藻以升科用階萬里之途實養一時之
棟親逢在旦遠志莫涯猥辱曩情首貽榮牘閱腴辭之
溢簡題淑貺以盈襟念挹晤之甫諧實笑抃之交會行
矣自愛適兹願言
與孫秘校
承服大名從來有日棲遲衡泌闊略辭顔豈期天陛之
簡良得預邦英之接迹高山在目頓祛仰止之勞清風
襲人可量穆如之快尋沿官牒來戾士鄉且知星駕之
行已赴瓜時之往雖忠信之室近接于雞音然名理之
談阻陪于犀柄逖懷神守妙集天倪同年某官識具深
明德華森茂久著聲于俊域暫養晦于英僚巍煥之風
方開于聖旦畯良之器宜備于皇家勉味莊懷少符丘
禱
徐紫微問候啟
間者修好寳鄰託蹤後乘忝無辱命良自依仁旋赴局
于南州阻趨風于西省尺題展問迫煩鞅之未遑下館
翹心覺饑虔之已甚載瞻德履允固道沖伏惟某官國
棟挺材天球薦質抱周時之器用藴表世之文華典命
于右曹裁成大訓奉思于武帳祗告嘉猷被宸睠以方
隆竦師瞻而克峻行參槐鼎以右家邦欽頌之私度越
常品
樞密侍中問候啟
間者葱鬱之城恪修于王覲熒煌之座恭接于台光旋
回跡于漕司日搖心于賢館萬機兢業方藉于弼違五
福康寧允鍾于嘉告伏惟某官大修厥德夙壯其猷為
一代之宗臣論三公之至道樂只流詠式殿于大邦良
哉作歌克康于元首永毗寳統長處師瞻凡在幅員僉
同禱望
知郡郎中啟
頃在内朝驟瞻峻采承入辭于幄坐已夙駕于藩麾顧
通謁之匪遙亦叙違之莫及瞻言尊府素號名城陶齊
魯緒餘之風居然雅俗被龔黃寬簡之政卓爾樂郊几
牘用希神明增勝伏惟某官器能開敏行義端修垂紳
早列于周班起草久潛于漢署西京循吏甫揚豈弟之
風宣室邇臣行踐論思之地永惟系頌實倍等倫
運使郎中啟
博約之風曏違于文繹悁勞之想久積于吝悰比辱教
函常銘謙眷屬有羈牽之累頗稽裁答之誠必冀寬明
未繩曠慢自素商之届序諒沖氣之臻和伏惟某官學
迺名家行惟高世躬靖康而樂道體深沈而著書雅意
在于本朝未躋法從直指銜于使節猶滯美材制異俗
之跳梁成遠民之安阜佇疇茂績并迓崇恩未獲晤言
尤增沖塞
知郡司封啟
伏自藩府出總臺舸戒行忽星歲之載華悵山川之云
邈阻陪談麈曠奉書郵自宣布于教條諒綏寧于戩福
伏惟某官簡温迪德膚敏懷才早登進于英髦亟躋榮
于禮闥佐列侯之受計歴典要司領大使以宣風聯分
劇部稍滯朱轓之守猶稽紫橐之持行奉詔除入升法
從願言瞻禱曷既敘宣
上淨覺啟
道風斯偃法會且遙企三昧之嚬呻阻親慈相叩一乘
之圓頓莫挹微言徒馳資仰之誠未敉悁勞之吝緬惟
宴坐增集吉祥伏惟闍黎大士夙植密因廣薰衆德以
一音而說法為四衆之導師蹟應三吳若優曇之出現
教行諸部等法雨之普滋尚阻披承可涯瞻結
文恭集卷三十一
