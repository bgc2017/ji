文恭集卷十七
宋胡宿撰
外制
高若訥可特授金紫光禄大夫行尚書戸部侍郎
依前參知政事加上護軍進封北海郡開國侯加
食邑五百戶食實封如故制
敕朕即秘寢之嚴講總章之祀用鄭氏之說合祭六天
廣周家之文竝配三后禮行而孝思服誠感而瑞應通
惠我無疆之休肆于時夏之美實賴贊襄之助豈特寡
昧之能我均蕃禧理先近弼具官某志經道術性合明
誠通于古今之宜藴兹久大之業嘗敷陳于往行預講
勸于便朝亦刺直繩俾專憲席入膺樞筦之任而四鄙
晏然進陪巖政之裁而三階穆若相予蠲潔于使劇煩
賴多聞折衷之明贊先庚經置之敏事典無闕于素齋
祓有加于精睠言陪輔之勞用疇覃施之典貳于左戸
亞為上卿參授勲階併疏井賦竝為渥異之數且旌顯
相之勤往承厥休益底于道
趙槩可特授尚書右司郎中天水縣開國子加食
邑五百戶制
敕朕攷我將之詩以修宗祀奏成安之曲以虔右饗祖
考來格于孝天地竝貺以福因以疇覃施之典于以先
拱侍之勞具官某德全于純器本乎厚有匪躬謇正之
操穆乃朝言有書命深淳之辭孚于邦號試以煩而竝
效視諸履而畢修出以備于行人遠自使材之美還乃
正于羣僕翊成齋輅之和佳績茂焉熙事竣巳用敷純
嘏之錫以圖陟恪之勤進席都司兼衍真賦竝為襃等
(如階級即云茂級如勲即云軌級)之異益思㝛業之方
張方平可特授給事中進封清河郡開國侯加食
邑五百戶制
敕夫孝莫大于嚴配禮實重于宗祀朕祓飭厥典著定
其當攷成命于頌而合祭天地稽奮豫于易而參配祖
考惟神靈嘉饗之至蒙天人信順之助休成均貺内外
一焉矧吾名臣可稽茂典具官某學術通博體識峻明
有雅健閎深之文發揮典册有幾微精密之用洽暢事
經曏自禁林入都憲席疇以偉望總治計文早宣濟于
本朝適倚臨于南夏教條克舉貢助甚勤屬熙事之展
成思泛恩之均被就伸向瑣之拜兼圖體國之勞勿替
而忠且欽吾賞
狄青可安遠軍節度觀察留後加食邑五百戸周
美可檢校兵部尚書耀州刺史充侍衛親軍步軍
副都指揮使耀州觀察使加食邑五百戶實封二
百戶制
敕朕攷崇祀于古行孝饗于朝三神顧諟而降康四海
駿奔而來助思與内外均穆善祥以爾青氣節毅然智
略明甚以爾美寬能馭衆勇善知方竝積用邊勞而更
制戎要留總後事將我勁兵參衛巖除譏呵行在外嘉
綏靖之效中圖拱翊之勤咸因休成第用甄表進易翰
垣之重衍食井賦之饒冠以勲名茂兹恩數往領朝賞
益勵宏圖
曹佾可檢校工部尚書鄆州刺史充天平軍節度
觀察留後加食邑五百戶實封二百戸張茂實可
檢校工部尚書處州管内觀察使加食邑五百戶
實封二百戶制
敕朕具法物之駕謁文祖之廟還即齋寢遂享大神三
祖侑焉羣元萃止委兹瑞福澤于臣工睠言綏靖之勞
宜厚休成之慶以爾佾勲閥莫二雄毅自將以爾茂實
志蹈厥忠材經于武竝曉暢軍事亦更試邊勞分提巖
下之兵參領禁中之衛或撫臨藩服以宣外禦之勤或
拱扈乘輿而濟中嚴之肅吾祀祗若爾庸茂焉用進勲
名就更閫制益昭連帥之重且旌恩禮之殊勿替忠勞
往承寵渥
李端懿可華州觀察使加食邑(案此食邑下無戸數以下文例之當)
(有脱文)李端愿可檢校工部尚書越州刺史充本州
團練使加食邑五百戸實封二百戶制
敕某等朕宅房心之野實惟明堂即太紫之廷紹修宗
祀齋明嚴配肅雍永享乃獲神靈之休亦繄師帥之助
會成熙典均泛祥釐眷言勤共宜有勞賚以爾端懿人
地標勝德器邃沖以爾端愿性資淑均志局開敏竝為
戚畹之令早承慶閥之華歴侍近嚴見稱競爽竝峻觀
風之使範咸奉列侯之内朝逮元祀之講修委親兵而
侍衛能濟中嚴之肅亦伸外禦之勞乃庸居多吾賞斯
進對易翰垣之重參升勲爵之榮滋峻等威咸服恩數
范全可檢校工部尚書解州刺史充本州防禦使
加食邑百戶王凱可檢校工部尚書隴州刺史充
本州防禦使進封太原郡開國侯加食邑五百戶
制
敕具官某等咸以武幹各總將兵積用勲勞遥分侯奄
屬涓成于元祀乃泛舉于慶恩遷領強藩衍增真賦仍
益校聯之美悉欽朝賞之華
柳植可特授尚書刑部侍郎加上柱國制
敕朕惟軒祖有明庭之祠夏后有世室之饗攷舊于古
制宜于今炳縟多儀齋明盡志蒙神靈之右饗因福嘏
之來同均霑泛恩畢周庶位矧兹近侍之舊宜先慶典
之覃具官某行本端方體資質重禁林之孚號嘗預發
揮憲席之持綱亦資糾正比賦四方之治屢上三最之
文淮海保疆土田上錯謹乃包茅之貢助兹休燎之成
峻貳秋卿參升勲等(若加階即云勲級)竝為均施之美且旌述
職之勞往承厥恩勿懈于位
張昪可特授尚書工部侍郎加上柱國向傳式可
特授給事中制
敕周以宗祀來四海之助漢以明堂受諸神之釐朕攷
舊修饗盡志告虔祖宗孚忱神靈畀祉因以均曲施之
澤時則厚近省之臣以爾昪蔚為吏師資有賢業以爾
傳式器行居厚資術本優竝以卿材之良升于王國之
選或以奉公精力屢治邊郡之輸將或以濟物惠心迭
奉藩房之刺守江西之計巳集橐關之最亦聞屬齋薦
以承神竝虔恭而述職式霈熙成之慶爰圖貢助之勤
進貳冬官之卿入膺暮瑣之拜參加寵命優示恩章往
孚于休勿懈于政
曾公亮可加柱國制
敕朕思法令之出協方俗之宜命取舊文裁定新制且
究一時之便用先三日之庚乃睠侍臣領兹近局適第
成書之賞特旌覃思之勞具官某體識淹通才猷敏濟
稔更文翰之職寖研法律之微曏被詔以修書能約文
而從俗體我省方之至協兹下令之源閱刊定之有條
在襃嘉之宜及進優勲等加示恩章
李球可内殿崇班李玘可内殿承制制
敕某等内寢之聯視諸朝秩外家之貴體自朕躬主于
拜除宜在優異爾等戚畹貴種仙李真枝被長君退讓
之風承鄧氏法度之教咸自修綜莫不柔嘉久從班籍
之編名未稱小侯之立學宜峻近庭之秩且光左相之
賢往服寵襃益思淑慎
霍保安可樞密承旨南班賈德明可樞密承旨帶
南班小將軍制
敕某等夫樞宥惟重實總于幾微音旨所承尤資于篤
慎以爾保安材敏而濟以爾德明性謹且和竝隷幾廷
預聞密政蹈箴規而無忽習事典而有餘歲勞自陳府
奏來上差進右曹之掌兼增武弁之榮用奬恪恭益思
敦勉
馮易簡可内省内常侍制
敕某履尚謹温資性沈密久服掖塗之祕屢當頤指之
煩銜命必恭束身無過念施勞之累稔俾解籍于長秋
特優内侍之名出次西聯之舊往祗襃渥勿替莊修
伊恕可御前忠佐制
敕某少壯初服果敢知名積以功勞使于宿衛暮年行
及衰病日侵尚嘉宿勤差降下列仍優刺部之重亦承
環衛之嚴往服寬恩勉伸餘力
吳幾復張碩賈章蔡抗竝可加騎都尉張太初可
加輕車都尉制
敕朕以四方殊俗萬事異宜將體流水之源以布巽風
之令俾爰立制亦既成書有嘉編削之勞用舉甄襃之
典具官某等雅有學尚蔚為才髦參奉詔文對刊法制
尤邃科舉之習竝通事典之經遹乃物宜禆成治體已
擢升于器任仍敘進于勲聯往復茂恩益宣美業
單州團練副使范仲回可騎都尉制
敕某曏以不修簠簋嘗坐簡書削茂秩于儲闈降副車
于列郡涓成宗祀泛施曲恩宜加敘于聯勲尚勉思于
往過
麥允言可景福殿使制
敕國家沿祕寢之名參置使範寵信臣之效增峻官儀
矧親近而有勞在襃榮而惟允具官某才資畢給忠力
自將領巖除宿衛之嚴居惟無過預叛壘討平之策時
則有功爰當舍爵之初巳峻廉車之重朕近乘國政之
暇因攷星緯之書惟是渾天之儀以及璇璣之法曠年
祀而不講恐日官之失傳因命討論俾爰典作匪愆厥
素遹觀乃成智思引于淵微規摹造夫精密覽嘉今績
圖用舊勲益進殿塗之聯彌光貂省之任尚敦忠恪裒
對寵靈
張亢可客省使加食邑三百戶制
敕總章廢饗之巳久攸司倚席而不談朕攷希闊之文
建廣大之祀先格太室還祀合宫神靈居歆天人竝貺
均布福嘏泛澤臣工具官某策名時髦授寄儒帥功名
已大資雄略以為能富貴自知藴壯圖而有素洊委制
邊之任洽聞禦侮之勞夷險弗更致為可尚屬覃朝慶
益衍戶封其在懋承勿忘式遏
向傳範可四方館使制
敕朕選卿族之良主禁閽之謁宿衛久而無過陟恪勞
而未圖會求試于藩房念積勤于軒幄思廣踐揚之美
用推委遣之恩具官某體韻詳和識業明濟早繇盛閥
之選入聯外邸之姻遄賴器能擢居扃禁宣詔命而惟
久練事典而克精比更衆職之煩間修二國之好專對
不撓絜矩無渝屬安世有持橐之勞而耿純興治郡之
請稍遷近職用委強藩矧方貢之是司在使聯而則重
參領符竹往賦教條勉申汝能益稱朕意
綦史宣可遙郡團練使仍舊禮賓使制
敕某别都分建軍籍實繁和壘訓齊戎國為重爰進升
于使範用分寄于武鋒以爾深厚有謀謹孚無過侍于
禁近早著宿衛之勞嬰以劇煩屢宣強敏之用曏以敷
施之地屬當靈武之衝俾領護于營兵克底綏于邊郡
更書巳及陟典宜加惟全魏之帶河有離宫之管籥就
增戎秩往涖兵鈐益資更練之才式爾倚毗之志無忘
亮節益體茂恩
張岊可東染院使張僎可禮賓使制
敕具官某朕睠典戎之臣居被邊之任有勞可紀久次
未遷用均其恩差進以秩以爾岊名有武幹習知戎略
新秦介在河外委之監軍以爾僎勇且知方恩能撫士
常山臨控代郡任以護兵竝資馭衆之才咸著綏邊之
效用旌軍最爰正使聯爾勞伐之勿遺表寵臨之特出
尚圖忠力各推精誠
任守忠可宫苑使加輕車都尉宗志聰可左騏驥
使加食邑鄧保信可右騏驥使加食邑武繼隆可
皇城使加上騎都尉制
敕祀所以孚誠昭孝通神明者也朕攷宗祀于古復孝
饗于朝裒對上靈昭升尊配翕受敷錫緝熙純嘏則亦
親信之任有忠力焉以爾守忠性則謹孚材本彊濟以
爾志聰篤在誠亮敏有幹局以爾保信精明適用端粹
自持以爾繼隆習練事經休有風力竝用勞舊參試劇
煩入司宿衛之嚴預我齋祠之事乘輿所次部分有條
行在肅如拱衛顒若逮成熙事亶有勤庸均穆祥釐大
伸茂典竝優使範之陟兼從井賦之加且旌陟恪之勤
往服襃華之寵
錢晦向傳範竝可東上閤門使加上騎都尉制
敕具官某等夫德盛者流光文繁者禮縟朕昭孝宗祀
纘戎竝配具法物之駕奏成安之曲神靈咸喜天人竝
貺升燎之夕協氣薰蒸用均祥釐宜先近侍以爾晦器
用純備材資敏通以爾傳範性業淑均志慮沈邃竝為
慶閥之令參侍朱閤之華曉暢事經嫺習儀矩比膺專
對之選蔚有將命之稱交試劇煩悉昭幹裕逮九房之
講祀因千乘以闡儀周圖親信之勤委以譏呵之任行
能肅若嘉績茂焉會熙典之休成推泛恩之均施稍遷
使範益進勲名用甄拱侍之榮往服褎嘉之寵
王中庸可引進使王果李中吉可東上閤門使竝
加輕車都尉靳宗說可西上閤門使英州刺史李
珣可東上閤門使加上騎都尉制
敕朕以季秋吉亥循復饗典纘戎祖考對越天地告虔
盡備物之志委瑞有如山之崇泛推曲恩以澤庶位王
中庸等或以材武膺器使或以地胄參近侍練更禁局
之要分制邊部之衝資有策謀交著聲績迨熙成之均
渥睠禦侮之有勞進增使範之華申加勲等之授往欽
慶施滋勗忠圖
曹修可東染院副使兼閤門通事舍人制
敕某遮扞外虞在西州而為重宣納禁職于上閤而特
清以爾家本元勲世濟忠略關隴懷于遺愛羌戎懾其
餘威固原控邊勁兵要處爾則材武繼其家聲委以軍
符鎮兹戎壘善拊循于士伍能底靖于疆陲特寵禁闥
之名仍優染翟之介勉思静勝之算當循武穆之為就
服茂恩思濟先業
西京左藏庫副使高遵裕可依舊西京左藏庫副
使兼通事舍人制
敕某惟上閤贊司之職蓋右列清要之塗非夫材稱顯
聞不得兼領以爾勲門華緒内使宿名久戍邊防克奮
忠毅夙圖上略嘗聞善謀守固封疆方收遠績擢預典
儀之秩用增武爵之榮益思盡規以答殊寵
馬懷德可西上閤門副使制
敕某惟朱華之上閤當太微之法宫置副介之名用承
諸使慎尺一之令必取有勞乃先外禦之圖式稱至公
之選以爾俊雄韞氣沈毅有謀得牧人馭衆之方著憂
國奉公之節比更邊郡參任兵鈐卒乘講修行陣和睦
士夫懷附戎索底寧予錄乃勤命進以秩遷貳禁閽之
要尚委列城之衝職美于中恩不遺遠益圖忠槩茂對
襃章
柴貽範可閤門通事舍人制
敕某謁者之任掌賓贊受事攷功之法用宣納為最必
賴舊儀之習乃揚近職之榮以爾辭令敏修力局幹舉
再隸朱華之閤久侍赤墀之塗篤在首公勤于補過曏
圖專對之善亦嘉更練之能出講隣驩導迎使聘訖無
逋事亶有積勞特升贊于殿中往服勤于朝次勿忘勉
勵以對襃遷
李推實可閤門通事舍人制
敕某舊典通事本隸西臺近制建官則領朱閤非善音
吐有姿範者不得預于此選以爾出簪纓之後侍軒闥
之下久典贊謁十更年序曏經陪祀之慶依從升秩之
科願回霈恩稍遷近職爰念服勞之舊特推從欲之仁
益升華近之聯勿忘宣納之最併圖肅恪用對襃嘉
孫用可左藏庫副使王日宣可禮賓副使王克讓
任守素毛永保竝可内殿承制制
敕某等夫護營卒邏邊警式遏外侮通為兵官稽歲勞
校軍最差進茂秩抑惟邦典爾等膺材武之選有力局
之用數更委使見稱彊敏齎伐自列應書當遷司帑别
都典客近局或從耆定之峻而承音制之重率由功次
咸用詔除尚繄拊循以底綏靖
李緯可莊宅使制
敕某夫守邊之吏若篤在首公則有國之規亦醲于用
賞以爾選自材武名有智謀嘗治軍行亦任城主能均
士卒之苦頗得夷落之和乃睠朔藩實為裔壤雖守和
戎之策尚厚宿兵之屯適委撫循自陳勞最用篤疆臣
之勸特優使範之遷今鄰好方堅邊事不聳宜修耕守
之備務先安集之方當竭爾忠何愛吾賞
郭承宗可六宅副使制
敕某承地胄之華資器能之敏參内庭之使介練近局
之事條能寡悔尤頗著風力既得處躬之善復嘉營職
之勞疇用年庸升亞使秩往服襃遷之渥勿忘臨履之
修
孫昂可宅副使制(案宋有六宅副使莊宅副使等官此宅副使上疑有脱字)
敕某朕曏以右饗大神咸澤庶位覃厥休成之典擢爾
副介之名仍聞守邊業有滿課詳觀閥閱之上乃在詔
書之前重遺成勞申加茂秩用究臺恩之美益聯使範
之華矧早負于忠圖當益躋于遠略底寧疆事取稱朕
心
馮承用可供備庫使制
敕某朕以洛宅之右陵宫所安永言孝思分置官守嚴
奉歲時之薦用均霜露之懷以爾早勵恪勤洊膺委使
罄一心而營護歴四稔以終更亶無尤違前有比例宜
正名于大使用率職于近廷且旌灌柏之勞當職出綸
之渥
趙滋可供備庫副使制
敕某朕以山東土俗勁悍多盜臨淄負海為一都會安
輯勞來高選時望乃今守將前吾樞臣言爾警邏彼方
肅清所部材勇可任方略甚明多翦兇渠善遇士卒嘉
聞來薦亟用賞勞度越常均超介諸使益圖自效就虔
吾恩
胡稹可供備庫副使制
敕某通班朝寢授任嶺隅屬小醜之跳梁提支兵而討
撲披堅能力獲級有勞還奉更書來援勲籍特寵使聯
之介且旌軍最之優勉竭爾思往承吾渥
盧昭度可供備庫副使制
敕某有著在庭以能任職頗立勤效實應陟科用遷副
介之聯式示襃嘉之命尚圖忠力取稱恩章
李保信可供備庫副使制
敕某預秘寢之聯視外朝之品比資武幹適委邏兵能
謹視于寇偷頗肅清于鄉部通稽宿課參叙今勞擢居
使介之聯就壯軍行之領尚圖忠力懋對恩章
劉允濟可供備庫副使制
敕某睠彼關南控于塞下重兵留戍夾河置防爾早以
幹資給吾煩使伺軍中之動靜覘疆外之幾微比及終
更多得要領擢升副介之列且旌馳奏之勞
張德志可供備庫副使制
敕某蹈謹畏之風進承中制資強濟之力參服外勞聿
修無愆所至有迹屬計年之課吏且齎伐以應書擢升
使介之聯庸示朝恩之茂益圖勤藎以對襃嘉
許咸亨可供備庫副使制
敕某籍在殿塗是承中制任居邊部式遏外虞善拊循
于士兵煩宣著于材力修上最凡之目合于旌陟之科
宜寵副聯往亞諸使尚謹將屯之重勿忘繼武之和
全克懃可供備庫副使制
敕某敏頗有材謹且能力中承軒闥之制外護州藩之
兵參叙積勤亶無逋事宜疇吏課之最用優使介之聯
就服襃嘉益圖勤藎
王文顯可供備庫副使制
敕某通籍文陛假守姚墟以風矩之修資力局之幹德
行頗舉士兵兼懷上計有司應我攷法寵内庭諸使之
副奬外屏守臣之良就服臺恩勉思藩政
錢師回可供備庫副使制
敕某職承内制身服外勞邈居江鬱之潯近按島夷之
悍長兹遠服撫我列城能和殊俗之心弗啟吾民之患
宜疇賞格入副使聯尚惟忠力之圖虔兹恩典之茂
江從可供備庫副使制
敕某性質專良力局幹舉給吾左右之事涉于禁奥之
塗沈密罕言端修寡過宣傳中制稔服内聯凝集成勞
參應陟典俾升諸使之亞且承劇務之煩勿忘欽祗益
圖云補
李允恭林宗普竝可供備庫副使制
敕某等開敏自將謹孚有裕竝資器幹之利參試材使
之煩藉漢省珥貂之華涖周官司甲之職局事修舉績
善著明特正供擬之使聯咸參副介之朝秩且賴宿官
之久宜從增秩之留往服襃恩益圖來裕
李琦可供備庫副使李瑊李琚李球竝可内殿承
制制
敕某等朕以浚泉在詠懷聖氏之慈渭水興嗟增逝者
之感眷言諸息洽被遺恩以爾等妙年自修沖規可尚
參從貴里分籍禁庭罹蓼莪之在憂服苴麻而居制或
聞摧慕良足哀矜覽遺表以泫然稽舊章而允若擢升
使介進陟班聯恩乃究于外家義勿慚于前代勉思樹
立姑務顯揚
周應可西京八作使制
敕某首列太醫參領儲使仍典水衡之職兼司都苑之
嚴必葺有勞乃為可紀閱監司之薦狀務開勸以推恩
特超叙于崇資往欽祗于茂典
文恭集卷十七
