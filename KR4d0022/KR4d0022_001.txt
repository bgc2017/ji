文恭集卷一
宋胡宿撰
賦
正陽門賦
有宋受命惟皇建國獲九金之神鼎應五精之火德將
以定九廟之攸居彌萬世而不易陋洛陽之如掌纔可
以備離宫謂函谷之扼關不足以創宸極于是即房心
之廣野據神明之華域得天帝布政之廷命司空度土
之職申畫郊圻繕營宮室建萬雉之都城順五土之方
色王畿千里侔日徑之傍開君門九重法天關之上闢
粤藝祖之創基逮永熙之御歴戰壘尚多寅車未息方
且法神禹之卑宮循姬文之旰食重長府之仍貫惜露
臺之勞役惟此應門闕乎盛飾屬三葉之承祧配九皇
而比迹受萬玉之會朝覽四海之圖籍老上修懽日際
來格風德周乎四面言語重乎九譯天業暉昌國財厚
積遹廣先猷乃籲衆力謂皇居之偪下虧萬乘之尊嚴
謂寶儉之過中非四方之表則矧帝閽之峩峩圖天象
之奕奕一開一闔于以順乎隂陽不壯不麗何以威乎
戎狄于是申嚴戒告條具章程運松石于海岱下杞梓
于荆衡瓌材畢至美礎森呈詔將作之利器按堪輿之
秘經天老推策石師督繩晝則瞻乎陽景夕則攷之極
星雲漢昭回正瑶光于神縣山河表裏裁寶勢于坤靈
築金椎兮堅重置水𣙗兮端平子來輸力人謀獻能千
章兮俱度萬斧兮並興賦東山之悅使造靈臺之樂成
挺庶物而首出恍緣雲而上征覆壓九軌森倚萬楹冠
廣内以凝宇標正陽而定名寶篆鸞飛耀煌煌之金刻
榮簷虬聳壯翼翼之瑤京崒兮天黨屹若神行麗譙横
亙磴道階升雲梁布藻煙瓦搖青方疏洞開璇題彪列
藹若鮮雲蔽嬋娟之素月鏤檻周施彤欄鉤折宛在半
空横連蜷之雌霓俯畢昴之中街聳象魏之雙闕觚稜
上拂隠日月之回環輦道相過瞰煙雲之明滅綴以昆
金飾之和璧塗雘澄鮮榮光射激離朱奪其目精計然
喪其心畫形半起而還正勢將翔而復抑跂而望之若
太陽御六龍升扶桑而耀色迫而察之若威鳳將九雛
下丹山而接翼東虬兮西獸交鎮兮左右南箕兮北斗
夾照兮前後赫赬壤以周布岌飛廊而卻走刻雕辰象
按宣夜之渾儀圖狀神靈選尚方之畫手偓佺飛步來
曝于南榮曼倩凝睛下窺于朱牖瑰譎萬態于何不有
雄昈兮赫侈磅礴兮穹崇彈壓兮萬㝢冠映兮九宮如
衣服之有冕譬鱗介之宗龍配天之業兮巍巍而蕩蕩
(案此下似脱一句)鬱鬱而葱葱俯太行兮卻倚瞰洪河兮注東
漢圖五嶽之形儼存于宇下周制九丘之地悉布于檻
中是知帝者之有為也闡元極稽邃古述作表聖明之
功擬議成變化之序宅中肯構法太紫之圓方大壯取
模用高曾之規矩故能御六辯總羣綱安天下于置器
尊人主以如堂鼔協氣而中出導靈風而遠翔納物于
崇丘之富躋民于壽域之康樹闕中天闡三正之教法
建瓴高屋制萬國之侯王若乃分至御辰清寧貺吉攷
太史之宏議酌觀臺之故實命保章之職仰以占乎五
雲詔師摯之官中以吹乎六律此所以察羲易之時變
助箕疇之陰隲又若禮罷神壇詔回天蹕御百常之豐
樓端九章之華黻肆赭案兮横霞植靈芝兮翳日俯輪
奐之神構耀顒卬之聖質樹孑孑之雞竿降洋洋之龍
綍法眚赦于帝媯效祝飛于天乙感人之樂怳發于鈞
霄呼歲之聲喧踰于少室茲又恢一代之典禮俾百王
而祖述大哉三光之所照九賦之所均有宮室以安體
有衣冠而正身穆穆中夏眈眈紫宸功崇則業大德盛
則禮尊斯干詠于周家落成百堵建章營于漢代麗極
千門況乃業包海岳道格乾坤踰蒼姬之拓統超金卯
之集勲撫和曠俗惠養齊民秋毫皆出帝力率土莫非
王臣靈臺偃師靡務先王之武闔廬蔽雨施及吾儕之
人故得中外畢力大小懷欣胥靡之工驩趨乎版築斵
墁之匠投衒其風斤役不愆素事俱中倫彼土階載乎
往牒茅殿標乎舊文或出墨家之瑣瑣或主玉帶之云
云(案或主原本作或生就文義當是主字玉帶之云云謂漢武帝時公玉帶所上黃帝明堂圖今改正)繩
以大中之法度彼又齷齪而奚足論若乃攷乎默定之
理剽諸故老之聞正者所以建萬事之紀陽者所以為
衆陰之君鎮天安之路寢壯帝宅之威神豈人謀之經
始亦天意之冥存蓋以恢久大之德業崇燕謀于子孫
利正元亨四德扶于君位謳歌獄訟萬年繫于天閽下
臣委質盛期棲蹤禁陌睇閶闔之華峻干青冥而烜赫
惕位貌之喧卑悵威顔之疎隔禁門引籍非如司馬之
朝臣行在獻文復愧甘泉之賦客乃作系曰煌煌特闈
明明哲后樹華構兮無疆建豐規兮可久拂倚杵之寥
廓鎮方輿之博厚拓基鞏固將金狄以同堅卜世脩長
配神樞而不朽者也
建用皇極賦
在昔箕子贊于武王演皇極建用之道為彝倫攸叙之
綱經以大猷統九疇而克正執乎至德裕萬化而有常
故能立觀天之至教為經國之彝章原夫立民必本于
大中治衆必由于至寡既抱一以行矣實用九之大者
體元立制將舉正以適中極深研幾乃立常而化下豈
不以皇者保大之至極者處中之規建于民則國之寶
也藏諸用則神而化之肇修乎八政之紀上律乎五行
之宜酌剛柔動静之方裁成大本樹正直平康之道表
正丕基義用遵王仁符守位慎過差之咎取中庸之治
立乎大法為百世不易之規綜爾羣倫協一統無偏之
義功歸乃聖道格惟皇協九功而時叙體五始而化光
保合太和克御旁行之道綜制萬變統歸中立之方去
彼異端謹乎常憲六極所以垂戒五福由之致勸既殊
塗以同歸由執一以應萬亦同夫三辰上運歸尊乎璇
極之居四氣旁流取法于斗杓之建無反無側有猷有
為處人上而欽若正天下以宜其允執厥中仰稽古重
華之訓莫匪爾極見思文后稷之詩大矣上聖有為羣
生作則體風行而斯化妙日用而不測故能昭睿哲之
元功建中和之至極
黃離元吉賦
黃居中而秉色離含章而守柔蹈至和而不競統元吉
以來求粲兮有章履文明之盛位沖然處順被謙益之
鴻休明兩之卦聿陳黃離之象斯得能居六二之位遂
配中央之色有文在内符聖人赫赫之明守正于中契
君子温温之德粲英華兮發外迪清明兮在躬安六爻
而順守執一德以内融煥乃文章發耀于重明之際惡
夫朱紫含華于正色之中豈不以五采平分黃者色之
懿八卦並列離乃文之粹觀一陰之成象統二美而居
位法之繼照天光臻下濟之功執以嚮明文德有化成
之利盖由體無剛壯道有休明乘初陽而不憂于患履
大中而克立其誠故能主斯文于易象配其色于土行
昭明之德内融虚而不耀和順之猷中積動乃咸亨然
則柔而不害者物之所應剛而自用者衆之所病既章
明之在御又沖和而守正故得百祥由是而告休萬福
以之而協慶履乎中道守一色以惟醇秉乃至柔配休
光而為盛精義惟賾聖文有為雖垂言于麗正俾觀象
而緝熙黃裳之所謂在中誠非遠爾白賁之但能无咎
奚足方之異哉美質無華至虚攸保成茲顯懿之德由
乃黃中之道宜乎重華光表之君為法式而是寶
蒙泉賦
稽易中之奥旨見山下之出泉養蒙之體斯在善利之
功未宣静之徐清藏用于濫觴之際動而愈出含滋于
濟物之前立言盖自先聖育德爰資上賢原夫蒙之為
象兮晦而未章泉之為性兮導之斯出將處順以待用
貴守蒙而不溢況夫人事在養功未發之時驗以物情
當習坎初來之日發彼變盈之地依乎藏疾之山既靈
長之斯肇豈利用以為艱守爾奫淪備潛德于一源之
内待夫疏導致成功于萬派之間柔以居之漸而著也
涓兮之狀初出冽彼之容肇瀉清而不撓善淵之性居
中寂爾含虚觱沸之容在下莫潤乎水受之以蒙契木
升于漸允法井養之無窮含德以居藴斯干之厚利俟
時而動蓄上善之元功則知蒙實俟時泉惟立象捨之
則獨安于静用之則利有攸往居乎善地固不雜于下
流洩爾靈源信無踰于朽壤豈不以蒙之道貴守其正
物之用亦存乎時善下之勲未舉守柔之道攸宜將萬
物而浸彼豈一勺而取斯澄乎秩秩之原至誠自守譬
彼存存之性果行無虧異夫湛爾中虛淵兮下據思混
混以致用朅涓涓而至著儻加乎疏導之功庶滄溟之
可助
顔子不貳過賦
偉顔子之賢哉亞聖人之上才既知過以無貳益閑邪
之不回秉先覺以觀身幾微必顯敦至誠而適道悔吝
何來原夫處陋巷以屢空冠孔門而博雅能盡去于貳
過將動由于純嘏事有未善但見乎必先知之改而後
行孰云乎不早辨也然則過不可顯貴乎内遷貳不可
長防乎外宣可離則且非乎道有開則必辨其先極深
而研在方寸欲萌之際造形則悟當細瑕未兆之前守
爾中庸敦乎誠慤去邪惟務于得善達節更聞于好學
稽仲尼之無大所謂前知攷子路之喜聞誠為後覺莫
不慎乎幽獨戒在防虞既度思而不亂諒憂患以終無
自同乎禹稷之道豈比夫師商之徒苟知恥以方迴是
謂過矣既表微而克正其殆幾乎則知善乃貴乎則遷
過實重乎勿貳自存淵默之境不在彰聞之地復為德
本我則體復以終誠幾者動微我則研幾而繹志故得
改兮勿憚去以無疑蓋慎乎亂之生也且殊乎人必知
之苟洗心而奉若在滌覽以宜其未嘗復行諒無憂于
祇悔不可則止豈有患于小疵彼視履考祥退思補過
皆已成而是改非未眹而能破所以保中道之誠明為
至聖之翼佐
五言古詩
讌集
鬱陶倦煩暑爽豁逢蕭辰開樽有歡伯傾坐得嘉賓雕
盤薦肥羜寶刀鱠霜鱗清談屛世務善謔到天真須言
燭可繼莫訴杯行頻至道諒在已外物不關身
雜興
嚴霜沾百草不問菊與蘭行觀秀色萎坐使芳意殘有
酒聊自把無萱良鮮懽安得青精飯為駐顔如丹
怨思
陰蟲思衰草羇雌啼空林盛秋授寒服獨夜擣清砧影
孤隨月瘦肌薄怯霜侵平生託義分夢想在容音山頭
憐化石陌上重辭金安得兩黃鵠因之傳此心
怨詩初調示龐主簿及鄧治中
我生豈不辰貧賤亦偶然讀書飯脫粟差可樂餘年藝
麻室南端種桑屋東偏弱婦事紡績丁男長力田瓶儲
苟不乏安用三百廛老翁飽食罷日晏尚高眠豈知天
地間陵谷有變遷獨恨生苦晩不在羲皇前嘗聞父老
言醉鄉隔烽烟安得盈觴酒時復中聖賢
碧樓
中條何峩峩映我縹碧瓦汾水望飛雲參旂晀綠野美
哉山與河河流疾于馬
讀僧長吉詩
生民類能言茲文特淵邈精韞在希微幽通資寫託狀
物無遁形舒情有至樂自非妙解機誰抽神奥籥大士
棲緣巖門前即台嶽翠屏何峩峩千仞拂寥廓芝术被
諸峯煙霞興衆壑中安仁智居旁研華竺學觀法識非
空了心無少著人境既相於神明信超若作詩三百篇
平淡猶古樂于言雖未忘在理已能覺天質自然美亦
如和氏璞貯之古錦囊訪我杼山郭杼山空崔嵬然公
久寂寞中間三百年寂寞無人作何意正始音緒餘在
清角山旁夏欲休林英春稍落吟登蒼卞餘歸夢華頂
數駕言整巾瓶仍前侶猿鶴誰言雲無心還依故山泊
(王君玉送歸有春風吹孤雲之句)顧予禽鹿姿繆此縻人爵居常眩韶
音幾駭頓金絡比將親椒蘭端欲甘藜藿緬懷淨名庵
終尋香火約
池臺
層臺遲夕娟清池弄秋水蟾明桂樹間魚躍蓮葉底如
何惠莊津乃在蒲城裏
遠行
古有悲秋篇遠行第三句人情重辭家客意倦長路征
馬陟前岡栖烏集喬樹慘淡層陰生號呼勁風怒匣琴
徒自攜杯酒與誰遇衣帶緩于前衣香非復故
遊矚
旻宇斗澄霽池臺始登臨幽芳無艷質爽籟有真音閒
雲乍明滅寒䳵忽浮沈青山晴好望白道細堪尋疎蟬
嘒急管躍鯉應鳴琴微風獵椒桂快哉一披襟
野廬
休舍松石間外物不可必一馬究微言五禽治生術仁
智得所廬吉祥來此室
珍禽亭
仁人坐高齋忘機宅真粹魚鳥沐餘恩樹石蒙善氣珍
哉島上禽託身良得地
静齋
鈴閣侍衞稀幕府文書省石上試真茶松間移小鼎吏
師所至清仁者本便静
惜花亭
層陰養花天亭榭多春色午氣入衣香東風吹酒力睠
戀冶城遊黃金良易得
寄題齋館
東南有仙人玉案經近侍為愛飛來峯翻然下平地白
雲相與栖絳雪居嘗餌日作冷泉游時尋徑山醉徑山
有五峰參差標紫翠西山玉芝巖縹緲多雲氣巖間名
勝僧除館待公至施樹得楩楠開軒對松桂啼鳥傍簷
楹鳴泉落階砌蘚徑闊三條籃輿時一詣汲井試茶腴
援琴和松吹榮啓老來歌華胥午間睡追隨支許遊嘯
詠羲皇治武林賢主人官儀斗樞貴同是老成人俱懷
方外志流水與斷墁神交復心契數幅伻山圖三伏挂
廳事長謠紫芝曲遠寄青霞意他年羾赤霄定挹浮丘
袂
題飲光亭
林風引石溜席上清且寒主人白羽扇觴客水精盤絃
歌泛宮羽酒面生波瀾
送客
秋意不自適況復登河梁眷言送歸客徙倚見斜陽雜
珮解席上斑騅嘶路傍風雲感素節絃管思清商菊殘
餘老蘂蕙晩非新香何以致叩叩臨行持一觴
邊思
勁氣初折膠奔書聞插羽寒金刁斗鳴夕火兜鈴舉霜
威畫角雄月思清笳苦驃騎出鏖兵輕車前确虜一鼔
繫名王三捷獻英主天山掛雕弓玉塞休強弩龍頟近
封侯華堂盛歌舞
彭山贈貫之
彭山隔重湖落日見孤塔揚舲入空曠煙樹散鵝鴨山
中老臞仙萬頃纖芥納乘風落珠唾瞑色遠相答平生
爾汝分磁鐵契已狎萬緣一笑空箇處無剰法方舟過
谷隱風雨寒霎霎黎明帶星歸尚及齋鼔踏臨岐戒後
會梅熟新秧插期我散縑楮莫忘鷗盟歃
七言古詩
謝御書飛白扇子歌
聖皇多才復多藝包犧徒云造書契坦然制作侔日星
煥有文章賁天地太宗飛白入于神玉堂四字標竒勢
寶跗一學造其精聖祖神孫知善繼萬幾餘力表全能
三紀體仁成至治金壺貯墨奉嚴禋往年大揭明堂門
素龍鱗角儼欲舉白鳳翅翼行將翻八會遼邈不可見
六書細碎何足論仁慈原廟多珍榜河漢黼黻輝朝昏
天公常勅六丁護在在處處祥煙屯邇英叨籍侍清切
浴蘭每歲逢佳節鮫人海底織冰綃宮工天上裁紈雪
彌綸寶箑已珍華泛灑神毫益精絶紛如薄霧翳靈芝
淡若輕雲拂初日免令常侍登御牀就降王人頒睿札
玉璽封題光姓名孤臣拜手懽且榮暘炎扇暍昭慈眷
夙夜安民彰聖情九門纔傳妙墨出三殿已覺薰風生
標章有愧參鴻碩視草無能禆聖明短歌莫盡形容美
微志聊依頌嘆聲
文恭集卷一
