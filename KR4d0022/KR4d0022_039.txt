文恭集卷三十九
宋胡宿撰
碑表塔銘
宋故朝散大夫尚書禮部侍郎致仕上柱國樂安
縣開國侯食邑一千三百戶賜紫金魚袋贈吏部
侍郎蔣公神道碑
宋有大雅全德之老尚書禮部侍郎致仕蔣公以皇祐
六年三月辛酉考終于吳郡靈芝坊私第以至和元年
九月乙酉葬于吳縣堯峰之魯塢門人邵必誌其壙議
者謂公朝廷偉人東南首望宜有石刻以表神道既葬
十年宿得以申尋遺烈章示于後公諱堂字希魯常州
宜興人弋陽本系出于周公義興至唐蔚為盛閥累世
紱冕訖于五代本朝未有達者先大夫賢常有中興門
構之志聚書延客以教諸子公在伯仲間穎特秀整不
勉而學益進既冠而業大成西遊京師遍交英俊卓然
文行見稱諸公名聲飛翔迅于六翮祥符五年登進士
甲科授楚州團練推官嘗權州事閱器仗牙門軍校不
待白已輒啟庫鑰公械而治其罪郡中肅然丁先大夫
憂服除吏部試甲乙判文在優等陛見日章聖命取所
試判視之嘉賞焉改大理寺丞知撫州臨川縣縣有大
姓李甲積為民害乃復僭擬亾制動作不法前宰無敢
擿其罪公至緣事捕治之盡得其姦狀卒坐棄市害根
鋤去闔境慰悦歴眉吉楚三通判改太常博士知泗州
惟眉差小而三郡類劇沛然神用治罔弗舉召為監察
御史時樞密使張耆章聖藩邸舊臣嘗有德于獻后后
方臨朝耆數移疾弗治務公以其慢朝虧職宜加顯黜
疏比上不省及仁宗復辟同僚語公盍辯前疏答曰彼
已失勢言之傷薄吾弗為也未幾同僚躡公前跡而言
疏入之明日仁宗見稱敢言擢居近侍執政知公抗疏
在前他日見之有慰安之語公曰言責本職豈規賞耶
禁中火有司欲文致其事委罪宫人公上言火災天意
也陛下恐懼修省猶恐未至如聞吏議欲以宫人為解
女子一問即承然天可誣乎上悟遽命原之日官上言
内酒坊直國家福德所在宜徙置他所宦者喜興作希
土木之賞隨而贊然事下公府公逆奏曰内酒坊枕大
内西北隅四世矣祖宗以來少福德耶無名改作所宜
慎重事遂寢歲餘遍歴三院判三司度支勾院賜緋衣
銀魚時三司使范諷高虚廢務公以為憂頃之以侍御
史出為江南東路轉運使辭日面陳諷放逸不事事大
隳厥職仁宗頷之未幾諷罷至江東數月會朝廷廢江
淮發運使均歲漕錢帛之數取辦六路以公為淮南轉
運使兼發運使更張甫至綱目未立凡百經制出于心
術歲終奏計六百萬璽書襃美焉未幾就除尚書吏部
員外郎復以勞賜金紫坐部吏犯法按舉失實移知越
州漢太守馬臻所治鑑湖在焉無慮溉田八千頃至是
越人奪湖水以名巳田故水日堙湖田日廣貧民失水
利豪姓擅地産公條奏利病詔復為湖俗信姦巫奉淫
鬼境内所祀非舊典者皆翦治之取其像棄湖中材瓦
悉送官衆初駭以為蔑神公乃尊禹祀新馬侯故祠歲
時齋薦之民靡然而趨正享知淫祀之無福焉徙知蘇
州代還判尚書刑部三司戶部勾院歴戶部度支鹽鐵
三司副使乘西師之後關中困乏及夏人送款疆事略
定公建白一切蠲去横賦以紓其民東川饑受詔為梓
州路安撫使勞徠安定全活甚多還朝除戶部郎中天
章閣待制充江淮發運使承前居是職者每歲上計必
取大艑載奇物輸權門以售進公再任前後五年未嘗
一至都輦章奏皆附驛而上除河東轉運使未行徙知
洪州又改應天府兼南京留守司歲餘遷左司郎中知
杭州會高選名臣以殿右蜀遷樞密直學士知益州蜀
人偷浮不識敦本前守如乖崖承寇亂甫平一切權宜
務安遠俗後之來者以為治蜀適然耳而又增益侈費
十倍于前公曩官于眉習知敝俗常曰國家承平百年
聲教萬國蜀士學尚不減鄒魯惟此習俗尚安餘風二
千石恬而不怪豈承流宣化意耶乃興學校省廚傳凡
過泰無名之費姑息不正之事多所裁革未始顧慮耆
舊有識者竊喜公所為咸言庶幾數年吾俗且變貪吏
醜正惡不利巳復有肺腑舊族逋責列肆累政不敢治
公裁之以法遂入訴近習且造險語飛聞于上謂公變
亂舊制蜀土且搖遽移公知河中府迄今蜀人歌思之
不巳公至蒲嘗感危疾表求便郡再知杭州遷左諫議
大夫復徙知蘇州明堂泛恩改給事中公治杭與蘇俱
有遺愛及重臨二州幼艾相攜迎拜道路吳人于虎丘
生為立祠明年表還官政朝廷崇禮耆碩閔煩事物以
小宗伯秩聽行其志力是時年耆者類不即退公在杭
州日業巳治第吳下既而得請角巾休舍搢紳高其識
平生愛客應接不倦亦既告老精力尚強佳賓至前清
談不廢所居溪館有芝草産焉一孫少孤二子皆幼至
是參侍左右咸以為隂德之報感疾既革遺言誨以力
學口占後事命弟之子之奇疏于牘背已與親友訣神
色不亂含玉之日壽七十五吳中士大夫若吏與民莫
不相與流涕朝廷公卿表其德範宜加旌賁天子惻然
命以優恤特贈尚書吏部侍郎未三品非例也公學問
道本原論議依名節其行已也直其從物也裕人之有
善不啻已出孜孜奬進須成就乃已所至以拔才薦士
為巳任或譏以太廣勉之少峻公以峻則遺物卒不易
其守歴典會府者七所至之治必先美風俗扶名教不
專于簿書聽斷而已治蜀日常召高才碩生會試府寺
親校才等勸成學者于府學之側别建西學以廣諸生
齋室訖成而公移蒲中其後轉使毁之以增廨舍既而
常山宋公尚書至府聞其事歎惜久之且欲成公意乃
即其舊趾建文翁祠祠之内圖嚴君平鄭子真司馬相
如揚子雲蜀土先賢凡九及公之像而十常山公為之
贊至公略云蔣侯挺挺天與嚴方健而文明不逢不將
迹其風德從可知耳公有高情富清藻多所綴述尤邃
于詩其間所得往往清絶善作尺牘思致簡詣時人得
之藏為名筆及退居林下神機日旺雖飲食寢處未嘗
忘詩亦天性然有文集二十卷初義興家墅濱鬲湖之
右蔣氏大宗之碑在焉公之曾王父諱幼蟾大王父諱
宏謹皆隱德弗官王父諱九臯以公貴贈尚書刑部侍
郎妣史氏追封廣陵郡尚氏宣城郡二俱太君公出史
氏娶錢氏封壽昌縣君先庚辰十二年而亾後舉以合
葬焉子三人長羣玉早卒次長生次長源皆為大理評
事女四人長適刑部郎中知制誥邵必次適都官員外
郎王景芬次早卒次適處州青田縣尉宋寬孫續任大
理寺丞通判利州初公捐館遺恩以續簽書平江軍節
度判官廳公事自言少孤育于祖乞服衰麤以報朝議
以公有子不許遂辭疾謁醫去職行服雖不如禮識者
重焉吁哉道之難行以公吏師治蜀美績弗究不登三
事其命也夫宿早依門牆稔聞閥閱兹用傳信亶無愧
辭庶使三吳吏民過堯峰者為賢公墮淚云銘曰公之
志潛于斯民平昔藴蓄曾弗大伸公之才足經當世華
皓卷藏未能殫試刀州之學有像是圖君平子雲盛德
不孤虎丘之阯有祠特起太伯季札高風孔邇嗟嗟尺
璧長掩山阿神明潛翳恫若之何震澤東漸靈巖西峙
公雖可亡德音不已
故秘書王公墓表
故秘書王君諱樞字慎之姓出魯之屬邑其先句須為
之宰後因焉漢有丞相衡晉有將軍術乃其苗裔播遷
之餘也累世占數常州之無錫以避太祖諱上之字改
稱王焉曾祖克模祖建寧俱仕南唐為偏將以驍果聞
周師圍壽春國主令君祖齎密詔至守將劉仁贍所致
命而還後積功勞卒于信州刺史考德政仕南唐為資
明庫使歸朝卒右侍禁君第四子也幼警悟有學工于
屬文體裁典蔚天性善書喜為楷法其落紙也如飛人
望之意以為草即之真美可愛十三歲侍父征南海市
舶故工部侍郎凌公策時為轉運使賞其神俊妻以愛
女凌公後典成都得任異姓為官以蔭試將作監主簿
非其好也鏁廳就本郡之舉取為首選明年中丙科守
秘書省校書郎知湖州長興縣治有風迹嚴而不殘丁
内艱去官焦毁成疾以祥符丙辰十二月十一日卒于
京師伯氏函其骨歸吳寓于惠山精舍三十九年子翔
為睦州建德令感幼藐失恃僑寓未葬赴郡謁告乞治
喪事以書來赴曰我先君將葬日月孔邇願得銘諸壙
中以謹行閥會予受詔聯知貢舉逮巳事而出則過期
弗及遂以皇祐癸巳四月十五日卜葬于無錫縣神龍
鄉義昌里大塋之次是時再世猶在淺土至是舉葬者
凡六喪繄克家之幹也秘書某人從外兄也總角時以
伯氏之命得依其舍為學君太夫人范陽盧氏山東舊
閥賢而有範閨門之内不肅而成視秘書子均同子姓
君之伯氏植器業磊落綽有風義凡所論議必依名節
吳中士大夫日游其門某以鯫生受教君子恩故彌厚
歲不我與忽然四紀二惠競爽抱志不伸伯氏嘗舉進
士以親老不遑擇禄後卒于右侍禁君之易簀纔二十
五歲貌古神秀行安志美時人咸期遠到不幸夭閼其
後同時儕類多至顯仕使君且壽未易涯耶長子曰翔
進士擢第葬之明年冢嗣以最遷秘書省著作佐郎知
河南府壽安縣得告展省咨予以前銘有闕且曰表其
墓可也追惟平昔受訓伯氏義不可辭故同其伯氏云
故右街副僧錄普印大師賜紫昕公塔銘
有宋大士賜號曰普印居景德蘭若以至和丙申四月
甲戌宴坐示滅容采若生壽七十有四臘五十有九都
城緇俗燎香膜拜者日盈其室越仲夏甲申弟子文顯
等奉其全身立塔于都門之外寳慈寺之别園也師諱
昕姓曹氏世占數于丹徒六歲出家奉金山沙彌幼仁
為師十五染法衣明年受具戒挺然節尚拔于時類未
幾臺恩以例賜紫方袍年二十餘通華嚴起信等經論
雅好易學長誦說山中晨起講經午後說易如此累年
未始有懈巳而聞五祖山戒禪師有佛知見往求印可
咨決心疑法要瞥聞空門遄解自爾按趾莫非于海印
舉足皆是于道場一錫隨緣僑止輦寺行願純備名稱
普聞王公大人傾向其風以謂挹之彌沖淵然而粹莫
不服其清遠去疵吝咸願叩繫表之益申方外之款龍
潭潯陽之勝刹也遣徒迎致求轉法輪師承請驩然業
巳決矣會兩街上首與名勝百數詣京府薦留願縻以
僧職乃署左街守闕鑒義稍遷右街副僧錄雖居大衆
之地不異寂默之境定鑑有來而則照洪鐘隨叩而斯
鳴素琴寳書蓋泊如也晩邃于易參京氏著論三篇造
至韞常曰三聖極摯本無言說淨名不二法門乃至無
有言語文字仲尼亦云予欲無言又曰天何言哉老子
西出關尹喜曰子將隱矣強為我著書于是述道德上
下二篇由此觀之默指可見然不離文字而說般若于
是有三教會同之論焉未圓寂前一月手疏履迹見託
狀其淨行緒言猶在而哲人巳萎豈非靈知逆照其來
乎追踐前言姑銘其塔云有皇庖羲思索其極觀化至
神畫而為易有師少林妙解甚深逗機諸祖印之以心
三極精微一乘圓頓孰會其宗導師普印覺門耆俊智
地妙明昔來江域留舍都城緇素欽風王公挹德定慧
參持威儀孔力毗耶示疾趺坐云亡感深兹土迹應他
方神明曷之話言巳矣塔閟全身狀攜隻履背宜春兮
下苑即逝迹兮外園噫大士兮普印寧委蜕兮兹原
文恭集卷三十九
