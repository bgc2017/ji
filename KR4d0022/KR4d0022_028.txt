文恭集卷二十八
宋胡宿撰
帖子詞
皇帝閤春帖子(案本集諸帖子各有五言體此亦宜有之殆為傳寫缺佚)
三元鳳歴當春始萬壽龍巵進御前綵勝朱旛宜此日
金枝玉葉慶新年
蒼玉新旂祀木神今朝太皥始司春農躔漸覺星辰正
壽歴長隨日月新
翦綵房中新勝出披香殿裏早春回祥雲更傍南山起
來對君王萬壽杯
苑中芳樹條風細天上黃衢杲日遲仙果定生千歲實
祥烟長護萬年枝
春官青鳥司開啓星舍蒼龍主發生甘雨惠風資帝力
杏花蒲葉勸民耕
玉殿香絲縈綵縷金盆白雪間紅花子孫千億無疆壽
盡逐東風入帝家
皇后閤春帖子
羲仲司暘谷塗山佐夏王六宫師儉德四海化躬桑
中禁千祥集東方萬象新綵幡迎喜氣寳字鏤宜春
東陸韶光先四序周南風化被羣芳資生萬物昭坤德
嘉慶千春集紫房
東風初入長春殿碧溜新融太液池社遠未當迎燕日
川晴先近浴蠶時
白綠仙雲雜紫雲長生靈氣護元君已膺虎劍司隂教
更珮金璫奏寳文
妃閤春帖子
日向隂虬永春隨綵鳳歸玉京多燕喜金殿滿光輝
宫中玉漏迎遲日天上珠躔麗次星軒頊聖圖光億載
皇英賢範奉千齡
音官始奏融風至御水初傳曉凍開寒漏催將仙臘盡
春旂飛入貴宫來
翦綵平明出藝房長生殿裏百花芳書銜燕子青春早
劒拂仙衣白日長
夫人閤春帖子
綵樹春芳滿仙蓂晝景長早花依玉砌初溜漾銀塘
浴種宜蠶事修禖盡燕祠資生迎木正蕃衍納春祺
釀酒渟神水延年飲露華八風朝聖日三境住仙家
雪晴宫樹有新梅來報東郊淑氣回春令先從天上起
年芳初向日邊開
迎氣青幡獵曉風九門佳氣鬱葱葱日華初在榑桑上
春色先歸御柳中
皇帝閤端午帖子
南極注生氣音官協夏鈞良辰五日永景福四時新
曉霽澄天宇離明敞帝閽靈符千福集神印百邪奔
剛日逢端始炎辰屬長嬴君王仁且聖慈旨卻梟羹
殿戶還颷入宫池御水凉綵舟人競渡化國日偏長
四時乘大德五日敞金扉陽晷移南陸天光盛紫微
商管微隂動良辰午正端三光扶聖壽億載奉皇歡
三殿兹辰奉御觴薰風梅雨好年光炎天更作奇峯勢
來表南山壽歴長
後宫&KR1800;鳥將雛樂上苑安榴著子新嘉節已將天合數
明離還覩日重輪
南方炎帝本乘離長育羣生在此時命縷綵花傳故事
風光天上更相宜
南方朱鳥司時令東闕蒼龍護禁扉萬壽御觴端日舉
祥風三殿繞雲旂
九霄嘉節重端辰命縷靈符粲寳文虞舜無為心自正
五絃琴上奏南薰
寳岐麥色黃雲重御苑榴花丹焰深已顯豐年資帝力
更憑佳節悦天心
皇后閤端午帖子
川館親蠶後宫房獻繭初香繒爭點畫綵縷競垂舒
楝葉迎新侯菖花發美祥憂勤宣内則嘉宴助時陽
靈艾傳芳遠仙蓂吐葉新配乾資厚德介祉集嘉辰
星火朱光熾繒絲采物華讙謠宜聖日王氣協皇家
紫禁端辰晝漏長朱陵生氣盛南方長秋此日司隂教
皇極同時納壽皇
壽觴百福融甘露寳索千祥鏤彩雲五日永逢佳令節
億年長奉睿明君
香爐角黍傳三楚丹篆靈符辟五兵更有龜臺仙藥在
河洲賢德保長生
靈苗遠採三山藥仙篆高飛六甲符此日萬神同翼衛
長秋洪算與乾俱
蕤賓干氣盛炎方坤德資生茂百昌西域葡萄初蔓衍
成周瓜瓞更綿長
楚糉雕盤九子香綵絲朱索更迎祥坤元此日扶皇極
偉兆先時協壽房
夫人閤端午帖子
五絲通遺問百草鬭輸贏神印能袪惡靈符解辟兵
天家饒物采華節有光輝明月裁歌扇輕霞翦舞衣
禁苑年光麗端辰物象華天風結桃實火德盛榴花
蓮葉抽芳際榴房結子初長年鬭百草舊俗祭三閭
廣殿回雕輦滄池漾綵舟堯心順時令不是重嬉遊
魚龍曼衍夸宫戲湘虙浮沈衒水嬉齊上聖皇千萬壽
飄然仙樂在瑤池
故事順時羞角黍舊儀乘節浴蘭湯人間凉麥欣時豫
天上薰風愛日長
續命由來宜綵縷辟邪相向佩靈符夏鈞調樂長生酒
歲歲宫中祝聖圖
宫中應節垂金縷天上迎祥捧玉巵更奏開元羽衣曲
年年長願侍瑤池
彩艾相傳禳故氣香茅競愛結靈芳炎洲正覺仙遊盛
化國偏知日景長
上梁文
醴泉觀涵清殿上梁文
兒郎偉國家出神明之後濬發靈源受天人之歸勃興
炎歴軼夏商而拓迹介河洛以造邦混并八紘傳序四
葉皇帝紹祖功宗德之烈躬神武聖文之姿大明燭于
六幽至仁孚于羣品運陶甄而範俗丕變中和偃戈革
以靖民洽臻昭泰大秩百神之祀上躐三靈之休天瑞
格思坤珍至止眷言京室粤在巽隅有龜蛇合體之精
顯水土北方之異蟠居息壤毖湧榮泉色華清以蕩邪
味甘飴而蠲疾祥聞神隩惠洽都人有悦宸心爰稽瑞
牒即其爽塏峙厥靈祠嚴香火之薰修極規模之壯麗
鬱攸弗戒豈冥數之有常建章乃營在舊文而可作集
班倕之巧匠飭荆楚之美材攷工程能庶民獻力天老
練其日策石申候其星經抗華殿以正基架修梁而結
宇雄虹晨挂采翟朝飛聳層構以凌雲成新宫于不日
道旁盛于輿馬觀者同于堵牆飫賜之豐既覃于微皂
驩謠之美敢采于游童且慶落成用陳善祝
兒郎偉抛梁東石橋觀日任施功三韓百濟歸封内方
丈蓬萊在日中
兒郎偉抛梁西青雲可上不須梯雪山葱嶺人無外宛
馬蒲桃路不迷
兒郎偉抛梁南赫赫王靈海外覃薰風養物深仁被鯷
壑無波至德涵
兒郎偉抛梁北天子威靈操斗極單于攪酒奉驩盟潢
水占風朝有德
兒郎偉抛梁上路近銀河翻碧浪陽烏戢翼過猶疑金
雀栖觚鎮相向
兒郎偉抛梁下鬱鬱祥氛徧朝野九龍于此護靈泉六
甲相將扶大厦
伏願抛梁以後帝圖益大天歴彌長區宇嘉靖歲物蕃
昌乾剛增九五之吉本支茂千億之祥惟威神之館御
佑鼎祚以無疆
集禧觀大殿上梁文
兒郎偉我國家席真祖之慶源受上穹之駿命誕膺炎
歴昭啟黃圖設都河洛之間廣朝萬㝢建號房心之次
大撫八紘威稜震于鬼方聲文燀于海裔訖惟人面之
類達于王土之濱莫不重九譯以來庭執萬珍而入貢
奉昭華之玉琯獻弱水之神香如衆星之拱北辰若百
川之赴巨海三代土疆之制悉統京師五岳神靈之祠
並居封域欽屬先真之聖尊加帝者之居爰就國陽載
嚴館御奉真游而惟永歴年祀以彌長皇帝上聖難名
至人冠古纂睿圖于三后接遐武于九皇仁厚之風誕
孚于億聖齊明之志昭達于萬神謹聖志以奉先穆淵
衷而居上欽山岳崇高之祀勤歲時朝謁之誠徐御乾
龍疑瞻睟像爰攷斯干之制載新大壯之模選文梓之
偉才即坤靈之寳勢千章工度庶民子來詔郢手而督
繩命日官而推策駕修梁之百丈引建木之千尋歡聲
沸于皇衢喜氣浮于絳闕輒采輿人之頌以廣游童之
謠
兒郎偉抛梁東三韓鼓舞樂華風扶桑海樹朝暾上方
丈仙山瑞霧通
兒郎偉抛梁西觚稜迢遞與雲齊海中渤澥還驚淺天
外崑崙更覺低
兒郎偉抛梁南萬壽山光滴嫩嵐伏波銅柱王靈遠虞
舜薰琴帝澤覃
兒郎偉抛梁北天子聲明通斗極日南朝貢識天光塞
外耕蠶知帝力
兒郎偉抛梁上日月星辰近相向雲中僊語近還聞天
上銀河明可望
兒郎偉抛梁下鬱鬱祥煙浮碧瓦柔桑蔽日徧羣方多
稼如雲平九野
伏願上梁之後邦基鞏固天業暉昌元元躋于富壽日
日擁于休祥少海重潤前星載光惟鼎祚之云遠與嶽
鎮而無疆
修蓋睦親宅吳王院神御堂上梁文
兒郎偉我國家真祖開先靈基憑厚太微正氣上稟于
列精臨代寳符早恢于王略惟天眷命奕世多神乘火
勃興紹乾闡繹祖功宗德造統葉于億年武略文昭茂
本支于百世今皇帝至仁溥博上聖登閎利澤浸于懷
生文告柔于異類極三光之均照逮九譯之所通莫不
賓從悉蒙覆冒惇叙唐堯之族展睦宗周之親大列宅
于京師廣析藩于茅瑞踰郇滕之啓胙厚魯衛之建封
時乃維城請營原廟圖奉烝嘗之薦申懷霜露之恩勉
從郡邸之章特置諸儒之議曰咨大匠往飭衆材攷北
拱之極星順方中之營室裁兹崇址詔厥清臺練日策
以維良瞻霄衢之云霽大鳴鼛鼓上架脩梁治建木之
千尋引長虹之百尺盈車載酒有肉如陵賜上林之錢
兹焉山積頒織室之錦爛爾霞鮮工徒悦使以忘勞人
士縱觀而竊歎仰天子烝烝之孝美公侯振振之風克
成壯棟之規永保緜瓜之祚式揚駿烈用紀聖猷
兒郎偉抛梁東秋霽三山氣象通近窺日觀升雲白平
瞰天池浴日紅
兒郎偉抛梁西葱雪聲文萬國齊昭華玉琯今仍獻洼
水龍媒日更嘶
兒郎偉抛梁南重譯來朝美化覃越裳獻雉昭無外江
鬱捐珠示不貪
兒郎偉抛梁北戴斗通驩懷以德偃兵武庫表王靈躋
俗華胥資帝力
兒郎偉抛梁上鬱鬱葱葱扶大壯矞雲雕靄互呈鮮合
璧連珠近相向
兒郎偉抛梁下華黍有秋盈綠野湯罦飛走洽深仁堯
壤謳歌被純嘏
伏願抛梁以後聖圖日熾宸算天長導迎善氣感育少
陽璇源逾遠玉榦彌強天休滋至地寳蕃昌惟奐焉之
粗構等巋若之靈光
文恭集卷二十八
