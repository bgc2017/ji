文恭集卷十八
宋胡宿撰
外制
張昪可兵部員外郎充天章閣待制環慶路都部
署經略安撫等使兼知慶州制
敕朕選通經術有行義之士訪對制閣參典秘圖置在
内朝之聯本惟儒者之職間咨策略分寄翰垣亦服采
于禁嚴且推恩于臨遣我收文武之用往制羌胡之衝
乃獲能臣爰敷茂典具官某有史魚之直稱壺遂之賢
稔聞忠規嘗置罔錯端心向國處鯁議而弗回正色立
朝臨至剛而不吐屬西川之闕帥惟安化之控邊言念
戎翰之良無踰書殿之舊進參持橐寵升屬車臨長列
藩表率本道噫左右薦替内外屏毗委仗則均安集攸
賴書不云乎爾身在外乃心罔不在王室寬我西顧勉
而求忠
劉沆可依前給事中充龍圖閣學士知開封府制
敕前世尹正之才難于三輔本朝都府之政刑諸四方
我得吏師寄之京劇宜峻圖書之職往裁輦轂之煩具
官某風業俊雄體識明遠早代言于掖省常賦政于藩
方文采潤色而有餘經術飾事而不惑委靈刑之審克
多中典之平反咨乃讞疑副予欽恤試公才之敏百鍊
不銷考績用之期一閏已效睠惟浩穰之地實資強濟
之能剖析煩拏推行靡密自近庭而選衆繇内閣以升
名往司獄市之繁善體教條之意使枉直有寄苛慝不
興嘉竚治功以光表則
錢明逸可依前兵部員外郎充龍圖閣學士知蔡
州制
敕京輦之政誠處劇煩犴獄之情所當審克既失防閑
之理宜從罷免之科具官某雅稱偉才早奉大對入典
明命作為訓辭擢預禁林之游委司都府之治失于馭
吏淹乃繫囚久違弊斷之期不勝楚掠之苦以至踣斃
良用哀恫而又日者庸狡之人構造詐諼之策冀望非
福震驚朕師雖已正于刑書猶未安于朝議其上尹政
且領守符仍優内閣之除兼委近藩之便尚圖敏政勿
替來忠
劉沆可龍圖閣學士給事中知永興府制
敕朕以内閣圖書之職資儒術行業充備其選全雍戎
馬之地用文武器幹倚以為重既獲敷求之志宜有臨
遣之恩姑示睠懷且旌圖任以爾具官某才具明決知
識周通自振藻于皇塗實有聲于當世作我明命著訓
暢于西臺敷厥教條勤撫綏于南夏能去山林之蘖善
得江漢之心比奉更書還參從蹕委近司之審克多中
典之平反刑讞靡留朝言惟穆會長安之闕帥方四顧
以須才僉曰汝賢協于朕意左右獻納雖志力之是圖
内外屏毗在藩朝之均重爰申茂典益進榮名用煩俊
哲之行參付德刑之計噫重兵所部雜谷攸居雖方略
素明無煩于多訓而剛柔參濟勉務于適中往服兹猷
勉成遠用
左中奉大夫權尚書吏部侍郎兼史館修撰周綰
除集英殿修撰知温州制
敕近臣勇退洊控于忱言王者閔勞俯從于雅志睠惟
耆艾宜錫恩輝具官某學術醇深行能高妙登車攬轡
徧更外服之華拖玉飛緌晩上禁塗之峻銓綜著天官
之效編摩光金匱之藏方隆尚齒之時遽有由衷之請
老成是賴申諭莫回升麗正之崇資畀永嘉之名郡以
優耆德以示殊私尚勉建于風聲即還躋于次對
右侍禁折繼祖可西染院使知福州制
敇具官某爾世蹈忠圖族雄邊部率和種落懷附朝家
嚮兹伯氏之良承濟前人之業遏磧中之外警委河上
之列城方倚拊循遽嗟殞缺覽疆臣之條奏逮部衆之
控祈謂爾武幹尤長純誠可任習知戎馬之事能識羌
夷之情宜襲舊勲式俞來請伸部符之朝奬進染翟之
使聯恩典有崇名秩其慎當善遇于吾衆務謹守于先
規
李昭述可依前刑部侍郎充龍圖閣學士秦鳳路
馬步軍副都部署兼知秦州制
敕二閣峙于内職在圖書六郡被于邊任居戎馬矧隴
西之尚武惟天水之稱雄謀諸師臣得于雋望適倚鎮
綏之略宜推臨遣之恩具官某盛德名門偉才良器該
典文而多洽資志識而周通居然敏猷應乃郡務幾廷
進直得安世慎密之風北道倚臨有翁歸文武之用塞
垣以肅年閏比更試乃秦中濱兹河外撫羌戎之雜種
制汧隴之勁兵牧人其難選衆斯屬用寬西顧之睠具
急盛秋之防兼疇制閫之勤庸益進秘圖之禁職憑賴
所寄内外則均勉從易壤之行嘉佇幹方之最其聽朕
命不忘爾勞
劉巽可主客員外郎知濟州仍賜紫制
敕某究明經義初預銓集之流通曉吏文遂膺宰旅之
選領校五曹之事慎持三省之方能寡悔尤頗精比例
寖升朝次屢易歲隂用圖風力之勞出寄符書之守仍
進握蘭之秩復班染䓞之章臨長吏民宣錄條教勉而
善政虔我渥恩
李珣可文州刺史制
敕朕考經術之文見春秋之法推親親以貴母黨因善
善而及宗支況我外親殞夫元舅痛享年之不永撫遺
札以增欷俾加惠于孤煢示敦仁于戚屬具官某柔恭
克孝通敏且材侍子舍而無違出后家而有裕早任天
闕之要誠為戚畹之良險釁所鍾哀摧在疚尋推恩之
有自在進秩以攸宜已陞右閣之華兼刺列城之重慰
其孝嗣思乃前人式究哀榮勉思法訓
趙良弼自豐州刺史除撫州刺史制
敕師賓之列素用正人牧守之任必求良吏具官某資
于忠信文之禮樂言詞詳雅器識洪通令問徽猷搢紳
推重南宫起草事著于彌綸東吳授鉞功存于制勝中
外之政終始不渝爰自休閒尤彰操尚宫垣選美俾參
調護之職方鎮藉能式委分憂之寄
劉永年可寧州刺史制
敕某夫刺史古之方伯為國爪牙任千里之尊秉一州
之率威懷所寄擢敘尤艱以爾胄緒本華才資兼茂謹
孚匪懈敏濟有聞歴内庭諸使之聯申列部鈐兵之委
載環歲序參敘宿勤特升刺部之名尚寄典土之任廩
給優厚朝渥便蕃勿忘俯傴之恭更圖臨履之效
張惟吉可果州刺史制
敕謹質者朕所倚愛澹退者人之難能況夫參珥左璫
列侍中省久居親信之任弗矜委使之勞宜舉襃章且
旌沖範具官某忠純有守謙約自持侍帷幄之起居常
勤陟恪慎樞機之周密能絶悔尤比資強敏之材屢任
劇繁之職曾驅馳之不憚在俯傴而益恭未嘗求官且
不遺力安和備于諸事恬晦簡于朕心是用申敘積勤
襃遷茂秩領劇部團兵之重增昆臺近侍之榮名數有
加寵靈特出勿替謹孚之志益昭毗倚之懷
郭元乂可忠州刺史陳拱可昌州刺史制
敕某等内統禁局參領列藩所以昭使範之華重戎翰
之寄用甄勞最式示襃遷以爾元乂材武是經智謀在
任以爾拱迪知忠果服在勇方竝高諸使之聯分委護
兵之任絶甘有素馭衆適宜代北以清嶠南且肅嘉訓
齊之輯睦逮控遏之底寧并升使竹之名參壯和門之
重就虔襃典勿替忠圖
邢王孫宗望可遙郡刺史制
敕某朕篤在展親樂聞為善用進州藩之秩且旌宗邸
之能恩出襃優義存開勸以爾本支秀發環衛參居滋
承信厚之風雅厭紛華之習慕前良之楷法試累牘之
柔毫獻狀公車留觀天帳迥臻體骨之媚深嘉芝墨之
工特升刺部之名用奬臨池之學勿忘美志更懋令猷
張中庸可開封府判官制
敇某漢制以御史監三輔不法復有按章覆問之選至
于惠文柱下皆獄法之冠也不止于彈治而已今都畿
尹政之劇獄市姦人之淵隱偽干憲屬之良吏以爾治
劇有餘審固不撓資其抑欲之利與夫照姦之明往裁
諸煩善輔于尹
劉能可御前忠佐馬步軍副都領依前合州刺史
制
敕某勾陳之衛參護宸嚴尺一之遷舉循功次以爾奮
繇行伍通知勇方頗積勤庸遂有高爵遙刺州部近拱
巖除宜升環列之名益佇樸忠之效勿忘勵節以答推
恩
譚嘉震可依舊内園使昭州刺史制
敕内司苑監遙制蕃職所以壯爪牙之選重襟喉之寄
矧幹方之惟舊且扞邊之有勞屬申委于兵鈐宜兼榮
于使竹具官某本惟將種少有驍名好慷慨以論兵加
深沈而多算洊領偏禆之任數當外禦之鋒疆堠無侵
軼之虞軍行有輯睦之整乃睠安化適控西戎尤急盛
秋之防特倚勁兵之處寵升刺部雄示專城勉踵世勲
益圖軍最
王興可陵州團練使傅永吉可開州刺史孟元可
普州刺史蔣偕可忠州刺史制
敕某等夫舉不失功則勞臣知勸賞不遺外則主恩下
究朕閱邊吏之瑣因見疆臣之名其間久踐戎行屢當
寇禦功名著而甚白爵秩鬱而未遷用振滯淹特申甄
拔以爾興資韞材武濟以樸忠以爾永吉嘗摧姦鋒名
有勇決以爾元氣質沈毅部分精明以爾偕文武自將
功名已任竝曉知疆事而達練戎韜曏賴扞城之雄比
居控塞之任種落畏伏亭障底寧今參委戎鈐復分制
藩任軍陣輯睦士伍綏懷稽用舊勞申加襃典進領團
兵之重參升刺部之名出于朕心旌爾邊最各思自效
勿替曩圖
石全彬可陵州團練使制
敕某朕寵厚武材竝建使範乃眷軍團之峻尤為戎翰
之榮方寄外虞式頒成渥以爾操修無缺幹裕有聞以
謹孚之資早服勞于官省以敏洽之用久宣力于邊關
眷雍部之控戎惟匈奴之被塞允號勁兵之處尤艱禦
衆之材資乃練更委之鈐護仍進訓齊之秩用旌臨履
之勞往服茂恩善撫吾衆
劉永世可果州刺史充本州團練使制
敕朕慎名器之分懋官賞之宜差次功能擢敘武爵既
篤先勞之勸兼圖久次之勤用遷滯留宜伸甄拔以爾
承胄緒之舊資性質之良遙分竹使之符近總琳房之
職習事經而無缺奉朝請而有虔閱官簿而則深覽需
章而乃實爰紀恪恭之節用升團練之名尚涖威神之
庭往欽使部之寵益思慎履當體殊恩
王從善可西京左藏庫使依前充果州團練使制
敕某洛師之重分置于官儀禁帑之名差優于使範用
甄往效特懋兹恩以爾勲閥緒餘近庭陟恪蹈世忠而
濟美服王務以宣勞曏者資素性之謹良委禁垣之提
警雖宿衛無狀俾出領于兵鈐而疇昔有勞用稍遷于
使局示舊勤之匪棄尚襃典之是承
余靖可左神武大將軍遙郡刺史州鈐轄差遣制
敕某陟罰之典竝體于至公甄敘之恩用圖于曩效張
敞起于亡命安國擢于徒中資以前勤抑惟往制以爾
博于古學濟以敏文自致秀科優入制等常游册府之
祕遄升辭禁之華煩使有材首公能力曏因往咎中見
謫居越在南服之荒多歴徂年之所尚分留籍巳進亞
卿朕以爾久侍近班三使絶域念勞可錄在宥弗忘擢
居環衛之嚴遙刺列城之重無以名器之小異當問才
略之何如起圖而忠往服朕命就司鈐護當體敘收
李瑋可起復雲麾將軍保州團練使制
敕朕感先慈早棄長世眷乃元舅適及外家享命弗融
遺恩宜厚具官某義方被教退讓陶風稟韶令以兼資
處紛華而匪雜曏膺選尚方俾進修屬遘親喪例推權
制用正軍團之秩兼升環衛之名式慰孝思俾參朝請
庶幾進見特示眷懷勉遵肯構之規宜亮奪哀之意
溪洞新州知州彭師政富州知州彭師晡竝可銀
酒監武知本州軍州事制
敕某等越在辰溪欽我朝化善固封守多歴歲年有嘉
成勞且敘前化崇階美秩勲等憲聯竝命詔除益圖忠
效
溪洞寧州知州彭師鴈可銀酒監武知寧州制
敕某能慕聲明善固封守附陳前比求敘上恩嘉其輸
附之誠伸以襃優之命崇階茂秩華紱命章併示寵綏
益圖欣戴
曹正可袁州司馬制
敕某爾幹局無缺第課當遷具有奏封乞從歸老聽解
算商之任為除司武之名往服優恩俾從素志
追官勒停人屯田員外郎蕭禋可萊州别駕制
敕某籍通省郎班在朝序簡書罔畏簠簋不修詐諼受
賕鞫問得狀所坐狼籍談者諠譁宜正刑書奪去官秩
與之上介猶曰寬恩
解賓王可開封府判官閻詢可開封府推官制
敕某等古者京兆比三輔為劇今之都府亦萬事所叢
必簡乃僚協相厥務以爾賓王儒者之風志行修潔臺
觀討論之職京輦煩拏之任稽諸行事巳試之效孔明
以爾詢髦士之良才本強濟緣中司薄罪之坐歴外屏
左官之遷長于治民可紀之績甚白或就甄最狀升冠
元僚或還錄敏資佐治煩局噫郵罰麗于事察獄必以
情勉思是言勿懈于位
高良夫可依前主客員外郎充開封府判官石揚
休可太常博士兼秘閣校理充開封府推官制
敕某等朕高選時望擢典京司妙簡才髦參備僚屬以
爾良夫習于為吏治有能名以爾揚休才堪決煩文甚
爾雅或嘗操外憲之柄或久預中秘之游稽慰薦而有
先試浩繁而巳效是宜參濟京劇輔佐尹賢爾其察人
冤謹吏黠慎要囚之伏念體庶獄之哀矜務竭乃心以
稱朕意
范純熙可鄧州節度推官制
敕某習知吏事領佩縣章本于惠心善撫黔細沛有餘
力能制寇偷支黨悉除鄉亭絶警州上勞迹臺舉賞科
擢亞元僚之游且旌健令之最
凌起可昭化軍節度推官制
敕某本造士之良膺字人之寄越在嶺服肅治邑封尤
旌方略之施多有寇攘之獲閱計臺之言狀覆憲部而
中科擢參賓謀申示朝賞
解賓王可開封府推官制
敕某中畿尹政之繁總司都輔先朝景德之制增至屬
僚參聽庶獄之辭分裁一府之任用釐浩劇必選幹能
以爾學力淹通性資純固預儒館討論之任更曲臺贊
相之儀用先行實之圖且膺政務之試強敏者乃其有
濟安舒者戒于後時往承上官勉修爾職
鄶唐可懷州防禦推官張式可賓州軍事推官制
敕某等往者職在詰盜資入督郵能修尉察之方善厲
追胥之力寇偷就獲墟落底寧覽嘉勤吏之能超用有
司之格擢從州簿參預賓籌往祗從事之榮勿替首公
之敏
許震可試大理評事充威武軍節度推官制
敕具官某循吏之子清白承遺緣蔭格而隨牒階詔舉
以字民所守廉平素行修整代還有應書之最次補以
入幕之僚尚寄弦歌勉續功次滿課之上則有前詔
張伯通可試大理評事充奉寧軍節度推官制
敕具官某朕用天聖詔書選舉令宰賞格條目端委詳
陳所以為官擇人廣施德于天下比聞撫字多獲善良
齎伐之來恩典奚吝爾以蔭籍階仕版以薦任佩縣章
滿秩有功在法當陟宜參入幕之畫尚寄鳴弦之治往
欽無忽汔濟有成尚佇來勤乃終後慶
李益可試大理評事充徐州觀察推官制
敕具官某任居宰字介在邊隅歲惡無聊民起為盜能
施設于方略悉擒送于根株縣部底寧臺格應賞乃睠
彭門之劇俾參幕府之籌用錄前勤尚圖來效
劉羲叟可試秘校吕夏卿可試秘校充石州軍事
雅官餘如故制
敕某等奮自髦彦名有學術羲叟早膺詔舉獻策開邊
夏卿曏自賓興以文入彀或試員于列寺或隨牒于遠
方會置局以修書俾和鉛而參職觀所舉者咸吾近臣
稔聞約史之勞加有奉祠之恪熙成均慶典領為言用
升賓幕之資對服書筵之舊姑為漸陸勉濟成編
張子庚可殿中丞依舊知縣制
敕具官某夫春秋之法先内而後外繇近以及遠爾早
籍彀中之雋適治寰内之邑持心近厚從政弗苛條上
年庸協應賞格進丞盾省之局參預朝著之聯于以風
激四方開勸勤吏此亦先京師後諸夏之義也其楙承
之哉
劉槩可試大理評事充忠武將軍節度推官知邢
州堯山縣制
敕具官某爾曏奉臺詔治兹邑氓能體勤約之風善賦
惠和之政終更無缺旌陟有條宜升幕府之游尚寄縣
同之任勉修前績姑俟後恩
前守鄜州洛川縣令宋太可試大理評事充天平
軍節度推官知潞州壺關縣事制
敕某以敏給之才推擇為令在職稱辦于法當遷列于
賓席之聯付以縣章之寄益圖善治以漸榮階
張徽可試大理評事充節度推官知䕫州奉節縣
制
敕具官某以軍從事之職任邑大夫之政秩滿官下代
還邊隅較課中銓升榮大幕尚寄弦歌之治勿忘簠簋
之修有佇來勤以須後陟
高汝士可山南西道節度推官知瀘川縣韓澤可
山南東道節度推官知廣安軍新明縣制
敕某等縣大夫之職去民最親朕用天聖詔書拔舉清
吏付以銅墨寄以弦歌似聞元元頗受其賜脱有異績
何愛陟恩爾等名在選中治成官下終更齎伐鈎校應
書稍升幕府之游重煩美錦之製勉卒前課具如賞條
郭旦可依前祕校知單州成武縣公遜迪可試祕
校知齊州歴城縣馬居方可試祕校知濮州臨濮
縣制
敕某等邑大夫之任以寄赤子之命非有臨履善最監
司薦延朕未嘗輕授銅墨爾等居尉察之職有追胥之
勞翦除盜姦肅清鄉部本郡言狀有司覆實在勤可紀
于法得遷竝試守一同臨長百里有民有社良足為政
既能屏去苛慝便當存撫細弱脱有善迹何愛存官往
正爾心使稱朕意
李舉賢可洛州曲周縣令制
敕某以法學之明縻我爵秩以吏資之習服我尉員方
略甚明寇攘多獲有司言狀賞格應遷嘉其敏才擢以
健令勉樹庇民之績且旌詰盜之能
吕用賢可磁州邯鄲縣令制
敕某勾稽名官承乏比邑撿簿書之謬絶有毫差督寇
偷之姦悉能株送鄉亭肅乂民堵妥安所部條聞厥勞
炳著宜示賞科之信俾要健令之章往服褒遷益圖員
補
成吉甫可趙州隆平縣令制
敇某中經生之科隨大選之牒守尉百里詰盜四封盡
得主名多獲支黨留司上其最狀憲部議其賞條宜升
佩于縣章用勸登于吏力就虔襃寵勉務清修
申陟可相州湯隂縣令李伾可兗州瑕丘縣令制
敕某等名居尉察職在追胥任百里之佐員詰四封之
姦盜根株多獲閥閱條聞宜旌印綬之榮擢布弦歌之
政用優力幹且信賞條務濟惠和往綏細弱
王昭可濮州臨濮縣令制
敕某曏居尉察嘗翦寇攘尋稽臺賞之條已結縣同之
綬綸函未拜苴制乃嬰適御祥琴追申前詔用復弦歌
之治益思簠簋之修
趙貺可相州永和縣令制
敕某調補都銓追胥劇邑善知姦穴之隱悉得主者之
名株送甚多邑居以肅監司言狀參覆應書宜從健令
之遷且賞詰姦之效益圖撫字無替操修
宋康濟可青州益都縣尉制
敕某本繇襃博嘗舉蹶張預禽寇偷遂有班籍厭走一
封之傳求換半通之綸俾領追胥且從志尚當善恤于
民隱務祗守于官箴
种世衡男古可鳳翔府天興縣尉制
敕某男某爾父曏以將材官吾邊部著首公砥節之效
有典戎幹方之能適倚扞城不幸早世覽觀爾奏論列
父功因命憲司攷驗實狀事雖存于端緒辭有涉于詐
諼尚念前人舊著勤績為寬法律之坐俾司簿書之稽
當體寬優勿忘甄錄
白舜元可莫州長豐縣尉制
敕某名書班籍年在東隅厭乘軺車願仕郡邑亦以餘
力庶幾學文俾除尉察之員尚謹追胥之職勿渝美志
兹懋來勤
敕賜五經及第孫師旅可鄆州須城縣尉制
敕某曏以經中美科預選便殿今以年合常格得集中
銓可以試吏服官詰姦禁盜無替而學尚慎厥初謹視
寇偷善遇黔細
敕賜毛詩及第王仲甫可光化軍乾德縣尉制
敕具官某爾曏用專門之學當中揚庭之科會失節宣
謝去唱注今疴恙良巳而名錄具存銓部以聞尉察為
擬當慎服官之始勿忘絜矩之修謹視寇偷務恤黔細
李從政可秀州嘉興縣尉制
敕某曏者自廷尉史除民曹掾銓資甫入書局遄留會
刊定之奏篇用追胥而改秩且甄恪效益守廉規
史館孔目官汪宗益可青州壽光縣尉制
敕某經署版曹留寘史觀肄勤匪怠習事寡尤質選格
而已盈稽恩比而當補外邊尉察往務勉修
尚書學究及第陳元良可永康軍司法制
敕某爾曏者經明得科齒幼未禄今緇布巳冠而舊學
尤通可以入官使之從政往司三尺之律初有半通之
綸善持丹書務遵素履
蘇澄可權蔡州支使制
敕某朕以震誕在辰賞延均渥惟吾政弼之舊來上公
車之章言爾早預親聯冀霑朝寵宜自勾稽之局權居
參畫之筵尚慎聿修無忝内舉
黃東可成州同谷縣主簿制
敕某蜀郡學者等鄒魯焉爾經藝淹通喜為諸生之誦
說士矩修飾往被大臣之薦延試秩蘭臺授經石室雖
仕版有所齒而稟禄未及賦乃今州將之重即吾書殿
之望再形論奏益堪取信就補勾稽之秩勉思教道之
方宜本先儒以正後學
孟永寧可新州新興縣主簿充翰林待詔御書院
祗候制
敕某恪奉嚴宸頗精楷法籍禁門而惟舊成寳刻而有
勞特疏一命之榮且奬六書之善益專小學往服茂恩
御前學究及第李奎可河南府澠池縣主簿制
敕某齒未及冠經已中科曏令待年今乃應格成宵雅
肄三之志服初命半通之綸無忘愛民其益修巳
曹宗壽可磁州昭德縣主簿劉復可陳州西華縣
主簿制
敕某等本縫掖之家紆使者之紱藝文略涉志局方剛
不樂乘軺之馳來求訟牒之補為除班籍聽入銓流分
勾簿書之稽尚勉箕裘之習
進納梢草空名助教制
敕某日者河流弛于故道比詔都水議塞決隄爾能輸
下揵之材(案史記下淇園之竹以為揵原本揵訛捷今改正)以助有司之費用
補州藩之佐且為邑里之榮
高永可試助教制
敕某爾嘗以藥石事于宗藩試諸方書頗知倫脊命學
庠而試秩去選籍之入流往服榮名益思謹力
在京進納斛斗楚州等第戸房旺可將仕郎守本
州助教制
敕某等金布甲令共給邊費至于入粟補吏皆漢法也
以爾本編戶之細擅居室之饒能捐我私以佐公上俾
崇鄉里之化往服朝家之恩襃勸在兹祗受無忽
成有宗可河中府司錄參軍監汀州鍾賽金銅場
制
敕某比沿銓牒經佩縣章亦既終更適從調集以州綱
之列掾莅金冶之别司往服爾勞用圖來賞
明法及第廉正臣可陜州靈寳縣主簿段林可霸
州司法參軍制
敕某等本治臯蘇之律或通鄒魯之經對升科榮各在
年妙今鈐格既及則官使自宜往勾邑簿之稽參司邊
掾之任勉思乃職勿替攸箴
張永德可衢州常山縣尉兼主簿制
敕某以籍在行人名參上介虔于秉事號為寡尤愍其
歴紀之勞寵以莅官之命往司尉察勿忘廉規
薛安期可益州司戶制
敕某隸在公府主發詔函執勤累年賞勞有典授以路
藩之掾寵兹民版之名用示優恩尚仍舊局
學士院驅使官羅整可梓州司戸參軍依舊供職
制
敕某隸屬嚴局服從煩使在事條而頗習奉頤指而有
勞來援舊規宜有初籍俾預銓流之補且從禁苑之留
新及第進士諸科李育等可幕職州縣官制
敕新及第進士李育等朕自纂御以來規恢治道右文
崇術扶進學者育材養器登備時使親加較試多所成
就烝然髦士參照内外勸導之意可謂至矣爾等竝因
詔舉相與計偕有司籍名便坐臨試既第其辭等復差
以爵秩爾其念進官之始思臨履之難善持官箴無忽
民事咸自修綜取稱吾恩
文恭集卷十八
