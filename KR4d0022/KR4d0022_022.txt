文恭集卷二十二
宋胡宿撰
内制
皇兄允弼特授依前檢校尚書右僕射充寧國軍
節度使同中書門下平章事北海郡王加食邑一
千戶實封三百戶仍賜推誠保順亮節守正翊戴
功臣制
門下稽若先生制兹大祫謂四時之常祭未極孝思約
一閏之小成誕為精享朕詳按舊禮攷卜孟冬駕言屬
車登享祖廟行朝踐之禮歌長發之章惟時親賢預我
祠祀盡肅雍之美同悽愴之懷亦既解嚴宜有襃賞用
敷渥典式告大廷具官允弼地則茂親時惟明德繫二
南之化躬兩漢之風表儀王家有嚴重之質𨗳訓宗子
得祗穆之和兼徽台司開賦王社宿邸彌謹奉朝滋恭
而自先甲肇禋申嚴始事率郇滕之諸國逮魯衛之密
親侍齋幄之深從昭鑾之近太室戾止廣樂繹如奉亞
祼之升極其恭志正赤舄之履亶無流心祖宗格思祝
嘏告止歆乃孝享賜朕祥釐膰肉是頒用先兄弟之愛
勞酒斯舉以澤公侯之勤優衍采田益疇真食仍加功
號之美竝昭名數之華國典攸宜家情允洽於戲同寅
恤祀既獲無疆之休夾輔慎徽益保有終之吉往欽厥
命永孚于休
除皇弟允初特授特進依前檢校尚書右僕射使
持節耀州諸軍事行耀州刺史兼御史大夫充感
德軍節度使耀州管内觀察處置等使加食邑七
百戶仍賜推誠保順翊戴功臣制
門下百世必祀德厚者流光三歲乃祫文繁則禮縟朕
訓四海之孝合七世之靈因時永懷備物親享祲容粲
若寳鎮在焉來九服之朝用六代之樂于時藩岳伯舅
二三弟兄助祭在兹侍祠有恪嘉饗云究慶賜遂行具
官允初體韻詳和性質淳固本賢王之後資聖源之先
遙制侯藩委高牙之重留宿京邸奉介圭之朝能慕善
猷綽有淑問自祖宗之講祀由奉常以肄儀結佩入齋
展軨從蹕清廟在望極駿奔之恭朱芾侍祠有肅雍之
美朕以皇祖右饗大嘏告兹熙事備成景福來格還衡
肆眚進律疇庸乃眷戚藩益開土宇仍進表功之號更
升躡等之階恩禮之隆固先于異姓名數之懋滋表于
展親於戲承積累之祥膺節制之重齋祠參奉靈寵洊
加益慎爾猷往服朕命
除皇弟允良特授特進依前檢校司空同中書門
下平章事使持節鄭州諸軍事行鄭州刺史華原
郡王充奉寧軍節度使鄭州管内觀察處置河隄
等使加食邑一千戶仍賜功臣制
門下朕沿康復之慶薦昭報之誠合祀乾祇大陳牲玉
先期祓乎路寢申詔約乎郊丘禮文昭明儀體簡大既
執量幣獲侑祖宗之靈復因祭膰以親兄弟之國蓋合
揚于貺施用均布于福釐矧堯之變時雍始于敦族而
周之厚民德由厥睦親式是仁恩揚兹慶號具官允良
姿質淑茂體行端莊令問夙昭善猷允履戚藩云建使
節是持按圖啟封載擇膏腴之地班槐就列兼崇台宰
之儀入侍齋祠居奉朝請有陟恪之敏得雍肅之和朕
享告成爾庸惟穆既飲斯至乃澤厥勞鄭伯列于近郊
滕侯先于異姓班兹盛策進以崇階仍增井牧之封益
寵雲臺之號竝為異數用洽至恩於戲訖是上儀布兹
大喜羣工庶尹既國典之是孚至戚密親在家情之允
洽益慎爾德以對厥休
除富弼行禮部尚書同中書門下平章事昭文館
大學士監修國史兼譯經潤文使加食邑實封功
臣散官勲封制
門下中樞治本裁教化之宜上相台光長官師之任用
緝熙于百度資燮正于三階眷乃右垣時惟哲匠委政
事而已試攷名實以相符誕揚大庭付畀魁柄具官富
弼任重道遠性正德全閎敏推于上才博洽通于衆志
撓之不濁偉量表于彌沖簡而易從盛業彰乎可大首
膺魁壘之舉歴踐禁嚴之塗蹇諤發于爾躬啟沃盈于
朕聽曏由樞省出殿藩房名聲聳于遠夷風采繫于諸
夏遂膺枚卜實契具瞻朝有偉人物無異論持重守正
參濟以和告猷納忠一本于治屬以冢卿謝政首鉉佇
能諏俊乂之大臣疇若子采冠丞疑之上席僉曰汝賢
是用升自政塗處以師尹仍進秩宗之重復兼史觀之
名衍以優封昭兹異數用旌茂諒允穆師言於戲播化
鈞而理隂陽操國柄而撫辰象惟無心故能感物惟以
虚所以受人格于太和繄我真宰往踐乃位同孚于休
除王貽永授依前檢校太師行尚書右僕射兼侍
中充景靈宫使彰德軍節度使加食邑實封改賜
功臣制
門下升庸進等蓋襃德之彝章均逸待勞乃優賢之茂
典眷言俊老久總繁機乃圖宣翼之勤俾遂偃休之請
對加尊秩改治靈宫諏以剛辰告于列位具官王貽永
志懷明劭識宇沖深逮亊及于先朝得尚榮于舊館用
絳侯賢子之譽入纘世功以征南武庫之才擢居師列
粤予紹宅之始嘉乃榦方之能召置機庭掌我兵柄周
旋一紀密勿萬微慕安世之典機本于周慎猶韓增之
領事濟以寬和乂牧政而修明總武經而練逹納忠匪
懈宣力罔遺遂兼台階仍冠樞席常益附蟬之飾尋還
浴鳳之聯抑乃榮章俞其謙請式是耆良之望深于眷
倚之懷比閱封章聯辭機劇敘晦明之嬰恙因夙夜之
肆勤閔兹高年累以煩事聽還温省之務特寵殊庭之
名益升右揆之崇復兼常伯之重進襃功之美號拓衍
食之優封有嘉舊勲益昭異數於戲臣鄰之際貴保于
初終進退之間思全于休美勉綏遐福尚佇敏謀
除張堯佐特授光禄大夫依前檢校太保宣徽南
院使淮康軍節度使加食邑實封制
門下祇修郊報肅奉廟昭告虔前人祼鬱香之酒大旅
上帝颺槱燎之煙餟食洽于羣神助祭來于四海神人
感悦福嘏昭通樂與臣鄰均兹休祜睠惟近職時乃内
徽亟酬從蹕之勞參錄陪祠之劭用頒慶賜式示寵優
具官張堯佐履尚淑均器懷詳敏早會右文之治夙馳
居業之稱發策俊廷膺斂才之高選振纓公路達從政
之大方寖服近嚴稔更内外委典京之尹任峻司會之
使名總治要煩滋見計籌之善參圖勤濟進聯徽鉞之
崇有若孟津亶為巨屏陪我京室控于河橋用繄帥節
之行出委戎翰之近憑熊成治卓馬來庭通文石之内
朝進班邇列陪甘泉之法從預相縟儀志力允嘉事為
咸濟逮端門之還軫稽大寢之策勳崇以階聯拓兹井
賦允為異數用示澤勞於戲郊為國之上儀有繄敷贊
賞乃朝之茂典敢廢舊常往服襃嘉勉思欽慎
除曹佾特授依前檢校尚書左僕射充保靜軍節
度使加食邑制
門下朕曏嬰機務稍煩神明遂滌慮于大庭乃味道于
虚室吉祥來復剛健無虧開懌羣臣慰安億姓蓋二儀
之相沖子乃三后之翼曾孫惠我壽康繄兹保佑乃嚴
祕寢合祀大神以對越于天休用敷錫于朝慶藩岳以
職而來貢臣工執亊而有嚴自齋濯以潔誠逮瘞燔而
訖事禮容亹穆氣象晏温驗休證之著然宜祥釐之錫
爾眷言侯度用舉寵章具官曹佾識局夷通志懷敏劭
夙稟德門之慶蔚為戚畹之華入義府以敦詩時惟良
帥登太常而紀績世著大功無亞夫貴倨之風有隂興
謙退之行居則以列侯而就第善不近名出則以良翰
而守藩達于從政近易東秦之節俾臨舊許之邦撫是
寰封陪兹京室命書甫降祀典告成蓋圖守屏之勤參
錄充庭之上衍封爾宇加惠于朝進以茂勳疇其真賞
孚乃王庭之號用為侯服之光於戲賞以勸其功祀以
報其貺惟前人之烈已頒誓于河山惟後昆之賢復纘
戎于茅瑞往服慶賜勉思忠規
除張茂實特授依前檢校工部尚書充寧遠軍節
度使勳封食邑制
門下朕曏以日中聽政夜分觀書雖禹湯求理之心未
嘗敢怠而黃老養性之術頗有所虧賴穹厚之惠康蒙
宗社之敷佑善氣來復吉履以強恭即路朝述修祀事
以虔大報用答元祺藩岳底貢而畢臻神祇呈貺而胥
穆薦享之夕儀物粲然丹燎告升休景彌燭策勲有典
頒胙著文眷言戎翰之臣用孚庭號之慶具官張茂實
誠節果壯志度深沈濟美本于勲良好謀通于奇正習
安邊之將略善于拊循佐絶域之使才得其要領以忠
謹之操入衛于巖廬以武毅之風出分于制轂牙旗云
建師律有嚴十國為連析普寧之奥壤萬夫觀政殿上
黨之強藩封守以安方貢惟謹遹成熙事均賦祥釐參
澤内外之勞昭示幅員之慶時惟良帥崇以勲名仍開
衍食之封益示陪敦之寵兹為異數式顯茂功於戲邦
國用光天人助順康哉之慶豈獨在予霈然之恩庶均
維屏往服兹寵益慎爾猷
除李昭亮依前檢校太傅同中書門下平章事充
景靈宫使昭德軍節度使制
門下總戎參鼎兼名器以為榮易地建牙處形勝而斯
重矧惟師弼之舊久莅幹垣之煩閔是服勞嘉兹請覲
俾升藩于制閫命司職于殊庭參懋勤康抑惟彝典用
頒明制固允師言具官李昭亮器略深明誠懷沖厚稟
山西之勝氣通圯上之祕韜粤自大門載忠規于奕世
眷言爾考著勲力于先朝稱辛蘇之將家為摯任之后
族克生哲嗣聿濟美猷亦嘗榦不庭之方有禦侮之力
入居宿衛提利兵而誰何出護將屯領中軍之節制曏
釐符籥之任就升衮鉞之崇逮滿北門之更復委中山
之鎮苛慝不作拊循有方久去闕庭頻移星歲宜入奉
于朝請特申霈于寵靈換上黨之節旄分壺關之茅土
益增真食彌衍采田俾司典密之都仍踵太清之職體
貌惟舊恩禮攸宜於戲真祖在天實右慶靈之祚瓌宫
置使必先台宰之臣嚴奉在兹往欽無忽
除曾公亮檢校太尉充樞密使制
門下經遠慮微必慎制兵之術折衝消難亦資畫策之
臣是憲樞躔聿崇使號蓋政謨之攸寄匪耆哲而莫居
適得其人誕敷厥命具官曾公亮風業碩茂志慮深純
學多貫于前言性頗修于中道有方重之德可以柅躁
而鎮浮有明達之才可以造機而成務嘗講勸于左右
亦召置于禁嚴敷我訓言代予明命間請臨于寰輔遄
擢置于京師咸有治功遂聞政本通明練于百物參和
穆于羣言貳公之司久陪于論道内密之任宜正于筦
樞仍加傳道之名更益陪敦之數崇階馭貴真食衍封
竝示寵章式旌殊禮於戲典機之任莫慎乎微擊柝之
言蓋取諸豫勿謂承平之久益思備禦之深祇服斯言
往踐乃位
除田況特授檢校太傅充樞密使進封開國公加
食邑實封制
門下本兵近司參置于使號經武大柄允屬于材賢日
圖宣哲之良用舉正名之典定自朕志揚于王庭具官
田況誠志純深茂才沖劭寬栗發乎謨德博洽本乎多
文策從三道之科置諸四禁之地得王臣匪躬之節有
國士無雙之風參賴敏猷數當大任保塞蕩平之略鎮
蜀撫循之勞明智不疑淵謀善斷間亦委之大計試以
周才迎盤錯以皆虚彌彰利器汰精剛而不耗自表良
金擢典内樞之繁稔聞前箸之畫一乃心而匪懈研諸
慮以惟微見于忠精亶有成績參圖俊德升正機庭仍
傅上公益疇多賦崇階是陟異數在兹於戲樽俎之謀
遙制于戎落樞機之地上法于斗宫勉慎乃思以輔予
治
賜梁適特授依前行尚書禮部侍郎知鄭州仍改
賜功臣制
門下褫機政之煩均屏翰之逸左右修輔蓋陟恪之久
勞内外肆勤在眷毗之一體爰正庭號用告朝倫具官
梁適局致夷通性業開爽入我英彀之選參于橐從之
華召自複門侍于邇閣預贊書于明命備進讀于丘墳
嘉謨納于論思敏用彰于強濟曏圖制閫之效擢貳本
兵之司職典樞機地親帷幄亟參聞于政道遄敷燮于
辰階出入五年周旋二府苛慝比作變異重仍嘖有煩
言達于予聽曾淑聲之莫建在清議之弗平屢上封章
求還印綬朕思全進退之禮務崇始卒之恩參錄舊勤
尚仍前秩以春官亞旅之重莅黃圖右壤之雄臨長鄭
人頒錄漢詔於戲台宰之職任國之綱維寰輔之邦陪
京之襟帶往服兹命尚體至恩
文恭集卷二十二
