文恭集卷十四
宋胡宿撰
外制
王珪可太常丞制
敕具官某策府入遊所養器用之識計局參領所以
試才敏之能績效既聞朝賞宜懋以爾出文儒之舊用
才辭之優奮取甲科服在書殿粹和以應于物沈默不
流其心紬繹典文多證正之益牢籠征算著鉤校之勤
財府無朘民之譏天官按攷課之法應書當陟用例稍
遷丞諸樂卿贊我邦禮姑率舊職無廢前勞尚當勉之
識其遠者
陳湜可太常丞制
敕某選從茂士初有美名進服朝聮分倅州治自罹廷
尉之法解去奉常之官屬吾名臣越在憂服以葭莩之
聯戚從草土而控誠且云暗昧之愆兼陳隕穫之狀爲
乞養親之祿重違舊德之言特出常均俾還故秩當念
推恩之異勉思復缺之難
王异可太常丞制
敇某早躋俊等寖服朝聮長治劇邑之煩介居左蜀之
險節廉既著政敏亦修條上計文覆視官簿勞最甚白
褒陟信宜擢丞禮樂之司尚委弦歌之宰益思自效勉
續來勤
董某可光祿寺丞制
敇某拾青以經製錦于邑嘗學弊獄能傅爰書因干試
于有司俾決平于讞法處文無害麗辭有條廷尉以聞
膳丞為陟抑存前比勿替平反
王泌可光祿寺丞制
敕某登造秀之目補察訪之員莅吾寰畿介在西北密
邇萑苻之黨竊弄潢池之兵能擒諸偷以清闔境都府
言狀有司覆實宜寵京司之陟入丞屯衛之聯益圖來
勤用濟前美
陳安石可光祿寺丞制
敕某朕稽合年最褒叙吏勤勞弗外遺恩亦下究以爾
策俊造之目班宰字之條撫介山之舊封因陶唐之厚
俗嗚弦所化蹊田自默治有能迹驛上計文擢預内卿
之丞尚仍大邑之舊益思自效彌勉來勤
李擇可衛尉寺丞制
敕某仕以經藝敏有材資往字一同之氓善詰四封之
盗施以方略得其主名就巢穴以悉擒致疆亭之增肅
覧嘉勤績伸用賞條俾丞宿衞之司具寵追胥之效服
茲旌陟益在慎修
馮安之可衞尉寺丞制
敕某曏從勾簿委以算車校歲課而甚贏應賞條而當
陟計司言狀衞府進丞尚敦廉飭之規取稱褒遷之命
會班可衞尉寺丞制
敕某朕惟人材之難必儲備于無事而待用于歲時使
所用出于所養然則才者豈其所自為哉嘉汝好學文
而能静匠事之屬以試汝能益勵素守朕將觀焉
李式可衞尉寺丞制
敕某習廷尉之律優而入官典亰府之獄敏于為吏局
無留事人用不冤尹以狀聞秩且歲滿臺有賞格府援
舊規遷任法卿之丞尚寄決曹之劇益思營職勿廢前
勞
劉景可衞尉寺丞制
敕某藉名門之資有幹局之用中銓調集經勾簿書外
臺薦延倚辦征算頗聞精力之敏且嘉課最之饒主計
條聞大選覆上宜申朝賞之信俾丞門尉之嚴往服漸
階勿隳前操
陳仲通燕仲舉竝可衛尉寺丞制
敕某等竝膺門第之育參列廷尉之平簠簋交修弦歌
出宰奉法自守舉最當遷有司以聞褒典惟舊宜即本
寺進丞列卿尚敦撫字之力益圖愛利之政
王詔可衞尉寺丞商令聞可大理寺丞制
敕某等學優而仕服官勤勞㦯登佐于賓筵或近綏于
邑政而幹蠱咸力廉飭有聞章薦嗣升銓格斯應擢丞
衞府參讞理官率示寵遷懋于祇恪
周宗閔可衞尉寺丞王正臣可光祿寺丞寇誦可
大理寺丞制
敕某等憑世胄之資承夙訓之益中參亰局外服官聮
政以敏聞課亦羡著□勞自白最狀頗眀光祿號内卿
衞尉掌門禁大理平疑法諸丞皆屬官就服茂恩無廢
甘節
毛維藩可大理寺丞制
敕某早階科選兼敏吏資曏從尉察之司舉臨筦𣙜之
局置無遺力沛有羡緡迨滿歲而終更及有司之鉤覆
審如功令宜信賞條擢任法卿之丞參司刑讞之典往
祇朝渥彌服官箴
趙謹可大理寺丞制
敕某學通法家仕至郡掾曹事能舉履道益修監司之
官保任獻狀終更之課鉤校應書擢居讞丞往傅平典
益思潔慎庸對褒嘉
蘇有可大理寺丞制
敕某治經預選習吏有勞掾于都輦之煩通乃刑名之
學傅文無害援比當遷閱府奏之條陳擢理官之丞屬
尚委侀成之寄益留眀慎之思
鄭宗勵可大理寺丞制
敕某朕用天聖詔書拔舉令宰爾自尉察之任被監司
之薦歷典二邑訖無逋事大率可紀小如致疑選部以
聞便廷以對合舉將前後之數除法卿丞屬之員勿替
官箴往虔朕命
李士昌可大理寺丞制
敕某朕慎銅墨之寄惜才錦之傷特用詔書選拔令宰
爾以資名應吾舉力局幹厥官治不煩苛居有愛利因
加褒寵勿替厥心
王尹可大理寺丞制
敕某習通城旦之書資入州綱之目外釐煩局實賞牢
盆力營近盬之饒歲溢熬波之數終更結課遷陟應條
用除棘路之丞往治竹刑之讞足伸家學益慎官箴
張太初可大理寺丞制
敕某辭中俊科才號能吏早隨選補之牒嘗署尉察之
員近在東畿居當孔道剽輕聚類椎埋作姦主名起居
莫不究悉根株窟穴盡得剪擒亰府以言臺格應賞特
丞刑讞之屬且旌方略之眀勉服漸階益圖敏用
丁諷可大理寺丞制
敕某爾以膚敏之資被教忠之善曏從卿屬入寘書筵
能服校讎之勞亟聞精審之最來援攷法參叙宿勤俾
丞治讞之司尚仍刊籍之舊益崇門業往服朝榮
史宏可大理寺丞制
敕某緒承簮紳敏有局致曏升衞府列在亰司具繄游
刃之能俾幹摘山之利宣勤匪懈底績有成通驛奏以
自陳按臺規而當陟遷丞讞寺進屬法卿就服朝恩勿
遺公力
謝景祕可大理寺丞制
敕某夫舉最當遷增秩留治西京良宰之故事也以爾
烏衣舊族名臣之子志行修潔才章典蔚登科在甲治
邑於東風政修眀績伐來上參用有司之覆稍進理官
之丞尚懋來勤圖濟光美
劉雝可大理寺丞制
敕某以學力之精階于進宦以吏資之習服在賓從亦
用已知薦臨利局往幹牢盆之入頗增近盬之饒滿課
代還攸司覈實擢預法卿之屬往操刑讞之平惟服漸
階勿更初節
趙丙可大理寺丞制
敕某承列掾之乏居被邊之衝随遠檄以忘勤奉更晝
而無缺多有舉將參質攸司悉中保任之科宜膺擢敘
之典丞于列寺佐乃法卿往服褒遷之恩勿渝正素之
節
李孝孫可大理寺丞制
敕某早繇俊䓁參列京司倅邊壘之支軍控林胡之絶
塞馳郡郵而上計覆官簿以應書稍進讞丞通為法屬
益懋終更之課勉思臨履之方
雷簡夫可大理寺丞制
敕某出於名閥資有敏材領護渠防習知水事通谷口
之𣲖溉關内之田省彊堤捍固之煩獲泉源灌浸之利
使者言狀有司質成勞實可嘉秩久未進特賞理官之
屬尚繄行水之勤用振滯淹亦旌強濟
魏耆可大理寺丞制
敕某宰字嶠南發摘境内敏有方略勇于追胥多錄赭
裾之姦大絶鳴枹之警亶無遺力休有厥勞本郡以為
言攸司曰當賞丞諸列寺佐我法卿尚勉來勤往祇顯
拔
楚泰可大埋寺丞依舊直講制
敕某朕選通經義誦說有法者勸教胄子爾本學力自
致俊等曏因祭酒之薦置在詳講之員通叙外勞亦已
久次雖中坐細故而見稱大臣參閱薦章足騐素行姑
寵法卿之屬仍敷學省之經尚圖後行毌倦惠訓
楊南仲可大理寺丞知國子監書學兼篆石經制
敕某朕以首善在學至教本經將遠塞于異端宜圖刻
于方礎敷求毫法緒正典文爾曏被薦延入預刊正見
稱篆籕之學頗整字書之訛亦既肆勤宜有開勸進丞
大理之屬關知小學之司勿替爾勞往虔茲渥
張初平可大理寺丞充堂後官制
敕某法學本精吏資兼敏曏委銅章之任尤著壺飱之
清屬宰士之缺員繇銓流而應選按文參試事條多通
擢為廷尉之丞寘于相府之掾勉思勤篤往服寵榮
馬中民可大理寺丞充堂後官制
敕某法學稔通廉規尤飭早從銓集嘗預賓籌會旅士
之缺員試案文而習職擢升卿寺祇局常塗往服茂恩
益思慎履
盧待舉郭宏竝可大理寺丞制
敕某等治后蒼之禮習蘇公之律進服官政更試吏資
或以郡督郵之名典幹局事或用邑大夫之舉班錄縣
條上治目而應書稽賞文而中法對升刑屬胥列亰司
往服茲榮勿更而守
張誾王熙竝可大理寺丞制
敕某等朝家以鹽茗二策籠山海之用置賞格以差殿
最舉能吏以謹出納爾等竝以辭科之選兼吏幹之敏
更試大幕薦領煩局終更來上羡饒居多有司以聞應
書當陟竝丞卿讞胥列京司往慎爾修以服茲寵
尹立李惟永竝可大理寺丞制
敕某等或治法家之書或階門胄之蔭能謹風訓善畏
簡書以至任紀綱于州曹賦弦歌于縣寺職皆修舉政
不煩苛監司章言銓審條白胥應攷功之歲竝遷治讞
之丞當虔吾恩彌慎爾往
費子卿李孚佑竝可大理寺丞制
敕某等朕計大選之最拔羣吏之能才既畢甄吏則胥
勸以爾等或修辭中俊級㦯治經有師法解經賦祿沿
牒服官竝在諸侯之筵對書從事之檄薦延累牘遷陟
應條擢居列寺之聯悉偹法卿之屬益懷謹畏往服褒
嘉
束莊王荀龍竝可大理丞制
敕某等本用經通悉中科等逮奉官使稔聞節廉資名
且深慰薦亦衆因終更而赴集稽選舉而應書領出納
于要藩善經營于劇事自陳勞最參覆計文課吏之法
當遷理官之屬為重近于通籍服在攸箴
陳禹臣李輔竝可大理寺丞制
敕某等㦯精法家之學㦯藉門胄之資入補吏員胥奉
銓集尉于北部著發姦摘伏之能宰我寰封有撫弱字
孤之惠公車交薦京府條聞居多名臣是其舉將足觀
率履宜沛陟恩丞于法卿平乃疑讞尚服榮塗之漸勿
忘素節之修
姚偘楊文仲竝可大理寺丞制
敕某等周制計治而賞漢法舉最以遷所以勗官成而
勸吏力也以爾偘治容臺之禮中選眀經以爾文仲出
奕墅之甥得任官次施字人之縣譜典犇命之軍書力
致稔聞章薦交集稽合銓程之格擢居刑讞之丞咸勉
爾修以對吾寵
閻諤劉偃竝可大理寺丞制
敕某䓁國家務勸治功思究吏迹取信于保任之法視
成于銓審之司申陟乃勞叙進其秩爾䓁本階蔭格亦
起法科交蓄敏資參承幕職逮終更而齎伐咸被薦而
應書與對便廷聮丞列寺往祗茂渥勿替清修
陳仲舒周昺竝可大理寺丞制
敕某等行已則修習吏而敏曏典别京之獄亦班劇縣
之條訊刺得情撫綏有惠閱需章之交薦質攷格以竝
優宜丞詳讞之司更委平反之任益圖來裕彌勗攸箴
劉汝言楊自周竝可大理寺丞制
敕某等朕聞設張薦格擢叙吏勤勞弗外遺恩亦下究
以爾等久從選部之集參承幕府之籌介特無瑕幹固
有力交章保任結課終更質諸有司審若衆奏擢預法
卿之屬往服王官之箴益慎爾修勿忘茲寵
徐高丁為寳韓昌竝可大理寺丞制
敕某等㦯治博士之經㦯通法家之學早階科選久服
仕塗絜矩自將履官無缺睠言按察之吏竝陳保任之
章參服中銓胥應陟典宜進列卿之屬往居治讞之聮
祗服茂恩益圖敏政
吳彦先劉易簡張庚竝可大理寺丞制
敕某等或進繇俊䓁關掌邸閣或任經宰理歴試按文
或積有資名濟以風力參軍從事之畫居邑大夫之員
悉奉更書來集大選閱交章之慰薦視齎伐之著眀咸
契陟科參丞法屬階榮塗而伊始堅素操而勿渝
孫傑可大理寺丞馬中庸可衞尉寺丞制
敕某等㦯以經拾青㦯緣蔭随牒臨長邑室參列版曹
字氓有聞領局且幹監司薦其善狀終更集于選部鉤
校弗謬旌陟乃宜理官置丞衞府有屬竝寵京司之列
勿忘士矩之修
孫薰可大理寺丞單鼎可太常寺太祝制
敕某等奮繇蔭格服在京聮臨宰右蜀之民典幹别都
之帑越從官次列上年勤適敦泛勸之方爰用稍遷之
法讞丞進秩祝史陞名尚服箴言交修節素
杜諮可大理寺丞張文告可著作佐郎制
敕某等㦯積資至幕㦯被舉治縣參畫有補撫字弗苛
監司薦聞銓覆應狀祕丘領著讞寺為丞尚勉來課之
修以對陟恩之茂
綦愿劉濟竝可大理寺丞韓標可著作佐郎制
敕某等㦯力文升科㦯治經署第習知為吏之敏舉遵
行已之方幕有婉籌邑無逋事薦書交于公府滿課集
于銓臺擢佐修書之筵進丞治讞之署益思勉勵用對
褒遷
朱逵楊若冲竝可大理寺丞張安國可衞尉寺丞
制
敕某等夫薦任之開所以拔能吏攷法之舉所以勸庶
工以爾䓁㦯治曲臺之經㦯藉舊門之蔭預籌幕府獲
佩縣章亦參法律之曹竝宣郡邑之力交章以薦終課
而還質諸有司應乃褒典用為刑讞之屬寵以宿衞之
丞胥曰異恩彌飭廉矩
全余白祖彧李秉竝可大理寺丞周復張熙竝可
著作佐郎制
敕某等朕欲選清能拔寒素故保任之法專施監司而
課覈之方一歸銓審參覆不謬褒陟乃行以爾㦯奮由
才章㦯進以經藝預籌大幕領治一同亦從尉察之司
往釐筦𣙜之局竝委束修之士宜敷渥茂之恩領著史
筵進丞法屬悉近朝閨之陟益宣公路之勤
李真卿可太常博士制
敕某夫賞以叙官治勸吏力有若名秩之美而得才彦
之良乃允至公不為妄施以爾少厲風迹參服文雅班
我外著丞于祕丘出算商車入奏計簿校府緡而增益
質臺格以應遷宜擢乃官且申吾信矧惟相蕝之地差
近握蘭之資尚當勉之務識遠者
章峴可太常博士制
敕博士典相儀禮贊導乘輿今雖置員溢于舊制猶曰
美秩屬之清流以爾某聮郇國之華有閩士之望世用
儒雅顯政以風迹聞會奉更書還奏成伐參質不謬序
遷有典資淹中之學講野外之蕝往祇褒寵勿替厥修
李復奎可太常博士制
敕某朕以監牧之繁沿使職之建將協濟于厥務亦參
簡于乃僚屬當滿課之成宜叙懋官之陟以爾奮由名
閥綽負敏才更倅州藩頗厲風迹逮預王閑之掌時聞
馬政之修校齎伐而弗誣進容臺而惟允勿懈于素尚
勉乃求
李師中李建中竝可太常博士制
敕某等太常典禮樂博士通古今必得美材以相儀蕝
雖員品至隘而資望益清儒者所居朝選為貴以爾師
中性無外飾器有遠用以爾建中學力強敏吏資肅給
竝策俊髦之第咸稱風矩之修㦯典校禁中之書按行
寰内之邑㦯董司漕引之舸兼握宰字之條參叙成功
交中攷法率從盾省聮陟容臺尚當勉之以對我稍遷
之典
丁宗臣可太常博士丁寳臣可太常丞制
敕某等國家試功之典參任以職攷課之法質成于閏
用甄美效亦存至勸以爾宗臣吏資強敏器質莊重以
爾寳臣文典而蔚才敏且精是惟天倫竝入吾彀所試
有迹厥修弗愆㦯鳴弦以字人㦯剖符而守境竝時上
計據法得遷入丞樂卿進掌儀蕝悉號朝閨之美足為
家閥之榮就服寵褒益思勉勵
張師中可太常博士游奎可祕書丞陳知德可大
理評事制
敕朕用閠成之比計吏治之修雖官有大小之差而法
無内外之異所以均朝賞壹臺制也以爾師中材質粹
美風業修舉以爾奎南土之秀以爾知德舊門之良稔
服朝聮升預京局中幹事職外握縣條來上勤庸參應
褒典西京重于博士江左美于王官至于詳讞之聮竝
為進陟之美欽祗無忽褒勸在茲
郭祐侯瑾竝可太常博士陳儼可國子博士侯訢
可殿中丞制
敕某等夫一閏之法天氣小備施于人事故可以較官
成懋臺賞以爾等拱治朝之次有著在廷宣外服之勞
弗懈于位竭一官之智效上三最而歲優胥中陟科差
進榮秩寵以博通之士丞諸盾尚之聮就服褒華益思
清約
張絳可太常博士商體仁可殿中丞臧師顔黃仲
英竝可國子博士制
敕某等昔堯以職而試臣漢用法而課吏咸責實以觀
效亦累優而取陟以爾等士矩尤飭吏文滋習謹政修
之賦則嚴而不苛事裁局之繁則敏而能力績成所治
章下有司較閥閱而信然稽功能而審若差進容臺之
秩參服上庠之聮乃及盾尚之丞并通表著之籍往踐
厥職彌懋爾勤
單煦可太常博士焦盛王傅張允竝可國子博士
馬直方王延慶眀穆歐陽炳張仲宣竝可太子中
舍人制
敕某等㦯修辭干祿㦯治經服官亦籍舊門之資早承
食德之美擢升門序列置京司參服吏勞協宣公力條
陳滿課鉤校陟書亶有積勤訖無逋事稍遷禮閣叙進
經庠乃暨奉儲之僚竝預班朝之籍咸思砥節用副遷
恩
寘毌沆可太常博士閭丘孝終張士眀江正倫竝
可太子中舍人制(案寘毋複姓不經見寘字似誤據制詞以盾局對容臺又似閭)
(丘孝終下有脫文)
敕某等㦯拔自王國之髦㦯通乃師門之學亦緣蔭格
參服廉規臨政有聞處躬無缺竝上閏成之法咸稱吏
治之良覆案信然褒陞允若容臺相儀典之重盾局掌
名物之煩東禁奉儲外廷有位尚屬首公之敏用虔進
秩之榮
武康可太常博士裴耕馬先張應符申屠會竝可
殿中丞史珍薛端竝可守太子中舍人李巽可大
理評事制
敕某等朕日者右饗合宮咸澤庶位竝甄一等之秩用
洽三神之和爾等類偕典恩差進茂級而滿課巳上攷
格當遷吏勞不可以外遺王澤當令于下究竝申後寵
匪隔前恩往承朝綍之華勿替王官之守
潘夙可國子博士制
敕某蚤班朝次曏守嶠南蔚有敏才條郡邑之治沛然
精力籠山澤之宜銅冶以興泉府攸頼會奉終更之計
有嘉實至之勞擢任儒林之官參司胄子之教益圖志
用往服品儀
武宗元可國子博士制
敕某爾藉外婣之資預中朝之籍假以别乘倅于方州
自掛刑章黜臨利局因今課之云集援攷法以自言進
之成均任以博士宜思既往之謬當服非常之恩尚勵
來勤庶幾補過
許恢李田尹偕竝可國子博士制
敇某等夫賞者國之砥石而官之利器先王所以嘉善磨
鈍績用是生法曰攷功謂此物也以爾等清修著聞強
濟有力㦯舊德是食㦯治經甚究參施吏敏胥服朝聮
竝修官下之勤交中閏成之典進遷學省充預教官在
儀品以至高尚箴規之相勉
何夢昇可國子博士李匄可殿中丞制
敕某等進以經術守在廉隅敏有吏資善索民隠參領
軍和之壘分乘州倅之車悉上最文交中褒典用進經
庠之秩亦遷盾省之丞有嘉治優無忘節素
牛拱辰可國子博士吳穆周諧陳舍竝可太子中
舍人制
敕某等竝逹于從政恪在首公馴致法丞參服盾署㦯
以弦歌之最著厥縣同㦯以征算之饒淹于局次有司
獻狀主計為言年庸有成臺格應賞經庠峻于儀品儲
寀籍于班聮竝為茂恩益樹勤績
李元方可國子博士范衮郝大同竝可守殿中丞
呂惟和崔象眀竝可殿中丞黃延慶可右贊善大
夫制
敕某等籍通王官名任宰士于規随而尤暁亦幹固之
兼資允屬三宮之文追復九房之祀推行制度省閱繁
文亦繄敏用之眀不爽先庚之素勤庸屡試泛等宜優
入典經庠進丞盾省逮儲坊之僚屬皆朝序之聮華往
服褒遷益思恭慎
劉淵可試國子四門助教制
敕某執方技之學游貴要之門且有薦言乞從補授宜
試員于庠序俾脱迹于閭閻匪預銓流尚祗朝渥
樂永可試國子四門助教制
敕某挾醫砭之術精齊和之宜事吾大臣越在行府章
言謹幹之狀參敘勤久之勞就除學員尚執方技且從
舊德之請勿廢曏時之勤
劉可久可試國子四門助教制
敕某早挾方書嘗游戚畹在舊勤而可紀屬遺札之為
言用優經省之名匪預銓流之集往虔次補益在勤修
曹博文可特授太常寺太祝制
敕某姻連椒塗族漸河潤早試理官之屬尚拘選籍之
名誕節推恩後宮著令且有祈恩之請特從升秩之遷
遂列京司往祗祝史
孫琪可太常寺太祝制
敕某早沿蔭格嘗補匠員遄遘親喪謝去官次尋外除
從吉之始在季秋宗祀之前來援慶條且有比例宜遷
榮于祝史尚助志于政經
姚預可太常寺太祝制(案太祝下當有脫文制詞内有某等爾等字樣非一)
(人可知又有對升儲寀語非太祝可知)
敕某等惟庶工之陟用三朞之成弗遺外勞略存大勸
爾等竝通習吏治底愼官箴宣風力而有聞飾士矩而
無缺縣條修舉局課衍盈灼有計文合于賞格對升儲
寀之秩差進祝史之聯參服褒嘉交思勉勵
聶平仲可太常寺太祝制
敕某詞臣之後年妙志美食于舊德綽有敏資曏用正
朋之名出從外局之試安和備于諸事出納謹于有司
齎伐應書賞勞申信稍遷祝史之秩且旌門子之良勿
頽家聲當志于學
魏纁可太常寺太祝制
敕某早資蔭格遄正匠員掌庾大江之潯奏課高閣之
下質官成而旣效攷歲比以當遷用升祝史之名稍進
京司之秩勉思謹節用對陟恩
裴士傑可太常寺太祝制
敕某勾匠屬之稽當庾氏之掌能精出納之吝頗聞臨
履之修臺敘三期之勤朝奬一官之效稍遷祝筴往服
明綸
陳京可太常寺太祝制
敕某佐選外之邑在勾稽之員奉檄外臺採山北境歲
有羡數材以敏聞質之有司應于著格在勤可紀雖遠
弗遺擢預京司往尸祝策尚承舊貫勉續前勞
吳瑛方蘋竝可太常寺太祝制
敕某等承舊門之資預大臣之薦參試事任善持箴規
不蹈悔尤且正閥閱已實有司之覆宜從祝史之遷泛
錄小勤勉圖永譽
張慶隨可中書主事孟可道可中書守闕主事盧
克用可中書錄事制
敕某等敏有吏資服在公府練事經而克暢親几案以
為勤行檢竝修功次可紀或稍遷于右局或少待于缺
員竝為進陟之恩益務恪恭之守
陳叔度可大理評事制
敕某天水扼羌胡之衝据汧隴之勝盛秋在戍重兵留
屯爾鄉承賓籌參委邊糴能宣力政以集糧道穀旣有
備羌不敢動計臺舉最帥府言狀參覆不謬襃進是宜
升屬列卿平亭疑法(平亭原本訛作平停今據漢書張湯傳改正)往祗恩陟
勿廢節修
程旬可大理評事制
敕某家世在南擅吳士之望考服能政稱漢吏之循爾
階緣任子之科馴致列卿之屬曏因薄罪之坐適領遠
方之征課習有司法得遷秩用進丞于棘路往治讞于
竹刑無忘聿修有以自效
張諷可大理評事制
敕某臺屬有薄勾檢稽失近制選任委之丞長爾以材
被薦計書代期中司列言居職無缺賞有前比法當得
遷姑擢廷尉之平尚仍憲府之舊往圖滿課勿廢前勞
張希甫可大理評事制
敕某廷尉天下之平丞屬所選枉直攸寄爾以華腴之
蔭試儲校之員雖不積吏勤而稍涉年序加有外戚之
請宜佐法卿之評驟列京司益愼朝檢
馬琮可大理評事制
敕某籍門曹之資預京司之列尸于祝策領我祠官試
諸事局之煩聞其吏力之幹年庸當陟刑讞是評不遺
爾勤往服吾渥
俞祐甫可換大理評事制
敕某早籍掖塗之資遂階使級之選頗聞幹局稍最軺
車求換職于京師俾評刑于卿局尚敦素履無沗清修
馬玘扈高王誦竝可大理評事制
敕某等承世閥之美號門子之良參列京司分條事職
以年勞而自上稽臺格以當遷用擢佐于理官俾評廷
于疑法無替爾職尚謹攸箴
任永德可試大理評事制
敕某曏因薦任之牘擢為宰字之官邑在甬東地連越
絶政惠且敏節廉而修代還中銓條上初課臺省明格
軍有從事幸無草檄之急尚寄鳴絃之舊往圖後效來
䆒前恩
路諫可試大理評事制
敕某爾前以調補尉員督縣之盜賊今以資中都吏任
郡之紀綱曏擒宼偷實著閥閱所部上勞攷有司舉賞
格功疑惟重賞以申信擢參幕裏之畫脫去府中之趨
茲為異恩尚圖來效
馬知良可司天監丞制
敕某傳疇人之業參保章之屬祗勤無懈占候有勞俾
攷績于攸司命遷丞于本局尚隸陵宮之職往欽臺檢
之恩
丁濤可司天冬官正制
敕某傳疇人之業任冬卿之丞思湛密而寡尤術推步
而多驗有司較最在法得遷宜升和叔之聯且寵石申
之學
周琮李用晦竝可司天中官正于淵舒易簡竝可
司天監丞王士隆可守少府監主簿充翰林待詔
制
敕某言天之學古有三家粤若渾儀脗合乾體朕緬懷
往範恐失舊傳因命究硏且令制作遹觀成績第用賞
勞爾等通甘石之經深梓愼之術能奉吾詔咸竭乃精
克正規模弗愆晷度差進清臺之秩并預禁林之聯往
服朝恩無替爾職
祁咸亨可少府監主簿制
敕某習知方技祗服禁庭曏經毖祀之恩猶滯勾稽之
秩慶條具在匠簿是升勉思官守之勤姑對朝恩之茂
王德悅可將作監主簿制
敕某以勾稽之名承庀官之乏守在尉察善于追胥多
獲椎埋之姦有嘉強幹之力疆亭息警州部列言較臺
格而當選用匠員而申信往虔吾渥勿廢爾修
張潮可將作監丞崔公孺可大理評事制
敕某等在寰輔之地振津陸之要惟是支局分隸屬邑
爾以質幹之敏上等課之成征有羡緡酤多餘息放于
末利在道則非恪于首公其勤可錄進升匠屬擢任刑
評往祗甄叙之恩勿忘修飭之素
文恭集卷十四
