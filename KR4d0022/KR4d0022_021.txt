文恭集卷二十一
宋胡宿撰
外制
皇姪宗鼎可贈邠州觀察使追封新平王制
敕凋落近支感深于邦族追加愍策恩究于國章某信
厚存誠温恭表質克稟燕詒之慶有光敦敘之風鳴玉
奉朝剖符領郡顧年塗之未艾在志力之允嘉遽感疾
以歸全為廢朝而興歎特襚觀風之印仍班析壤之圭
用昭追遠之懷兹示飾終之典庶幾營魄尚識寵靈
故太子太師致仕任中師可贈太子太傅制
敕義重股肱之虧禮尊冕服之襚務崇恩厚取究哀榮
矧聞政之舊臣早秉鈞以陪朕乞身未幾復魄可嗟追
懷鵠髮之良宜厚密章之飭具官某體行明潔志慮忠
純有秉彛經哲之風兼砥節首公之操圖其宿望屢煩
方面之行資厥老謀嘗預幾庭之訪比均勞典還守本
邦曾是壯猷亶無遺力來謝時事閔煩老成俾參綺季
之游姑遂松喬之適遽聞薨落良用䀌嗟睠舊人之弗
忘挹餘芬之未泯追加宫傅之秩增慰壙宵之靈恩禮
若兹營魂尚識
故四方館使新州刺史王克忠可贈引進使遙郡
團練使制
敕禁近之臣嘗經于委使哀終之典當厚于追襃以爾
具官某階胄緒之華兼器幹之敏歴更煩局洊聘殊疆
虔使指以無違奉官箴而有恪晦明生疾奄忽收神短
歴可嗟愍章宜及進升使範參領軍團庶榮厚穸之遊
尚識治朝之渥
故洛苑使任承亮可贈正任團練使制
敕具官某襃恤信臣匪常于邦典追旌死孝用篤于人
倫以爾行義修明材謀敏劭入祇禁奥履謹畏而寡尤
外治劇煩資恪勤而能力侍承親疾踰歴旬時藥必務
于先嘗目曾無于交睫因刲其腹遂隕厥躬可謂殺身
成仁舍生取義在竭誠之足感何與善之可疑特厚卹
章用嘉純孝襃進戎團之秩申寵壙宵之遊庶幾營魂
尚識恩禮
故文思使遂州觀察使史崇信可贈振武軍節度
制
敕親倚之臣忽嗟于殱落追襃之典用究于哀榮具官
某材則敏通性惟謹質給左右之事能寡于悔尤服内
外之勞克宣于忠力方任能于宿衛俄遘疾于晦明奄
至淪亡良深悲慨追用節旄之寵申加印綬之榮在恩
禮而有殊尚營魂之無忽
故莊宅使李希及可贈眉州防禦使制
敕崇讓之風以損已為美愍飾之法用襃先曰榮具官
某性蹈謹孚行稱篤實嘗歴近嚴之侍屢更煩使之勞
享數弗融殱良已久生有慶靈之積蔚鍾似續之良纘
考以忠在朕之右請回遷秩之典求贈乃親之官美志
可嘉恤章奚愛追升軍禦之重集增使範之榮尚歆予
恩往告而第
李懷贇可贈防禦使制
敕奉使宣勤既凝于前績念勞甄往宜賁于厚恩具官
某性本謹良材惟幹裕任乃居于親信行則寡于過尤
遘疾晦明收神冥漠適予心之軫愴覽而儷之控陳進
飭臺恩追崇使範惟稟靈之匪泯尚禦侮之歆榮
贈虢州刺史种世衡可賜成州團練使制
敕朕紀疆臣之勞愍戎翰之逝載加賁典用洽至恩具
官某深沈有謀勁幹能力屢奉典戎之寄頗著憂邊之
勤館舍早捐鼓鼙增愴已伸刺部之贈益峻團兵之名
魂而有靈歆我兹渥
宋昱可贈供備庫使制
敕某曏以廷臣委之縣道會五溪之雜種掠數雉之孤
城能率官軍出支賊黨不幸遇害遂隕厥躬有嘉死事
之忠已舉錄孤之典曲加贈禮擢正使聯恩足慰于壙
宵義亦矜于孝嗣營魂有識名秩是歆
故供備庫副使李隨可贈供備庫使制
敕某素推温謹早侍禁嚴出護外兵甫還南服屬嬰无
妄之疾遽興不淑之嗟有懷恪恭載深傷䀌特推卹典
用正使聯歆我漏泉之恩慰而游岱之魄
鄧惟素可贈供備庫使制
敕某恩以恤往者愛之殊仁不遺舊者厚之至以爾夙
將謹力逮事儲坊奉頤旨而必恭慎言樞而寡悔援乃
纂圖之慶比參侍幄之華尋遷隸于外庭俾亞承于諸
使勤庸有積命秩未優遽聞喪逝之音良軫衋傷之意
特正名于使範用紀績于銘旌尚識納言往歆渥澤
貴妃母夫人曹氏曾祖旭可贈祕書丞祖靖可贈
祠部員外郎制
敕崇戚畹之賢已胙封于成國襃祖服之美益寵賁于
慶閎具官某履素蹈和含章用晦早怡情于丘壑弗嬰
志于軒裳善既積于家庭慶乃滋于宫掖推本源流之
出恭延恩施之隆追建禮之禋曹疏祕丘之丞秩用示
壙宵之寵尚歆朝綍之榮
皇后姪女壻故西染院使劉永清可贈諸司使遙
郡刺史制
敇某夫葛藟之蔭既厚于本宗則葭莩之親宜延于異
數以爾材資通敏性尚簡温介諸使而有聲幹乃局而
能力遠圖未究壯齒奄零覽長秋之上言乃中宫之外
屬宜優襃恤用厚常均持正直于内聯復兼榮于列郡
庸示漏泉之澤尚慰壙宵之魂
故貴儀曹氏可追封賢妃制
敕存著盛閥没有令名念賢善之早淪寖逾年祀顧襃
榮之須稱益峻品儀以爾故貴儀曹氏參服憲言交修
懿矩選自元功之後嬪于禁掖之中逮事先朝早從後
掖收神惟寂緬太素之何歸留範彌芳藹祕庭而未巳
申修茂典追寵列妃用昭恩禮之殊且旌才德之茂惟
淑靈之未泯尚名號之是歆
宜州刺史宗實故所生母任氏可追封縣君制
敕朕厚人倫之風篤戚藩之愛飾終有典教孝為宜具
官某故所生母任氏蹈履柔風誕育宗子曾享年之弗
永何先露之易零大宗以聞近支有請宜疏名邑之贈
以慰寒泉之思没而尚靈歆我朝寵
德妃姪亡妻張氏可特追封郡君制
敕某妻張氏誕生慶閥蹈履柔風早歸舊德之門嘗疏
名邑之賦稔彰淑哲驟委韶華託屬列妃實有葭莩之
戚祈榮望郡用開湯沐之封式示愍章且旌婉範庶幾
近魄祇服追恩
觀文殿學士尚書右僕射賈昌朝曾祖緯贈太傅
可贈太師制
敕人乃本于祖郊以饗夫帝故朕齋明肅僾徧祼世室
淳濯祇慄親祠泰壇福既降而孔皆澤罔幽而弗暨矧
吾宰路之舊宜伸祖服之襃某首冠民宗才經王體文
采表于來世名聲動于前朝蓋源深者流長而德盛者
慶遠臧孫之善乃有後昆考父之恭是開達者惟燕詒
之醲德挺端右之令孫光輔本朝早追崇于前傅會成
熙事用進陟于維師寵乃曾門優我時德宜肅將于鬯
酒往祇告于文人
觀文殿學士尚書右僕射賈昌朝曾祖母魯國太
夫人栗氏可追封燕國太夫人制
敕王假有廟能享親以厚先禮行于郊大報天而尊本
極幽明之際充覆燾之間竝貺美祥畢覃惠澤矧惟舊
德懷乃先慈宜更大國之封以為曾廟之寵某氏出高
華之胄歸盛德之門居穆言容動循法度服共儉之訓
中饋是虔垂賢善之風後昆以大時予舊宰惟爾令孫
材居國棟之隆慶表里門之盛是宜象服遂荒大東會
成報本之儀益進追先之典采蘩之詠早契召南析木
之津抑惟燕舊申昭異數尚賁淑靈
觀文殿學士尚書右僕射賈昌朝曾祖母崔氏可
追封秦國太夫人制
敕郊以報其本故高燎用升恩以究于下雖重泉無漏
所以承天地之竝貺昭人祇之普施矧吾舊德之宰有
懷曾妣之慈宜厚飾恩用追來孝某氏挺生名閥作配
宗公循召南之國風能承先祭佐夫人之家事罔間内
言貴範留芳後昆滋慶令孫嗣服曩時相予嘗稽舊典
之文巳進小君之號屬成熙事益舉顯章介于山東齊
為成國之大胙夫關内秦蓋故都之雄尚歆加地之恩
彌篤高閎之祜
觀文殿學士尚書右僕射賈昌朝祖璉贈太師可
特贈中書令制
敕昭孝息民禮莫大于郊廟保姓受氏德必本于宗祧
熙事遹成愷澤均被惟中臺端右之重資大門慶善之
餘用峻朝榮聿崇人本某深中直質強學敏文早彰秉
德之彝弗更為善之度行高前世惜人爵之未充慶在
後昆果棟臣之間出謨謀三事儀長百僚曏用纉祖之
文已寵維師之位屬成大報會泛茂恩申納内史之書
進崇右相之秩鳳池益貴鱣序增華尚歆告第之恩足
慰佳城之魄
觀文殿學士尚書右僕射賈昌朝祖母胡氏可追
封魏國太夫人制
敕朕飭齋輅祇見于清廟備法物肆類于后土德産之
致精意以享尊大道配嚴祖所以明事上之禮教天下
之孝既翕受元祉則敷施惠澤不獨專卿厥美亦使褒
優其先況我大臣敢格舊典某氏出高華之胄歸名勝
之門躬四德之賢少服從于姆教經二物之善早輔佐
于君子遺風尚穆來裔寖昌燕翼有孫元耆在望曏正
名于巖弼已錫號于參墟澤既漏泉禮宜加地晉之始
賞魏則大名參稽于朝進胙而國益峻襃封之典尚祇
渥茂之恩
觀文殿學士尚書右僕射賈昌朝父注贈太師中
書令特贈兼尚書令制
敕朕祼于禰室明發有思郊于泰壇升侑如在惟天人
相與之盛有臣工協贊之美言念乃考豈不爾懷矧吾
揆路之賢早承家廟之祀宜襃先正用峻追章具官某
學洞本元行中儀表早振端朝之譽蔚懷表世之文藏
用弗伸早鬱王官之次乃終有耀挺生時棟之材冠别
殿之儀形席文昌之端右朕所體貌爾有慶靈爰當圖
任之辰巳峻襃封之典錫之右相崇以維師屬郊報之
修成在國章之洽舉益進中臺之令申賁壙宵之遊彌
表顯于家閎尚欽祇于朝寵
集賢相宋庠曾祖駢皇贈太傅可贈太師制
敕朕攷慎才傑緝熙政謀得詩雅巖巖之瞻屬以時柄
用春秋尊尊之誼襃厥曾門所以崇立輔之儀厚追遠
之典具官某曾祖某履和含正厚德秉彝服展季之小
官恬弗以怪韞次公之遠業鬱未及伸慶乃垂于後昆
時則生于上哲屏藩左右馮賴謨謀曏總幾庭巳峻襃
先之典今升宰路益疏進等之恩賁寵維師增榮私廟
往修一卣之告尚歆八命之章
集賢相宋庠曾祖母王氏可追封齊國太夫人曾
祖母丁氏可追封魏國太夫人制
敕夫孝必務于本禮不忘其先朕選棟材之隆任以台
宰圖曾世之懿峻厥儀品雖襃賢之禮優亦本祖之義
著具官某曾祖母某氏賢明異稟法訓躬行修祭職于
采蘩承其先祖泣報囚于丹筆裕乃後昆時惟哲孫都
我茂宰前陪樞幄之論追用密章之褒名爵既新湯沐
宜鉅進胙東齊之壤升優全魏之名滋寵營魂尚識恩
禮
集賢相宋庠祖曜累贈太師可特贈中書令制
敕朕選有德相大政惟是名數之重進都巖廊則宜爵
命之加併崇祖廟示慶源之所本亦襃典之攸先具官
某祖某蹈道淳深詒謀清白浚都之賢好善世則有聞
太丘之德可師位曾未達遺恩在物留慶鍾孫挺生時
棟之材進膺衮路之拜用乂于我實惟爾先邁種之美
所滋裕後之祥乃茂昔樞柄之云總已賁維師今鼎席
之是居益兼右相襃榮偕峻慶靈弗誣歆此納書保爾
顯閥
集賢相宋庠祖母賈氏可特追封楚國太夫人制
敕亮天工者政之先尊人本者義之率惟國爵之重彌
大于孫謀則家廟之榮益延于祖配所以厚民風而昭
國體也以爾具官某祖母某氏賢有至行穆著柔風作
合名門盡虔共中饋之美交修善道得輔佐君子之宜
覆育垂慈燕詒著慶惟孫經哲若時奮庸進增湯賦之
名升薦密章之刻句吳已寵全楚用荒尚歆告第之榮
益右充閭之美
集賢相宋庠父玘累贈中書令兼尚書令追封榮
國公可進封鄭國公制
敕相王室者德之盛尊考廟者孝之隆惟慶源之深長
則靈氣之回復時乃冢嗣柄吾大鈞屬當贊策之辰爰
舉納書之典恩禮須究名數乃宜具官某父某位不配
才性惟合道誠心恕物仁何止于放麛隂德在民慶乃
昌于納駟挺生良器用乂本朝曏總率于繁機已進襃
于先烈三師升冠二令兼榮今膺拜于文昌益進疏于
大國遂荒原武寔曰陪京彌昭爵命之崇滋厚烝彝之
薦尚歆禰室益右慶門
集賢相宋庠母王氏可追封越國太夫人母高氏
可追封漢國太夫人母王氏可追封秦國太夫人
母朱氏可追封燕國太夫人制
敕巖路延登有國繄其弼亮親廟崇飾故事著于追襃
誼惟繼嫡之均時乃寵靈之洽具官某母某氏柔明著
範淑哲含風以門閥之華來嬪盛德因圖史之訓居法
憲言存著善猷没章遺懿右乃哲嗣踐于中階妥當枚
卜之初彌積先慈之感愍章前峻胙典益加攷按輿地
之圖進崇大國之號用昭慶善胥于恩榮庶幾原穸之
靈尚識治朝之渥
集賢相宋庠母鍾氏可追封晉國太夫人制
敕任天下之重國以賢為本稽内治之則母以子而貴
況存著慈範而挺生傑才時則相予慶緣裕後宜舉追
襃之典用旌賢善之風具官某母某氏出高華之門蹈
柔嘉之則來儀名閥承訓大家間于兩社之占實生哲
輔徙乃三鄰之學遂躋大儒屬當肇位之升倬冠烝髦
之首粤從樞筦入正台階載崇陪幄之聯彌動累茵之
感襃章前峻淑德益宜進胙參墟之封增昭親廟之懿
厥靈不泯兹渥是歆
吏部侍郎同中書門下平章事文彦博曾祖崇遠
贈太保可贈太傅制
敕朕崇饗九房昭孝萬㝢馨香格于上下德罔弗歆恩
施浹于幽明仁斯為盛乃睠同寅之輔裁成右饗之儀
申飭愍章襃崇曾世具官某素風傳世美德在躬行固
重于本邦位不配于高行前言多識被河汾舊學之資
惠政所孚留蒲宓字人之愛實啟貽孫之慶孚膺上相
之求自甫正于中階已迨甄于上衮熙成有典覃施及
先益尊帝傅之名用厚台臣之數慶餘所復歆告其承
吏部侍郎同中書門下平章事文彦博曾祖母宋
氏可追封魏國太夫人制
敕朕以孝饗熙成靈恩均被禮柄臣之重既孚號于大
庭尊曾妣之慈復納書于私廟具官某曾祖母某氏柔
儀異稟淑德少成本育粹于名宗早來儀于慶閥躬采
蘩之法度先祭是承茂來葉之燕詒後昆以裕令孫挺
出上宰冠居曏膺枚卜之求巳攷胙封之典逮兹均施
益用追先伻來輿地之圖優封大國之號采章兼飭名
數載加尚淑魄之有知歆愍章之既渥
吏部侍郎同中書門下平章事文彦博祖銳贈太
傅可贈太師制
敕朕宗祀五室合祛三神廣烝烝之風參侑于祖考推
尊尊之誼施及于臣鄰用加惠于大門示本恩于上相
具官某祖某循持雅行惠迪善猷自州壤以推風繇家
庭之儲祉孫謀詒厥資狐突善教之忠達者興焉賴考
父滋恭之德若時茂宰惟乃哲孫早序正于台聯嘗追
崇于保訓禮成宫廟慶洽天人益峻三師之名用厚九
原之飾惟慶靈之回復尚營魄之歆承
吏部侍郎同中書門下平章事文彦博祖母王氏
可追封越國太夫人制
敕朕追正郊宫之饗涓成陽館之祠秩上下以承神通
幽明而宣澤發于膚寸漏及重泉矧吾邦宰之賢有懷
祖廟之配曩慈所裕愍飾宜加具官某祖母某氏淑哲
成風賢明可範服箴圖而無斁循法度而弗違作合令
門穆嬪風而彌婉詒謀後世階慈訓以寖昌時惟令孫
持我魁柄自發揚庭之號已施飾壤之封賁象服之遺
榮申密章之時告屬兹成饗之慶永言來孝之追覆按
典圖進荒土宇增衍采章之等究宣恩數之榮燭于壙
宵歆我朝範
吏部侍郎同中書門下平章事文彦博祖母郭氏
可追封沂國太夫人制
敇祀者國之大事孝者人之至德明發齋栗崇嚴配于
合宫滲漉涵濡漏愍恩于幽穸睠言巖宰之重有懷王
妣之慈稽若舊章敷于異姓具官某祖母某氏族惟甲
冠德本柔嘉啟遇觀之祥占歸于夫子積詒孫之善行
裕我弼臣比膺注意之求巳飾追先之範逮兹宗祀覃
及慶靈益進胙于土田用申昭于家廟飾之象服正以
采蘩惟營識之未淪尚采章之歆受
吏部侍郎同中書門下平章事文彦博父洎贈太
師可贈中書令制
敕德之醲者榮裕于來裔孝之大者光昭于前人朕卜
季商緒正宗祀裒對六天之大升侑三后之尊孰相邦
儀時我巖弼輔成世宗之享厥有茂勳申慰考服之恩
宜覃殊典具官某父某體仁居厚尚德秉彝惠和濟賢
者之風敏達擅吏師之望壯猷早謝惜高位之弗躋隂
德所覃宜後昆之滋大蔚興世嗣光輔朕躬命爰立于
巖廊敕追甄于禰室拜以三師之衮刻諸八命之章屬
毖祀之均休厚愍恩之追遠益進鳳池之貴秩用昭鱣
序之慶靈尚歆右相之榮當識上台之渥
吏部侍郎同中書門下平章事文彦博嫡母耿氏
可追封秦國太夫人制
敕朕將饗合宫先格太室既虔鬱鬯之祼還奉蒼璧之
祠妥侑尊嚴用度人倫之孝協共顯相則繄邦宰之忠
永言顧復之恩宜厚追襃之典具官某母某氏高華著
族柔正含章賢德式于六婣嬪風經于二物輔佐君子
尊四教之善言誕育名臣被三遷之慈訓芳猷早閟懿
範彌昭慶在身支任居肱輔惟亮工之攸賴本諸祉之
所滋爰當正衮之辰尤動累茵之感追賁采蘩之號進
加析壤之封時享輔修孝思增積稽若朝範刻用密章
胙兹土宇之美名賁乃笄珈之盛飾惟淑靈之匪昧尚
華渥之是承
參知政事高若訥曾祖諭贈太子太保可贈太保
制
敕國家優于用賢篤在教孝故二府登仕既馮賴于猷
為而三世追襃必究極于恩禮所尊人本之重宜厚國
政之咨具官某曾祖某節峻丘園風行州壤眷懷賢業
道不濟于當年貽燕善謀慶則蕃于來世纘乃祖服時
惟孝孫選自内樞參我中鉉曏以東宫之二品舉用追
章今以天子之三師升如愍册且明有德之後式表襃
賢之先尚而靈承虔我賁寵
樞密使高若訥曾祖諭贈太傅可贈太師制
敕國家置使典樞本兵總務重兹時柄之委厚其曾世
之襃抑乃舊章斯謂殊典具官某曾祖某仁為已任德
秉民彝膴仕爽于生前餘慶滋于身後令孫載誕近弼
是登寔資陪幄之謀用翊包戈之治載稽往策已賁上
公益先本祖之圖彌進維師之重密章以刻鬱鬯是承
庶幾私廟之靈尚識治朝之渥
參知政亊高若訥曾祖母王氏可追封祁國太夫
人制
敕朕圖政軸之貳錄曾世之慈既進律而熙朝即納書
而告第所以推迹先懿歸厚時風具官某曾祖母某氏
柔範夙成善猷祇率族則衣冠之舊言惟圖史之箴正
宗事而聿修垂孫謀而云遠挺生良翰滋大慶閎粤從
某命之司預聞本政之議襃先有典益疏湯沐之封裕
後顯仁彌表燕詒之盛幽靈固在愍飾其承
樞密使高若訥曾祖母冀國太夫人王氏可追封
晉國太夫人制
敇國家法樞置弼陪幄議兵策既告于大庭恩即覃于
私廟進襃曾配抑著朝彝具官某曾祖母某氏特稟柔
風休有懿範詒孫謀而益遠流世德而逾醲祥發本支
任隆基宥先胙封于郡望巳加號于小君爰當班命之
辰益舉納書之典按圖輿地拓土大邦升恩數以兼常
昭慶靈之滋厚往歆襃典尚識茂恩
參知政事高若訥祖審釗贈太子太傅可贈太傅
制
敕義率下而重禮治上而尊章德表賢既參聯于宰路
本仁厚俗必追寵于大門具官某祖某文武自將智略
寡二功名為任嘗慷慨以忘家力命難忱終咨嗟于抱
器雖貴塗則爽而慶閥以興字果驗于升卿器有踰于
安國俾若予采入預政聞時惟任能禮有異數益進上
公之秩用纘乃祖之戎冀而神靈祇我印綬
樞密使高若訥祖審釗贈太師可特贈中書令制
敕國家經武須賢纘戎在孝繇幾庭而進輔必祖廟以
伸襃所以旌哲表庸尊先重本著兹臺範厚厥朝風具
官某祖某力行體仁時中合道恕心是廣曾醜夷之弗
爭隂德所覃宜昆雲之有裕惟孫抱器若時登樞探觀
告第之章前用維師之衮益兼榮于浴鳳仍賁采于附
蟬以明達者之興且驗升卿之效惟光靈之所屬尚營
識之是歆
參知政事高若訥祖母追封扶風郡太夫人馬氏
可追封澶國太夫人制
敕厚民在孝濟政須才選賢以乂于王家襃功迺及于
私廟朝有著典我惟儀圖具官某祖母某氏柔靖自將
賢和無遂展如姆教之率穆然嬪則之修慈範早淪緒
風彌劭惟令孫之忠力預近府之政謀參樞柄之云初
稽納書之惟舊衍增湯賦之數追襃翟茀之儀神而有
靈詔其無忽
樞密使高若訥祖母衛國太夫人馬氏可追封魏
國太夫人制
敕義乃率于祖仁必厚其先乃睠樞臣之良有懷王妣
之懿申加禮命洽被恩章具官某祖母某氏生德業之
門著柔嘉之範共儉以承于先祭休昌乃集于後昆時
維令孫弼我煩務納忠先哲方馮賴于高謨追遠飾終
益襃崇于愍冊溯服章之盛節拓土宇之優封胙以近
邦隆兹異數章慶源之濬發明慈覆之遠垂未泯淑靈
尚歆榮渥
參知政事高若訥父懷諲贈太子太師可贈太師
制
敕朝家任賢倚重在于聞政臣子能仕推本繇于教忠
矧自幾廷入聯宰路宜疇陟命益峻襃恩具官某父某
仁厚存誠才明韞用世服義方之訓家承孝謹之風不
偶數奇鬱胷中之素蓄自他有耀集身後之遺榮是似
克家思皇生國方均參柄之重宜從飾禮之優追尊上
公申賁英衮尚虔師保之寵往歆印綬之崇
樞密使高若訥父懷諲贈太師中書令可贈兼尚
書令制
敕教之忠者子能仕德之盛者宗必興眷我名臣付畀
樞柄參攷前人之力用襃爾室之榮具官某父某禀自
誠明樂于名教含章抱璞惜大任之弗躋儲慶為基宜
高門之有閌誕生哲嗣用乂本朝曏參宰路之聯已厚
壙宵之賁上公極寵右相兼榮今進翊于萬樞益申襃
于二令顯臧孫之有後庶李公之弗亡式將印紱之華
往修圭瓚之告先于而廟永右厥家
參知政事高若訥母追封河南郡太夫人閻氏可
追封鄘國太夫人制
敕夫名顯而滋重則禮從而益隆若乃繇上大夫而典
極升小司空而謀政爵禄彌厚于已茵鼎不逮其親故
宜按輿地之圖書内史之策進疏國壤申寵壙宵具官
某母某氏賢善自持柔明有助謹召南之共祭穆是嬪
儀喜京兆之平反仁于母道克家有子舉國曰賢巳試
本兵之司復參制政之府往嘗追于封胙令增賁于號
榮顯爾誕哲之祥伸我任能之禮淑靈匪昧華寵當祇
樞密使高若訥母雍國太夫人閻氏可追封秦國
太夫人制
敕國家尊樞弼重兵柄登進髦哲已孚號于治庭推本
孝慈即班恩于親廟矧惟妣德宜厚密章具官某母某
氏仁淑有儀賢和居正從召南之百兩作合名門卜孟
氏之三隣勗成大器陟屺之哀遄遘累茵之感彌深自
巖坐之參升已隂堂之追飾錫土山于成國賁車服于
小君屬進總于繁機爰申加于愍冊紹開廣宇改胙大
邦具慰寒泉之思用示蓼莪之報庶幾營魄尚識寵榮
右諫議大夫充天章閣待制兼侍讀張揆弟京東
轉運使兵部員外郎集賢校理掞父蘊尚書司封
郎中可特贈光禄卿制
敕朕肅若舊典祠于明堂配侑盡誠永懷三后之烈襃
榮追禮覃及百工之親矧吾從臣兼相儀蕝睠言考服
宜厚恤章具官某宅性惠和德基憑厚位不配于高行
慶乃裕于後昆挺生似續之良馳稱競爽之美敷經便
閤膺選才林能仕本于教忠善繼彰于錫類愍恩所飾
故事當優增賁列卿之名昭示治朝之法幽冥匪昧滲
澤其承
文恭集卷二十一
