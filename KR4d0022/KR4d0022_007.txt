文恭集卷七
宋胡宿撰
奏議
論郊丘定配
臣竊以國家乘火而王火于五行其神屬禮漢書天文
志曰火禮以此而言國家常須參攷典禮以順火性伏
覩京師自秋不雨綿歴三時聖心焦勞臣下隕越思所
以消救之道未知所出伏惟陛下明德恤祀虔恭郊廟
宜蒙福應乃遘災旱古者祭天神無二主禮專一所以
奉天帝之尊明不敢瀆三代兩漢之盛莫之敢易唐初
始有兼配之事垂拱中禮官希旨郊丘諸祠遂有三祖
同配之禮開元十一年明皇親饗圜丘禮官建議遂罷
三祖同配之事除此之外未有一代三帝同配昊天之
禮國家至道三年詔書親郊圜丘以太祖太宗並配陛
下即位景祐二年詔禮部詳案典禮辨崇配之序詔書
節文自今以往太祖定配二宗迭侑去年八月八日詔
書今次南郊三聖並侑後次卻依舊禮布告中外咸體
丕懷未踰旬日復有今後每遇南郊三聖並侑之詔竊
尋詔旨先後不同此誠陛下至孝烝烝虞舜之用心也
然有違典禮未合天衷致旱之由恐在于此臣愚欲望
聖慈今後南郊乞且依去年八月八日詔書及景祐二
年禮官所定太祖定配之典追寢去年八月二十四日
今後每次南郊三聖並侑之詔告謝天地以順火性必
蒙福祉之降足消災旱之異臣若心知不可口不敢言
即是長負陛下奬育之恩没有餘責
論詳定官制
臣等昨奉敕為翰林學士韓絳上言國家奄有四海承
平百年官制未修方苦其陋欲望討論唐百官制及本
朝官制品秩事件量加裁定正其名體等事奉聖旨差
臣等同共詳定臣等累曾懇辭不蒙允許尋具劄子陳
乞且未置局容臣等取前代官制將今日各官職位商
度可改正者可裁損者可申明者各條三兩事先送中
書門下更加商量若果有施行即置局辟官次第刪定
奉聖旨依奏臣等今詳定到事件如左
一漢置丞相其後改置三公官皆公府辟召掾屬唐制
以尚書門下中書三省長官為宰相尚書令僕射侍中
中書令是也官品未至者同中書門下三品今平章事
即其比也參知政事唐初亦是正相崔温等嘗為之國
朝之制下宰相一等若用唐制正其名體則四輔之任
當悉用平章依漢制即須立丞相府
一唐制御史大夫一人中丞二人國朝之制大夫不置
以中丞為臺長他官或以給事中諫議大夫權之若欲
改正官制置丞相府則大夫當復輕重乃等
一唐制無公卿為樞密使五代用兵始與中書對掌機
密欲改正官制當以院事還中書及尚書兵部
一尚書省二十四司既為虚名所以官冗員衆若欲正
官制當罷三司二十四司及九卿官使有定員其郎官
不在本省治職事者並以前資及散官處之其莅外任
者或依唐制置上中下等州刺史及别駕之類随官品
任之或欲輕其權則曰知某州刺史之類
一文武散官及檢校兼官勲爵實封等在開元以前頗
有實事于今雖散猶敘服色粗繫輕重其餘悉皆虛名
無益治體欲改正官制當例行省罷若以假虚名而任
實職兼存亦可
以上所謂改正者也略舉一隅若于今可行即推此
類具正之
一大理寺决天下之獄刑部覆之于事巳足又加審刑
院則為駢衍欲裁損官制當以院事官屬還刑部
一吏部尚書侍郎分領銓事則當差以輕重分别流品
今審官院掌京朝官磨勘差遣而流内銓次惟典州縣
幕職官體制不倫欲裁損官制當以審官院職事歸尚
書銓州縣幕職官歸侍郎銓
一羣牧司提舉司紏察司之類皆古無此職欲裁損官
制悉當省罷還屬尚書九卿
以上所謂裁損者也略舉一隅若于今可行即推此
類具正之
一左右史並當随宰相入立仗下以記言動今史官之
任不及聞前殿政事故德音善政多失紀錄欲申明復
此舊制
一中書出制敕唐制並經門下審覆然後尚書出告身
經歴三省比來惟中書發敕虛置三省官名今欲申明
復此制國朝令文具載
一國朝近制觀文殿大學士惟待舊相自資政殿大學
士至天章閣待制以上其間多有無員數除授寖廣者
繇邊幅不立也諸舊有員者宜依舊數未有者宜差定
其員著為久制以革溢員之濫
一唐制舍人六人分判尚書六曹事所以佐丞相謹政
令欲乞申明此制
一舊制九卿之職不隸尚書令卿監職事三司關領者
宜取還寺監亦省侵官之類
一唐制左右丞相判尚書省事中書判門下省事中書
舍人判中書省事國朝門下省權用近臣判之中書省
即舍人年深者判與唐制略同准昨來言者稱近臣判
省權太重攷按唐制似不如此惟常衮自以同中書門
下事即當兼判中書省是時崔祐甫以舍人判省謂衮
侵官士論由此不平衮也
一三班自供奉官至殿侍差使之類唐制武選皆無此
名目宜徙置于外以區别華冗
一朝廷若欲從改正之說即俟改正之後設官分職如
周唐乃可約六典著書垂之後世若未能如此而欲著
書惟可將會要及諸司編敕并格令刪繁取要今日官
名粗書職分而已
以上所謂申明者也略舉一隅若于今可行即推此
類具正之
論罷上元放燈
臣或聞臣僚上言以今春開淘汴河興役至衆乞罷上
元放燈以防一切放燈誠非急務于公私無益然罷之
亦須有名若以開河為言恐于體不大今東南數路災
旱甚廣榖價翔踴民食飢乏又河北水沴愁墊未息若
惻然降旨藉此而罷則于名義甚大四方觀聽必喜聖
心有矜憐窮困之意或因晝日晴和車駕臨幸寺觀燒
香以祈民福足以慰都城士女之望伏候進止
論人使詣塔燒香
臣等今月十五日同契丹人使并三節人從詣相國寺
普滿塔下燒香竊見本塔屋宇損動四隅用枋木薦撐
環遶其下吁可為懼退思延戎使燒香之意本欲以浮
圖之勝誇示遠人若不繕完恐非壯觀如惜軍國之物
重為之費即乞將泗州塔下等處寺院施利錢物早與
修完及其未傾隤易為施力若其摧圯所費益大取進
止
論臣僚進對密陳機事即時外傳乞賜防閑
臣聞為君難為臣不易易大傳曰君不密則失臣臣不
密則失身春秋譏漏言以為至戒君上不可不察也伏
惟陛下躬大聖之姿體至仁之量推誠接物降心求治
每臣下進見莫不霽威嚴和顔色問民俗之利病詢朝
廷之得失此虞舜好察邇言之意也然其間樞機所發
禍機或随臣下不可不慎也比來羣臣進對有所密陳
往往即時傳之在外豈非防閑之道未盡其要今後臣
僚上殿欲乞嚴屏左右以防漏泄若此則忠言益進聖
聰彌廣無機事不密之害伸近臣盡規之忠謹具奏聞
謹奏
論楊懷敏不當除内侍都知
敕入内内侍昭宣使眉州防禦使楊懷敏除入内侍副
都知臣當草詞者臣聞昔懷敏先任入内内侍省副都
知管皇城司公事宿衛不謹致逆徒竊變震驚宫闈嚮
非宗廟社稷之靈陛下乘輿幾殆及逆徒既獲又不坐
死致規滅姦人之口天下之議罪在懷敏楊景宗二人
而已臣每念此事痛心扼腕陛下仁聖不忍加重誅止
解内職令居外任今因奏事忽有此命若再復内侍名
職且赴本任是不久將復入内侍省之職也若再居内
省則宿衞之變復未可知兼條制内臣都知副都知之
職有過降充外任更不許再居舊職所以防一切之微
深遠之法制也伏望陛下令有司檢詳舊制追寢今命
法制一壊復之良難有此違礙臣不敢草制其中書送
到詞頭一道臣輒封還伏候進止(翊日上謂宰相曰前代豈有此故事否文)
(彦博對曰唐給事中袁高不草盧杞制書近年富弼亦曾封還詞頭上意解改命舍人草制臺諫論列皇祐元)
(年十一月二十九日以昭宣使眉州防禦使懷敏充三陵副使)
乞楊安國改官
臣竊聞侍講學士楊安國近有奏劄理會磨勘轉官事
或聞安國改官已得四年有餘中書為安國曾因舉官
罰銅隔住一年至明年三月方該轉官安國授經老臣
年近八十桑榆暮景光隂幾何況久侍講筵與其餘侍
講不同緣此月十八日講畢周禮宜因此時欲乞陛下
面賜安國改轉宣中書施行以為老臣授經之榮兼彰
陛下重道之美書于記注實光聖德芻蕘之說惟賜採
擇取進止
論差三館都監不合辟
臣伏以三館圖書之府朝廷育材之地用内臣為都監
典領事務自來差除或許判官及館職自舉其人貴得
謹良以接英俊近差下三陵都監任從禮充其任近已
身亡朝廷尚未除人竊緣判館之職罕與内臣相接縱
有所舉亦未周知其履行今後三館都監有缺欲乞朝
廷精擇其人以充取進止
繳進李康侯廣律判辭
據前權知滄州軍州事判官李康侯狀昨在任日著到
廣律判辭十一卷通四冊念康侯數年用心尋究律意
根援典禮伏狀繳奏進呈者右具如前臣等竊以吏道
之本法令為師凡厥士人既霑利禄雖勤几案之決罕
精律例之微前判官李康侯早登詞科深好法學因傳
經義條為事辭著成廣律判辭十一卷以廣律意志勤
可采學尚足嘉幸值盛辰弗遺小善臣等謬承朝委典
司銓集復叨近侍敢壅上聞其李康侯撰成廣律判辭
十一卷共四冊謹具狀繳進或稍有觀采伏望聖慈候
刑部大理寺詳覆斷官有缺日特許先次除注勘會本
人歴任並無過犯在朝亦無親的骨肉食禄見在銓參
選謹具狀奏聞伏候敕旨
論殿試攷校
臣竊見舊制攷校御試舉人卷子不過五六日催促了
畢即便放榜誠是太速恐有未精近制御試許限半月
日攷校蓋欲詳加掄覈務在精當然而采之衆論亦有
未便或聞初攷與覆攷二處各限五日攷校須候日滿
攷盡卷子定了等第方得次第關發如此即覆攷與詳
定所端閒多日卻成留滯况近來間歲科場人數卷子
止于二百欲乞將來御試且依舊存半月日限攷校外
降聖旨令初攷覆攷所更不限定日數但攷絶卷子定
了等第即便關送與彌封所令彌封所發往覆攷等處
若于限内攷校了畢乞便放榜不須候滿半月兼免日
久有所漏泄及免禁中久留燈火不便取進止
論換廵尉
臣竊覩今夏四方州郡山水發溢至入城郭漂廬舍壊
棧道等在五行水曰潤下為害若此是失性逆理之象
在易坎為水為盜宜敕四方州郡長吏及逐路轉運使
提刑等常切謹視盜賊應採取金銀銅鑛及鼓鑄錢幣
聚集羣衆之處宜密設方略常為警備部内廵檢縣尉
捉賊使臣如有疾病昏昧及弛慢不堪居職者宜令具
姓名體量聞奏下三品流内銓選差有材武勤幹之人
充替或部下監當使臣有材幹之人其被體量者内有
未至全然昏昧可以監當場務許令權且對換勾當其
縣尉未至全然昏昧者亦許于判司主簿内選擇對換
勾當一面奏聞乞從朝廷指揮正差若廵邏得人則能
教習武藝整齊部衆遏防之道伏候進止
論弓手替換
臣謬奉朝寄預司民政今有管見輒敢敷言臣竊尋國
朝舊制天下縣邑所置弓手本防賊盜選人才會弓弩
者充初無年限許替之文蓋欲其役年深習慣武藝又
周知山川道路險易姦寇窟穴之所若有盜發易為擒
獲編敕節文弓手惟老弱貧乏乞替本縣保明申本屬
長吏體量差替亦慮縣邑受倖至天聖明道中江淮饑
饉妄有替換故立此制以防其弊然朝廷遣使安撫右
司諫范仲淹奏乞今後弓手及七周年者許替歸農七
年滿情願執役身手強壯能捉賊盜者州縣體量依舊
執役尋范仲淹所奏蓋因災傷權宜建白以竟一時之
勞係令有司銓㨂其弓手強壯者不得一例差替自後
諸處縣邑為有上項指揮有司乘此受倖不問貧富老
少勇怯纔及七年本縣便一例差替多是不申州長吏
體量其間未及七年者甚多非徒新募弓手生疎不堪
捕盜一為弓手則不能力農非勸農敦本之意反為良
善之患欲望聖慈尊祖宗成憲勿輕改易庶幾倖門塞
而天下安取進止
論北界點集事宜
臣聞近日契丹于燕代之間點集兵馬聲言西討夏國
恐非其實謀兼前來國書商議未合近日横使不至敵
情難測忽此點集有可疑慮兼廣南蠻賊狂盛陷没州
郡朝廷方誅討用兵之際契丹不宜有謀若二寇並興
四方可慮國家貴權以濟事欲解紛難不可循常理也
若旬日間契丹不遣使來臣欲乞聖度詳度事體選差
能專對近臣往使北戎與議定國書固其鄰好雖事之
成與不成未可决定亦可以探得敵中動静若果蓄異
志必有違言便須大為之防以備邊境伏候進止
論詰責言官言事涉後宫之親
臣聞聖主悦至言好崇諫所以廣治道防一切之未然
也臣以螻蟻竊觀陛下特稟上睿之德能聽大度之言
數賞諫臣比擢臺職推誠含垢美盡君人之量堯舜之
用也近日聞臺官言事事涉後宫之親出于風聞有旨
詰責臣愚以謂諫官御史朝廷紀綱所寄雖有過謬可
且優容昔漢文賢主也袁盎直臣也帝所幸慎夫人盎
掌諫爭言涉不遜初雖怒終不加罪後慎夫人聞之復
賜盎金五百斤慎夫人所以能保榮寵者以能賞袁盎
之直言也漢元帝時馮野王昭儀之兄也德行高妙推
為第一時御史大夫缺公卿多薦野王為之帝曰吾若
用野王為之天下必以我私後宫之親昔德宗謂李絳
比諫官論奏不實欲出其尤絳曰此非陛下意必憸人
以此營誤上心自古納諫昌拒諫亡君尊如天臣卑如
地干不測之禍雖開納奬勵尚恐不至直士杜口非社
稷福臣願陛下鑒觀前史開納至言臣不勝區區之情
論兗國公主議行冊禮
今月二十一日草福康公主特進兗國公主制竊聞議
行册禮然于事體頗有未便祖宗以來公主長主未有
行此禮者昔漢明帝封皇子悉半諸國明德馬皇后曰
諸子食數縣不巳儉乎帝曰我子豈敢與先帝子等也
唐貞觀中太宗長樂公主將出降帝令有司資送倍于
永樂公主魏徵曰不可引漢明帝之言為對且曰天子
姊妹稱長公主加長字示有所尊崇或可情有淺深無
容禮相踰越太宗然其言入告長孫皇后后遣使賜徵
金帛陛下即位以來累曾進封魏國楚國二大長主亦
不曾行冊禮今施于兗國公主是與大長公主相踰越
兼以貴主之故賢妃亦蒙殊典有旨令進諭告不行冊
禮是母子之間一行一不行禮意尤不相稱書于史冊
後世將有譏議必謂陛下偏于近情虧聖德之美臣願
陛下采漢明之言開文皇之聰遵祖宗舊典如國朝公
主曾行此禮行之粗且無嫌如其不曾則宜且罷臣以
陛下好忠諫納至言臣職在論思不敢不言
論太湖登在祀典
臣竊見吴中太湖即禹貢震澤也廣三萬六千頃其水
利溉蘇湖常三州之地而蘇湖為多去二郡亦近湖中
大小山七十有二洞庭林屋福地皆在其中商帆賈楫
日相上下二郡各有湖廟而常州無廟蘇州廟在洞庭
湖州廟在大錢口方俗目為平水大王廟是也二郡小
小叢祀皆祭而太湖獨不祭蓋由祀典失載因循忽諸
禮境内山川諸侯當祭國家儀文咸秩靡祀不崇其太
湖欲乞下湖蘇常三州登在祀典春秋差官致祭取進
止
論伐鼓于社當在正陽之月
昨觀六月之朔日有蝕之禮官奏行伐鼓于社之禮某
受詔告祭大社是日雲氣擁護太陽纔食數分隠而不
見至晩復有雷雨之應然自此數月隂雲相繼淫雨未
息攷之書傳竊有惑焉謹按尚書季秋辰弗集于房瞽
奏鼓此則夏禮伐鼓之始也又按春秋左氏傳唯正月
之朔慝未作(杜氏注正月夏之四月周之六月謂正陽之月)日有食之天子伐
鼓于社責羣隂也諸侯伐鼓于朝據傳而言它月則否
穀梁救日之法陳五兵五鼓亦在莊二十五年六月辛
未朔亦正陽之月也書傳交戾典禮不同太社主隂之
神有國尊奉非當鼓之月而行攻責書傳二說禮在可
疑之間淫雨之來或恐緣此竊見太陽禮院告報准中
書劄子奉聖旨分遣臣僚詣宫觀寺院燒香祈晴謹按
祠令節文霖雨不止祈社宜因此祭兼祈太社太稷以
息淫雨之沴祠令所載于禮無嫌謹具狀申中書門下
同劉敞孫抃論四后配食
臣等謹按春秋傳曰大祫者何祭也未毁廟之主皆升
合食于太祖是以國朝事宗廟且百有餘年至祫之日
别廟後主皆升合食遵用以為典制非無據也此皆更
聖祖神宗盡心極慮制節垂法以貽子孫者也未易輕
改且宋家宗廟之禮參用歴代因時施宜不專取于周
唐何以言之如太宗真宗二帝並配三后孝章嘗母儀
天下而享于别宫淑德以元妃正嫡亦享于别宫原其
憲章沿革之始似出聖意自有所在若規以一家之學
則紛然皆亂于上矣且行之已久祝嘏宗史既守以為
常若一旦輕議損益恐神靈不安亦未必當先帝意也
議者乃謂四后之主于合食則貴有所屈于别享則尊
得以伸然則且不疑于黜遠四后而獨豐于昵乎他年
有司攝事四后皆預合食也今陛下方欲躬齋戒奉祖
禰而四后見黜不亦疑于以此禮之煩而不能事其先
妣乎受命之君以創禮革典為急繼體之君以承志遵
法為美先帝創之革之陛下承之遵之臣曰可矣宗廟
之祭至尊至重苟未能盡祖宗之意則莫若守其舊禮
疑文偏說未可盡據傳曰祭從先祖又曰有其舉之莫
敢廢也此之謂也臣愚以謂如其故便
文恭集卷七
