松桂堂全集卷二十五(乙丑)
吏部侍郎彭孫遹撰
夏日集一峰草堂送邱季貞還淮安
斜日薄林巒離亭暝色闌寂寥河朔飲清切雍門彈白
首成今别青雲尠昔懽川途人共遠驛路暑初殘轉軾
經修坂揚舲下濁湍晩山淮甸碧秋水射陂寒舊隠淹
叢桂新吟續採蘭差池憐小草能不憶長安
送顧孝竒還吳(孝竒以乙榜候補内閣中書舍人)
盛世寧須歎積薪高才未合久沉淪漫題芍藥階前句
待作櫻桃宴裏人此去吟將吳岫月重來占得曲江春
蓬山舊境依然是弱水何曾隔一塵
露白風凄木葉號離情秋色共蕭騷從知别後縈清夢
暫與尊前泥濁醪積雨成隂迷去騎空江帆影落寒濤
銷魂兩字誰能賦枉費江郎五色毫
晩出成賢街作
璧池春水縠紋寒坐挹淪漪媿素餐豈敢浮湛孤
聖主祇將衰劣玷儒官桐花雨過清厭浥槐樹風疎翠
鬱盤却向成賢街上望宫牆縹緲五雲端
量移後作
藩雀何須振羽翰林蟬本自耐清寒十年身是孤生士
三月
恩蒙再徙官巾笥漸疎青管澁衣書欲綻白魚乾強思
報塞曾何補終向滄洲老釣竿
送王廉一觀察江右
龍節熊旂擁上游星軺此日下椒邱平反西寺三千屬
觀察南方十四州山驛秋陰無舊壘江城春雨有新謳
政成好踐巖廊上早信扶陽世德優
得友人沈寅工凶問詩以哭之
素車不赴淚空零旅櫬蕭蕭下井陘他日重尋班草地
春蕪一片審山青
西山率爾有作興盡本韻
俊烏不受籠良馬不戀棧可憐干禄子千里事羈宦戚
戚常尠懽悠悠歲云晏儤直赴東華王事懼稽慢於時
蒞嚴辰酸風入衣襻日瘦雲連蜷白如菼與薍硯池戛
清冰墨糝落瓜瓣投筆一憮然職業苦難辦自笑疎野
人仕學曩未慣豈意河東豕來叨大官豢低頭增吾恧
敢辭同位訕却憶五年前英賢此追扳出入有行列舂
容若舒雁崑山既即世宣城亦觀幻大招招不得廣柳
送枯輚歸葬山之阿墓木今可鏟風流不可作思之淚
為澘晩出繚垣西好山生顧盼遙想蒼寒中巖壑相側
間有石蘿可捫有泉魚可汕貞松老更嫵晩菊寒猶綻
念欲往從之苦遭名位綰徒使一寸心慚林復媿澗因
兹感人事往往更憂患鄭璞每喪真魯鼎或多贋美服
人所指高門鬼來瞷才儁鄷生誅法敝商君轘乃知大
海鵬未若藩籬鷃逝當還初服荷衣手自擐山妻善操
作布裙不施襇捃拾以自資有兒甫童丱力田課桑麻
灌園蒔葵莧春社羅雞豚臘酒索貓虥遑恤亭尉訶一
任薄俗嫚行矣方自今往者不可諫
古槐
槐廳有木木有枝百餘年物無人知苦遭霜雪日摧挫
不肯荏苒同凡姿老龍蜕爪龜裂璺水中有火心未燼
寄聲為語殷東陽莫道婆娑生意盡
雙鵝篇
新河人宋登春以詩名嘉隆間流寓江陵之
天鵝池自號鵝池生死百餘年矣康熙辛酉
柘城王培宰新河讀其詩而慕之刻碑表其
故里夜有雙鵝止碑上里人廹之不去籠以
獻培培為鑿池廨中馴畜之鵝時時鳴舞向
培若感恩&KR0008;吾友周屺公親見其事為予道
之如此
燕趙之間多竒士曩者乃有鵝池生狂吟往往吐秀句
五言藉甚稱長城挾書之楚作僑客忍餓時出金石聲
荆州太守造廬下堅卧不肯開柴荆籜冠皂衫往報謁
直踞上坐人皆驚晩遊吳越蹈浙水一死埓於鴻毛輕
吟魂逝後百餘載誰歌楚些陳吳羹柘城王即新河宰
讀其遺句心為傾可憐宅里久蕪没刻以片石青瑤英
雙鵝瞥然下池沼迫之不去飛且鳴口不能言告以臆
願娛耳目酧深情我聞此事疑又駴還復以理相推評
古來冥感儻類此不在用物多取精衛姬化雉出隧道
潼亭鳥淚霑杜塋悠悠物變費推測耿耿節義留精誠
生雖匹士是或有欵啓未可窮幽明百年同盡骨速朽
人生飄忽如飛蝱神耶怪耶姑勿語慎勿磨滅身後名
題雷田濯足萬里流圖
有履不受尚方賜有襪不教廷尉結黃埃野馬易汙人
濯去滄浪千頃雪迷陽卻曲無不可肯向風塵久蹩躠
市朝自窄宇宙寬高卧山中踏明月
送張毅文歸郁洲山
安能躡屐遍五岳尚平志願終難諧會心何處不在遠
一邱一壑亦復佳郁洲山水况佳絶是中靈境天安排
銀房玉柱架幽壑瓊枝瑤草被蒼厓一從主人出山去
雲泥隔絶如天涯可憐世路舊刺促右蠻左觸同一蝸
陸沉潦到真可笑夀王格五枚生徘豈如税駕返初服
掉臂擲却青絲緺山中高卧謝人事邈然霄漢誰能階
我亦有意不自得烟姿霞骨徒塵霾明年决計脱羈鞅
青鞋布襪與子偕
歲除即事四首
一杯雪酒淡相於小飣辛盤有菜菹始信貧家輕節物
因知久宦减田廬闌干星斗三商後偃仰風塵十載餘
(余自乙夘蒙有恩湔洗留京師者十一年矣)寄語山靈休見誚從來
盛世薄樵漁
檢罷殘編起欠伸屋梁饑鼠嘯承塵囊無絳雪真憂老
罋有黃虀豈患貧蠅翼乍凋悲郢匠范冠空戴感成人
此心已是同灰槁憑仗春風與發陳(頃十一月張武承宫贊物故予執友)
(也十二月初鄉人南來又得從兄子服凶問余未及製功衰但為位曲偯而已)
䀜䀜流年百感盈熒熒殘雪半忩明風前寒玉凄涼語
霜外晨鐘斷續聲薄禄有加慚素食閒官無補媿蒼生
可憐燈火闌珊夜(一作寒燈熖小如螢碧)猶為愁人理藥鐺
一枝曾此寄鷦鷯南郭連牆慰寂寥茂苑音書徒契闊
宣城館舍久蕭條殘缸易燼和灰冷寒漏難憑上水遙
病婦猶然催視夜明星有爛好趨朝
除夕次說巖先生韻
玉珂初向直廬還櫪馬聲中獨掩關錦帶新篇江令筆
白雲舊隠謝公山頻煩禁闥才俱健把玩年華意自間
幾欲相從肄宵雅祗憐垂老益衰頑
紫宸仙仗集端門玉律陽回紀歲元鵠立千官班舜瑞
山呼
萬歲薦堯樽儒臣重席叨
深眷膳宰加籩見
特恩莫道東郊迎氣晩九天笑語藹春温
松桂堂全集卷二十五
