松桂堂全集卷四十三
吏部侍郎彭孫遹撰
南&KR1081;集三
赴惠州别崔大
羈居不知歲值此蕉萃時再渡榕溪水重違故人期我
車方東邁我心已西悲寒禽驚夕瀨木葉感凉颸年芳
暗銷落誰能長自持
博羅道寄東莞諸故舊
江梅海燕歲將周沙際依然共此遊零雨不堪頻遠别
孤舟何意又南浮扶留蔓冷寒塘夕諸蔗田荒野水秋
笙鶴不来靈境杳石樓花首自悠悠
白鶴峯
曩昔好遠遊幸此為羈寓勝地撰良辰名山遂遐慕亭
亭波影間杳杳峯陰暮仙宇已摧頽道人時一遇相向
嗒無言林禽對梳羽昔賢曾買居遺蹟猶如故雪浪擁
前除松根滴秋雨欲解塵中纓結茅峯頂住恨不起蘇
公從之執巾屨
歲暮牆角緋桃盛開
曉日烘桃萼凌寒獨試花無人憐歲晏空自惜朝華
無題二首
風簾愁對落花裀萬事疎慵過一春玉煖乍抛新刺韈
香濃不散舊啼巾思深如向燈前出淚盡應緣夢裏頻
凖擬相逢親說與綵帆何日渡江津
桂寢秋深翠袖凉重簾委地靜焚香纖寒觸手嫌金剪
遠别驚心怯鈿牀冰萼欵冬櫺眼白晴花拆暖蜜脾黃
炎方臘盡無風雪九月江南夜有霜
惠州除夕立春寄蘧非
蒼輅迎郊日辛盤餞臘辰暖生隄外樹晴颺陌頭塵花
信山桃落風光澗草新林禽飜翠羽江吹起青蘋氣候
殊吾土羈棲隔故人五羊遥憶汝萬里各孤身廨舍疎
燈夕琴書旅况貧客愁銷貝葉鄉字斷文鱗歸訃滄洲
近交情白首真相期紅藥畔婪尾送殘春
丙午元旦
客中驚早起嶺外又新年旅服辭纖纊江城閙曉煙星
河猶晻藹雲日漸暄姸不道天南路陽春到獨先
合江樓
曉樹青如沐春波漫不流思君無近遠風雨合江樓
閱除目知漢蜚得錦縣有寄
畿邑當新建君年仕正強唯應酌遼水兼欲問南陽鳳
舉丹霄遠花明墨綬香論才多不次努力莫廻翔
正月四日從惠州發舟至廣州途中用東坡新
年五首韻示同舟諸子
旅食三更歲春王五紀元舟經羅帶水花暗木棉村烟
渚波將暝風林葉自翻停橈須我友濁酒話晨昏
羅浮好洞壑此去路何之瑶草一千歲烟鬟十萬枝欲
尋行藥客已過落梅時三歎懷勾漏斯人洵可兒
飛雲峯下邑霧堞捲江清客路逢人日山光遍子城桂
漿留燠在菜甲迸寒生一嚼誇風味何如糁玉羹
挂席平湖外廻帆鱷渚東侵尋時序改憑弔水雲空天
畔青陽節峯頭白鶴翁持杯遥一酹心跡倘相同
水鄕風氣早村墅綠陰繁遥想秦谿曲春光滿故園梅
英堪汎酒蘭茁已當門舊里牆西地依依長竹孫
斤斗水
暮雨猶紛沓寒潮正渺漫斷腸斤斗水春色滿漁竿
朝雲墓
朝雲久已化遺墓復湮沈松竹湖陰外棲禪何處林
端溪石硯歌
端溪之石數十阬一一書家有標格屏風嶺背朝天峯
質亦黝然少潤澤滑不拒墨堅不粗上者無如水岩石
巧匠購之琢為硯價奪琉璃與琥珀百餘年来阬石枯
谿水幽深難往索我遊南越無所須庶幾得此置几席
搜剔山穴心力窮忽然快遇連城璧秀眼泓生鸜鵒青
玉膚斜沁芭蕉白碧泥搓手輭欲圓蒼骨留烟膩無迹
柔毫已自吐仙英烈麝還能發珠液山窗客去心手閒
對爾真堪永朝夕毛生楮生試與俱一笑相將成吾癖
元夕聞雷
積雨作元夕輕雷動太虛微寒臨枕簟餘潤襲琴書竹
逕人蹤合松窗客夢疎朝来理春草新綠滿庭除
春雨堂芍藥歌
荔支不過嶺以北芍藥不過嶺以南由来物性有如此
風土遷移豈所堪春雨堂前十數本来自揚州舊隋苑
胡家纈子鮑家黃花蕊依然暗香遠困倚東風不自持
偶乘氣煖一紛披託根嶺外非得意逞艷宫中自有時
此花嬌貴世無比壓盡紛紛衆桃李可憐國色與天香
憔悴蠻煙瘴雨裏
禺山
劉鋹當年霸業雄禺山相對起離宫藥洲花塢無蹤跡
只在西風野燒中
宿春雨堂西齋
春夜西齋臥心期得自論白鷴閑對客修竹靜當門書
帙從風亂燈花欲雨繁清觴寒不御徒有酒盈樽
正月小盡日留别退菴兄
肅肅随陽翼粲粲荆樹枝行斷聲自求花落根不移人
生各有役所苦遠别離春鐙摇繁雨哀響激縈絲淹留
豈不願取别終有時行矣戒舟楫揮手江之湄客行日
以遠客心日以悲客心且莫悲努力勉自持良晤知不
遥深秋以為期
西堂坐清曉竹露青漫漫酒盡未成别微雨增春寒行
者誡風波居者慎眠餐臨行千萬語雜亂初無端情至
不厭煩憂来且自寬念為兄與弟結好逾金蘭各有四
方志寧謀一室歡會當依青雲高飛生羽翰何為空歎
息戚戚摧心肝
曺圻宅觀山谷墨蹟
涪翁墨蹟此第一試向堂中開錦帙伏波祠句擘窠書
似在涪州得意筆精力夭矯透紙㾗凌蘇轢米寧須論
蒼然筋骨勁于鐵須知成就顔平原曺圻雅士頗好竒
家藏金石不可訾一遭兵燹頃刻盡此卷獨為神護持
清秋置酒徧示客觀者爭誇好風格誰留當日黨人名
千載猶生人愛惜
再寄吳念克
灕江緘遠思書到已春殘訊牒煩高致才人困始安瘴
深嵐氣溼戍苦角聲寒不及衡陽雁因風振羽翰
寄示屠四
清海飄零十載餘刀環舊約總成虛閨中何似休相憶
目送歸鴻不寄書
秋蘭引荅廖秀才
南隣廖生頗不俗贈我蘭苕碧于玉綺石青泥交錯裁
臨行酬爾秋蘭曲採之為佩&KR0757;入琴芳澤還堪遺所欽
莫怨靈修唯自惜不妨長此結同心
南津口寄王默菴
孤村臨渡口斜日下長林舊侣平原約相思單父琴垂
楊將暮色芳草欲歸心愁對春江水花前悵别深
泊胥江夜大雷雨
新月川西影漸湮溼雲千里白鱗鱗雷聲欲起蛟龍蟄
雨氣能回草木春戍角吹寒依積水林光入暝結愁燐
孤舟摇曳空江夕更借漁簔作比鄰
花朝
好趁松醪熟鄕愁仗一澆客心驚日月怕說是花朝
入湞陽峽三十里至釣絲灘下
湞江不可泝湞峽多廻洑雲木蔽復虧岡巒起還伏春
雨沒沙尾江風飽帆腹輕舟上前灘杳然烟水綠夜靜
疑有人月明理釣竹
出峽後次始興江上寄陳元孝
景物凄凉感昔遊孤吟况復軫離憂南梁山院春長在
西漢樓船水自流沙石尚含陵谷態雲烟不斷古今愁
始興江上千株樹歲歲花開送客舟
清遠峽口寄陸孝山
三年回首嶺雲孤計日江春到欲徂萬里人歸經暮雨
二禺山盡接平蕪方音漸已諳啼鴃客路猶聞喚鷓鴣
郡閣故人相見近不禁吟興滿江湖
潖江水口
江流寒峽外沙岸遠依微烟草春無際雲林路不違葉
明殘月上川響夜漁歸何事愁凄泊蕭然客子衣
觀音巖
峩峩千仞壁杳杳百尺潭石勢忽中坼安此大士龕遠
響激春瀨蒼烟騰遠嵐一燈長寂寂聞見了不參老僧
久住此白髮紛䰐鬖時為乞食出乞已還歸菴微風送
哀梵水石清相含
抵英德縣郭就市買得小英石數枚嵓壑皆具
粤山故竒特荒遠每難就誰知一拳石盡此五嶺秀貌
古態愈妍峯多骨彌瘦朝来風雨鳴萬山勢若鬭此石
亦陰冥黝然色非舊時有雨氣生如向雲根潄欲攜嵒
壑姿一洗塵容陋涵暉與碧落爽氣在襟袖
雨中過白芒村寄高山人儼
春陰生驟寒溪上無人迹石筍清相羅翠烟紛可摘欲
持三尺絹寫此春山碧却憶山中人遠在龍池宅惆悵
不同遊白芒風雨夕
韶陽道上寄融谷
數從帆底眺晨星蕩漾孤舟類水萍夜雨獨行中宿峡
春風重上曲江亭武溪渺渺寒流白韶石蒼蒼落照青
得似洞庭張樂處仙音雖好不同聽
遊丹霞山不果寄澹公
沃洲不可到歎息久離羣遠水人空返東風草又薰茶
林春雨足竹澗暗泉分日暮山中客多應詠碧雲
魚梁灘下泊
暗色起何處忽然雲水昏春燒如新月遠掛山一㾗寒
禽呼木杪暗蟲沸草根遥見暝際火知有林外村孤舟
欲棲泊溜如雲濤奔羈旅一無託菀結難自論矯首眺
天末躑躅勞心魂
聞雁
千里鄉關落照邊花時憔悴獨成眠相江亭上聞歸雁
嶺外飄零又幾年
次曺谿水口遥禮南華山寺憮然有作
逶迤白土村瀧水深且廣春風吹我舟摇蕩不能上其
傍有漫流微波清瀁瀁云是昔曺谿覺路從茲往我聞
能大師傳衣振遺響風幡發妙悟泉石契真賞說法化
毒龍安心息狂象當時無上乘南宗為之長于今已千
年一燈猶晃朗勝因夙企慕世味苦勞攘酌水未尋源
入林徒託想翠微遥一禮顧已生悽愴逝將攝身心長
往捐塵鞅
洲田
曲折窮岡勢齗齗露石根上瀧春水急將雨野陰繁寒
蚓吟愁思輕舟摇夢魂回看晨發處明滅見孤村
仁化渡口再寄澹公
丹霞渺何許千嶂插晴空却望雲生處君應在此中
客店寒食
細雨平江溼晩烟客中寒食倍凄然津樓落日重回首
腸斷東風燕子前
上巳日飲陸孝山池亭留别
曲磴花間路疎簾竹裏亭林泉生遠想蘭杜發幽馨藉
艸春將夕流杯晩未停多情池畔柳終日向人青
游楊歴巖
澄旭滿空山来遊值春暮寒嵒不知春時見花生樹澤
氣上為雲飛流濺如霧幽興晩未窮僕夫告歸路理策
將来歸丘壑緬餘慕後夜憶兹遊悠然夢同趣
南雄别友人
風吹楊柳枝花落東城陌日暮對芳樽歸人轉為客
經張文獻公祠下作
岝㟧臺侯嶺荒凉舊相祠衣冠留故里風度想當時西
幸知機早南来遣祭遲難追天寶恨空撫曲江碑杳杳
深山裏飀飀古樹枝棲鼯窺宿莽行客拜虚帷溪日迴
仙馭林烟捲翠旂九京如可作千載有餘思
嶺上寄考功兄
来雁亭前雁北飛梅花嶺下折芳菲相思比似凌江水
日夕南流不肯歸
過嶺二首
春風又逐塞鴻飛横浦人烟入望微却憶天南真似夢
暫来嶺北已如歸松陰不改當時碧柳色曾攀去日衣
猶有平生師友在寸心長自戀音徽
日溯湞江問客程一朝過嶺覺身輕時平已罷三關戍
興盡空為百粤行鳳鳥承旂遊碧落飛廉託乘入朱明
他年倘續羅浮志流寓還堪占姓名
挂角寺寄孝山
一憩松關日半曛遥遥江嶺路中分回頭種玉亭前路
萬叠春山入暮雲
南還至横浦驛前與程五别處
憶向清秋採白蘋今来江上值殘春一從横浦三年别
南北俱為萬里人
游南安東山寺觀周量壁間題句
東林禪誦地寂寂對江濱倚檻流清矚當軒合翠筠凄
凉花院蹟隔絶鳳池人蘭訊憑誰寄山中欲暮春
新田别客
舊邑頽城在新田落照微片帆將客去雙燕送春歸夜
月留空局寒花攬别衣不堪江上路欲去更依依
詠懷十七首
亭亭玉葉梅皎皎如霜白朝為枝上花暮贈隴頭客寧
知相賞辰即為零落夕山花不知名終歲無人摘
緣溪不見人日出東山巔照見秋禾根曉露猶涓涓空
橰引激水自灌原上田雖免人力勞終苦機事牽不如
漢陰叟抱甕以終年
富貴多危機貧賤心不愉客遊常戚戚鄕里無遠圖人
生安所適四顧無一娱東望有仙山山勢欎以孤三百
七十峯黛色天下無銅乳穴内流螢芝石上敷排雲凌
清海御氣馳蒼梧舉手招霍龍我欲與之俱
猗猗山上桐欎欎河邊柳秋至葉自零榮華安得久古
人若無死樂亦非我有矧無久視方百年一反手軒冕
非我榮金石非我夀彈琴而歌風所期在不朽
素律吹暮秋北風凄以怒百卉悴不芳木葉辭林樹蟋
蟀在戶鳴陽禽亦南度萬景不暫待涉迹皆成故昔我
青雲交接軫馳皇路宿艸忽已繁纍纍丘與墓蜉蝣美
衣裳朝菌不及暮富貴不永年榮華亦何慕
支公好畜馬阮生好蠟屐所好故不同各自成竒癖竝
負曠遠名俱有高世迹終勝王安豐時時理籌䇲
漢苑有佳人顔色麗明霞一旦先朝露委棄泥與沙至
今塚上魂化為田中花開時如豔雪幽香世無加花香
有時滅紅顔易消歇寧為哉生光勿作團圞月
自昔遭放棄歸臥南山隈日月亦已屢明魄頻相催淑
氣布雲物好鳥鳴池臺朝来里社罷元燕翩然迴庭中
雜花樹春風五度開而我猶偃蹇棲棲困蒿莱百歲不
可得逝陰難再来且對有數景共傾無算杯誰能慕臭
腐欝結使心哀
少年學干祿振翮思高林上策雖見收世務非所任内
顧宦情薄十載猶浮沈濁酒足斟酌枯桐有清音詩書
耽夙好良朋多素襟褚小不懷巨綆短難汲深本自安
吾拙詎有避世心
客從山中来今晨款我扉手持一書札問君胡不歸山
中春未老景物世所稀深翠照檻戶新苗長蕨薇松酒
既已熟林筍亦已肥塵情患尠歡勞生思息機誓當從
客去高蹈還初衣
結廬在山曲採藥山之陽宿雲起半嶺滃然滿高岡川
上微雨過靄靄桑榆光心靜理無迕緣順境自忘日暮
旦復去荷鋤歸艸堂
高士不恒有吾陋尚子平踉蹌了婚嫁始為五嶽行人
壽能幾何苦俟黃河清徒令噉名客千載口實生北山
有猿鶴笑爾未忘情
弱齡慕高躅遐舉遺俗塵採芝商山曲種黍桃花津中
道更迷惑轉與世味親羈紲相窘束此志久不伸識闇
物多忤才高禍與隣庶幾木雁間可以處我身
君子戒尚口吉人貴寡辭流連三緘銘反復白圭詩國
武好盡言龜鑑良在茲嗣宗名至慎此理誰能知
春陽何遲遲元景每數數崦嵫日易盡丙夜漏方促立
身在壯年我友敬相勖遲暮空有懷為時苦不足徒捨
若木暉而来就螢燭
晩出南安城還視東山塢紙錢白紛紛多于寒食雨松
柏夾高原饑烏啼墓門肉食厚肌體徒為螻蟻恩金亦
不可成河亦不可塞安得絳雪丹駐此好顔色
南薰長萬物草木俱蘢蔥鳥雀樂茂林啁啾鳴好風動
植各自得曠然天地中心空得喪一障盡物我通真契
不在遠妙理良難窮
登贑州城晩眺
寒日下津樓天空夜色浮城收八境盡江帶十川流山
翠濃生雨灘聲冷似秋無能將遠思山月迥含愁
章貢臺
二水城隂合高臺北望頻交綏徵往事握節泣孤臣苦
霧冥冥雨寒蕪寂寂春曾藏周史碧千載結幽燐
西津橋下遲融谷不至
春渚霞生雨乍收鬱孤臺畔遲行舟生憎章貢無情水
相背東西各自流
儲潭
欲叩儲君祠廻舟繋蘭槳凌亂涉清波知是春沙長
大蓼灘阻風
風雨昏林氣江流掩石鱗空山無主者不禁採樵人
下十八灘
石人羅立青磷磷大壺小壺勢漸馴長年最能莫謾語
比来吾已粗知津
張家渡口望青原山
曾聞淨居寺說法雨花繁不識山中路獨尋沙際村巖
光含羣象溪聲息衆喧欲持無上義一一問青原
雨夜泊吉陽城外喜龍臚先帶雲見過
平沙漠漠雨艇子繋江隈忽見瓊枝樹驚從何處来重
闉當夜啟蠟炬背風開知向青原道山中聽講回
樟樹
風散林香落浦沙吹来何處野人家沿溪偶共山僧話
知是江邊樟樹花
度嶺後寄上筠菴夫子
驪曲動城樓波光引棹謳三年南越客萬里北行舟久
習文身俗真為建德游窮經曾問業負笈近從游薄禄
多傾倒深情少報酬别来春冉冉望斷水悠悠鄉夢邀
桑落江舲怨石尤孤村傳杏粥四月下椒丘吴樹帆陰
曉燕雲馬首秋後期知杪歲計日釋離憂百粤通筐篚
千秋奉冕旒日高金闕迥雪暖玉河流遠待朝天使星
霜一畫輈
洪州送人入楚
垂老休官去離居送客情夕陽樊口渡秋艸大堤平宋
玉居猶在宜城酒正清莫嫌妻子累負戴足逃名
重登滕王閣晩眺
兵餘存勝蹟江渚問前遊孤客重經地春風一倚樓殘
星埋劍氣寒雨斷書郵極目長安遠悲来不可留
南浦
南浦吟愁夕凌風獨叩舷流雲連近郭畫棟俯寒烟春
盡江湖上心飛雁鶩邊綠楊如有恨花白已成綿
豫章城下送春有懷故園兄弟
城下烟波暮可哀扁舟日夕更瀠洄一春又向他鄕盡
千里曾無尺素来野鶩孤飛烟裏沒江帆相背雨中開
故園風景今何似池艸汀花夢幾回
邱龍標納姬于外館巫巒穉有詩相調余亦和
二絶
霛谷嵯峨臨水清少年聲迹滿南城但教境内無枹鼓
眉憮何妨幹理名
畫閣名姝絶代無浦雲山雨對金鋪偷將内史臨川筆
搨得滕王蛺蝶圖
西江夜發寄陳伯璣
豫章三載夢罇酒慰平生倚閣聞清詠臨流悵遠行雲
低津步樹日薄潁侯城欲叩高人宅東湖春水平
康郎湖
彭蠡湖頭雨暫停康郎山下獨揚舲遠洲一線拖微綠
春岫雙尖送晩青鏡裏波明生顧兔畫中舟小點蜻蜓
夜凉忽有漁歌起坐對西風濁酒醒
彭蠡夜泛
清淺宫亭水濺濺百道流殘春風送客終夜月随舟野
火沈葭葦遥天挂斗牛相依有鷗鷺任意宿汀洲
初夏
孤舟人卧𧺫初夏氣猶清已近餘千渡猶多遠道情捲
簾看落絮欹枕聽殘鶯别意如春雨空江頃刻盈
古意
東風當戶入花絮繞城飛芳草青埋履繁陰綠滿衣採
桑驚戴勝入室感伊威眼見春光盡征人幾日歸
湖中即事
夕泛南湖渚歸程自此分山川餘越地風俗舊番君遠
墅烟棲草空舟水接雲年来傷物役翻羡白鷗羣
湖中寄涂萬年
杳杳踐修途苕苕陟孤巘沙曠水蕪寒江深春日晩川
路極威紆流芳增繾綣鄱水接盱江室邇人何遠
饒州東湖
湖光叢水竹晩憩有清陰不見詩人宅唯餘寶樹林竹
深涼氣進水滿夕陽沈坐聽拏音杳蕭然出世心
寄巫巒穉
一别南州道里賖他時何處寄疏麻蛾眉亭下来相訪
明月滄波是子家
饒州僦一舟甚小夜與蘧非抵足卧
鄱江不易涉去路轉逶迤只合摧眉坐猶堪擁膝歌行
舟如落葉歸思極流波高卧聽邪許徼天已過多
初夏江行
江郭人孤往墟烟水一涯新暄生夏霧初霽失朝霞弱
燕捎花淺迴波點絮斜扁舟曾不繋乘興下汀沙
浴佛日
佛日凌晨起林葵露未晞柘烟江店飯苧雪石城衣貧
覺為農晩愁緣入道稀祗應釋形累長採故山薇
由浮梁抵祁門道中
四月上浮梁溪清水活活潄流就帆陰晞髮迎蘋末閩
蘭花已抽吳桑葉初捋覽物悟歲時放懷信超越浩然
箕潁心果哉亮難奪
次鮎魚山下
朝日被林邱桑麻蔭道周晨雞鳴桂檝新燕掠萍舟水
市蠶初浴山田麥未秋漸知鄉郡近三載遂刀頭
石鼓村
亂石驚流徹夜聞綠波吹雨細成紋風禽和夢催清曉
水碓無人搗白雲昌浦近從千澗落浙潮遠為一山分
鄕園北望無消息煩思誰堪坐似焚
舟曉
臥覺四維靜杳然舟已行殘月時一照夜氣愴以清不
聞人語響但聞流水聲
途次祁山
山勢臨孤邑江源出舊鄣花林霏夕秀茶臼擣餘香流
水春陰逝浮雲世態凉青蘿岩屋在吾意欲褰裳
水宿
水宿七旬餘迢迢返故廬粤洲春漲碧秦望夏雲疏氣
入清和後林鳴布穀初南山十畆地歸去正堪鋤
山樓即事
山閣遲清夕羣喧靜遠空疏燈峯影裏殘夢雨聲中失
路同羈羽孤生感斷蓬愁吟寒更劇相荅有哀蟲
魚亭山下有懷詹無幾
婺溪欲溯水潺湲逐客西遊久未還落日魚梁惆悵絶
不知人在大鱅山
屯溪雨後觀暴漲
暴雨生暄後屯溪竟夕聲谿流三十尺高與石堤平獨
嶼移新麓層波失故清江航成徑路来往踏舟行
發率川下新安江
乘漲下新安香橈擊明鏡深秀樂山情至清表水性亭
亭積翠成草木新暉淨雲林漏微日霞波弄餘映白沙
蕩虚曠素魴恣游泳言踐謝公期遠託休文詠枕流諧
夙諾累心矢終屏
竹節磯
魚亭東下二百里碧沙錦石清相於漸江脈竭泉眼涸
四十七瀨成溝渠春雨驟至連日夜萬川汨汨爭歸墟
奔濤聒天漚擁樹潏湟漰渤增欷歔竹節磯頭水石怒
白浪大如仙人車覆船山下船忽覆桃人土偶皆淪胥
槖中幸無千金裝一琴一帙靡留餘神功冥力獲濟此
微山陰侯吾其魚(吳山陰侯賀齊為清溪水神廟祀江濱每禱輙應)寄語後人
慎舟檝悔不先戒存衣袽吾家老咸不解事東面招手
從之居生逢
聖世有至幸誰能沈抑同三閭
重過嚴陵
宿雨新波七里流迴沙縵石下瀧舟挂帆客過情空切
釣澤人亡跡自留野鶴江猿同旦暮綠蘅青荔幾春秋
十年出處俱無著媿向山霛問舊遊
東歸至錢塘江館珂月上人遠出見訪相訊間
知家兄當世舍姪元景皆于去年物故驚慟賦
此
江樓相對轉依然不見支公已六年遠出深慚存舊好
早衰知為味枯禪清霜夜判離鴻杳黃土秋埋玉樹妍
何意衰宗頻遘禍鄕音一接淚如泉
江上
夕氣隱寒山長川晦蒼霧日暮暗潮平渺渺西陵渡
五月五日江樓題
五月五日江上宿碧水蒼烟遠相屬吳山澹澹越山青
日倚危樓看不足從作東西南北人山中五泛蒲醪春
主人不歸山寂寞萱草榴花開復落滄江此去託菰蘆
削迹銷聲計不迂學道十年深自悔今朝重媿饋&KR1797;徒
江干晩眺
隔江帆隱處知是蕭山路林際青濛濛非烟復非霧
富春村莊即事
新夏江村水拍空枇杷雨間熟梅風魚投釣火夜船上
犬吠行人曉月中
謝村
謝村五月楝風和為送歸人片帆過何事吳音偏入耳
向晨欹枕聽新歌
湖壩早行
蒋葉風凌亂秧田水接連臥聽柔櫓響知是舊吳船
石門
三載淹南土孤蓬復斷萍誰知歸客路已到語兒亭
初從嶺外歸家兄仲謀有喜駿孫歸自嶺南之
作次韻十首
故林芳草想夫君遯迹長同鹿豕羣採藥空山偕綺季
逃禪小果謝聲聞獨醒不厭杯中物相憶時停嶺外雲
今日重逢還一慰海榴花發夏初分
去住三年總未知開顔重此話離思牀前夜雨悲同叔
塘上春芳感客兒親舊幾人猶徤在存亡一訊轉成疑
南窗梧竹凄如晦灑淚看題見憶詩
浪說三山近十洲擔簦千里漫成遊旅顔不醉蠻鄕酒
征棹頻移蜑子舟有幸長鯨初授首無情滄海尚横流
敝車即次傷淹滯飛矢危城幾汰輈
柳絮梅英感物華縈愁觸緒浩無涯空林綠遍文無艸
寒雨吹殘夜合花雲葉暗沈經歲札烟蘿深鎖故人家
連波歸計蹉跎久憔悴風情薄似紗
夢繞山中桂樹堂行人何事久炎荒薄遊三見花成雪
長物惟餘簟似霜海賈歸時天若畆椰漿熟後醉為鄕
侵尋江嶺無消息松菊凋殘柳半黃
太史空登辨物臺二東杼柚正堪哀西成已見書螟螣
冬實何須詫李梅乍喜絲綸傳六郡微聞災沴譴三台
關心桑梓多私計恩澤何時日下来
城外邊聲咽暮笳西風颯颯暗飛沙中流結蜃雲為屋
片席驚鳬浪作花遠水雙星分使檝寒濤八月斷浮槎
傷心京觀何年築謫戍東南早及瓜
海曲諸田正有人十年烽火劇黃巾受降别有王侯賞
並育深知覆載仁客盡非龍謾沈尹地多真虎懾裴旻
逐臣萬里情無賴躑躅江潭夢
玉宸
琴樽聊此共晨昏晝掩荆扉鳥雀喧覆雨交情宜廣絶
奕棋世事莫深論西風短笛山陽里秋艸寒烟上蔡門
何似埋名躬抱耒一鋤春雨杏花村
羈人心事近如何峡樹川雲寄慨多行轍似曾窮地軸
客槎疑是溯天河江妃感夢乘烟至水府朝真曳珮過
欲叩璇宫徵異蹟翠旗光裏擊霛鼉
松桂堂全集卷四十三
