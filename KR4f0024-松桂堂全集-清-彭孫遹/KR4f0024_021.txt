松桂堂全集卷二十一
吏部侍郎彭孫遹撰
奉和院長陳說巖先生禮闈司考十四韻
幸際升平暇追陪翰墨林掄才需哲匠抽思發清音幼
眇移情甚留連託興深瑤華呈國寶玉筍豔朝簮鎻院
春隂静垂簾暮色侵風鈴聲斷續月樹影蕭森乍煖爐
烟潤餘寒漏箭沉簷虚初候鳥(時春分前一日)天迥欲横參荏
苒青雲夢蹉跎白首心所期同緩帶敢使獨慚衾永夜
仍無寐遺編得自尋百年同野馬三食亦仙蟫文起齊
梁弱詩刪鄭衛淫(時予分校葩經)濡毫一言志重此繼高吟
奉和少司農李容齋先生禮闈司考
偶此蓬山逐隊行十重仙署列嚴更曾分天上紅綾餤
再聽人間白雪聲卿月乍看垂照迥臣心不待飲冰清
當年得御真多幸肯向青雲一借名
早將彩筆鬭弘農萬象雕劖間氣鍾手植桃谿迎化日
口噓黍谷轉嚴冬浮沉只似湖中雁忝竊還隨柱下龍
為染吟牋一相和院門深掩夕陽封
送藝初南還
二雷山色接氤氲南北迢遙地脈分若到山中回首望
長安天際總浮雲(後漢書郡國志註吳郡包山下有洞庭穴號為地脈又有大雷山小)
(雷山)
上苑風和草自薰當階紅藥正繽紛春來最是招尋好
惆悵花前又送君
奉和院長陳先生將出闈别同事諸公
勝會應難再人生亦暫逢幸非傾蓋好相對飲醇濃倚
席書籤細分檠燭影重劇憐春夜永清唱寄孤悰
送蔣莘田
特簡臺中妙參藩向穗城為紓南顧切不是左宫行晝
繡還家便星軺過嶺輕石門千尺水重識使君清
送董默庵視學畿中
丹地嵯峨枕斗魁九重仙詔一行開不離講幄深嚴地
得展天紘整頓才自署冰銜如異數人稱水鏡是清裁
琅玕碧樹搜羅盡重向鑾坡儤直來
寒食
四度逢寒食羈栖只異鄉新烟榆火冷舊井石泉凉白
髮憐簮短清愁訝帶長鸕鷀湖畔路千里渺相望
立夏日
風簾飛絮入雨徑落花深感此妍華節蹉跎遂至今墟
烟寒過水鄰樹晩生隂目送卑居翼翩翩返故林
送汪舟次出使琉球
暫輟鑾坡草還乘博望槎文章傳海外名字滿天涯人
地堪華國王程得過家繡衣趨省日晝錦未應誇
見說高華峙南行只片帆土風宜稻黍方物有楓杉候
吏廻仙棹詞臣領畫圅好將柔遠意灑灑及嵁巖
立秋日
牆東一棗樹坐對相晨夕始見棗葉生俄看棗花白朱
實垂庭中離離紛可摘仰視天宇清秋風動簷隙日月
不暫留逝者誠可惜惜哉生有涯還為物所役人壽無
百年榮名亦何益
和悔庵
君家亭子真疎快門對滄浪濯足時四面清風來竹篠
一天凉月採菱絲高眠絶愛冰紋簟淺酌還憐瓠子巵
相憶秋來知更切小山婉孌桂花枝
予家亦在吳山畔回首當年荷鍤時不厭行歌長拾穗
可堪垂老更牽絲心驚白髮羞明鏡身點清班笑汙巵
安得乘風一歸去翩然碧落折瓊枝
秋感
客夢不竟夕秋心入煩憯薄寒中人肌襌衾不堪攬披
衣起徘徊坐聽鼓聲紞衆星一何微晨光清黯黯浮雲
西北來一色白如菼飄風忽翻幕迅雨遂盈坎中庭雜
花樹枝葉頗繁□狼籍風雨中當階落紅糝天澤未云
慳無乃土脉㯺物理不可常時節異舒慘衰盛迭為之
氣至則相感亮無松栢心零落夫奚憾
送林石來使琉球
鯨波千頃外洞塹一行開俗與鯷人近時當卉服來畫
圅將玉節丹紙出雲臺專對今誰屬羣知使者才
祖帳滿秋色清飈動綵旃功名萬里外意氣八騶前風
帆無淹晷星軺不計年從容將母在真覺
主恩偏
奉和馮益都夫子秋日讌集萬柳堂即席留别
之作
清渠一曲蔭修楊秋氣高寒曉欲霜塵外心期在邱壑
樽前風物似江鄉數枝相向垂隂密五字初成託興長
休話永豐當日事重翻法樂入含章
秋來風月有餘閒花木平泉手自刪小住頻移清樾影
從遊長對白雲顔如澠味好偏憐酒丐石情深只愛山
惆悵離歌青綺側邈然東路即銀灣
論史偶成
甘陵有南北坐令炎精漓紹述實禍宋趙氏無火炊傾
輈逝不遠覆轍還踵之明事近可迹粲然如列眉理平
良有自試問亂者誰𤨏𤨏公輔器潝潝耳目司黨禍一
朝起國是終參差同好假毛羽異已吹瘢疵蜩螗沸白
日蒼黃變素絲詎少忠正士朝拜夕已遺衆口寖以鑠
一木安能支東林誠矯矯名教善檢持抗墜或太過時
亦阿所私顧其當末葉閹人竊天維執言有義色被掠
無撓詞隕首而不悔豈曰非英竒其餘亦自有特立性
遷移牛驥既同皂蘭蕕亦並蒔尚難别涇渭安能辨澠
淄内外交相訌大寶因淪夷真人應運出適為驅除資
編摩一至此握筆相嗟咨所以古聖人耿耿垂訓辭任
賢勿之貳去邪勿之疑卓哉有虞氏萬古欽芳規
送顧師於赴慶陽郡丞任
羽扇風流舊所知桂林早折郤詵枝即看遠馭憑熊軾
莫道新除奪鳳池五馬並輸通守貴十年休恨得官遲
只今北地非邊郡正好從容卧理時
邱籲之先生守漢陽有善政去今三十年漢人
稱之不容口遹於先生通家子也知其事獨詳
為賦漢水清以紀之
漢水清澈無纖埃漢陽城中太守來漢水清深不可渡
漢陽城外太守去天明打鼓聲紞如漢人挽住太守車
公來何暮去何速嬴者三戶疇安居自公來作漢南牧
秋不凄嚴春燠沐荒村無警犬生氂小吏不欺鳥攫肉
五載公堂無諍詞政平訟理恬且熙官衙蕭寂何所有
飯有葵藿羹有魚羹有魚飯有藿鳴者琴和者鶴太守
至清漢水濁
懷李天生
清渭日悠悠金天嶽色浮因之懷舊好彌此軫離憂盛
世甘偕隠斯人實寡儔漫將詩筆較一疏自千秋
龍鬚
蟲之品族以萬數跂行蝡動皆有知語其智者莫龍若
飛潜變化無端倪由來此物不生得於何拔其口上髭
毋乃角麟而喙鳳徒逞荒忽充談資李侯審非躗言者
宏覧博物頗好竒以兹數莖來乞我要我為賦龍鬚詩
試問得之自何所一一詳說非無稽諸城環山地瀕海
蛟蜃出没無常時白龍山小在其北嶃然獨立形崔嵬
甲申年秋日正午雷雨交作聲喧豗有龍鬭於篁竹上
鞭策狂電驅風霾一龍鬭死頭墮地血殷入土吹沙灰
鬚髯磔磔藴餘怒銳如脱穎囊中錐捋之可以搜齒疾
垂老不患齦齶危此事至今四十載居人猶及親見之
明之亡也在是歲君死國破禍莫支明年金陵建位號
旋見拘執歸京師龍蛇之孽不虚作有如發匱流龍漦
豈同齊諧但志怪可偹紀載上有司又知龍者本神物
失勢不保頰與頤没淵得珠必遭睡魚服或受漁人欺
重器深防有假竊出入詎可輕威儀我為此詩告來者
藏弆勿令今人訾
松桂堂全集卷二十一
