松桂堂全集卷二十九(壬申以後)
吏部侍即彭孫遹撰
古藤
我來古藤下欲賦藤花詩藤花自妍人老醜詩之醜也
又過之含毫欲下不敢下邈然終日拈其髭南曹故事
既散軼衆口傳說紛參差不知此物自何代但見老幹
盤虯螭當春花葉訝何麗恨無祕思爭新竒忽披榛翳
得碑記蘚文明滅微可窺云在弘治歲癸丑長洲吳公
官於斯右廂數楹公所憩紫藤二株手自蒔因之俯仰
感今昔一官先後同班資風流不墜起遐慕以理揆測
還然疑此藤雖然黝而古連蜷偃蹇殊凡姿問年或可
舉盈數安得許久如碑辭碑之歲月况遼遠百有四十
今其期要知舊本在碑後宛其死矣為枯枝後來好事
訪遺蹟遠晞前哲踵所為惜哉怳惚難具論至今莫識
種者誰世人往往貴耳食觀物不復窮研推雷同附會
類若此使我反覆生嗟咨又思當日種此者東銓華重
非賤私一朝姓氏遂湮没遑問治迹官崇卑人生患與
草木腐草木未腐名先澌可憐身世太局趣真若野馬
空中馳所以古人志不朽區區名爵劍一吹我今幸際
聖明世妄期竪立來牽絲浮沉或厠大賢後寄以臭味
無差池祇嗟齒髮日穨暮不才竊禄仍虛縻署紙不省
實憒憒詩成獨後才衰遲萬端銷廢逝將老藤乎得地
方乘時願言封殖俾勿壞我詩藉爾傳來兹
高梁橋曉望
小雨朝來歇晨光曖曖微林坰紛霽色水木遞清暉深
樾逗人影翠漣浮客衣因兹滌煩暑彌欲息塵機
沙路依山盡浮流逐徑斜翠微縈百雉綠樹隠千家早
稻初含穗秋蔬遍着花樂郊來往數風物最清嘉
暑雨
小院愔愔清晝長槐隂未暝曖餘光疎簾密雨饒秋意
祇欠鮮飈一點凉
送宋右宜之平陽
早駕軺車入澤宫賦聲殷殷欲摩空舊操白雪無人和
此日青雲有路通暫逐征鴻辭薊北偶思芳醖過河東
瑤華倘許頻相摘為斵秋林玉一筒
夀合肥相公太夫人
母德應將鏤管書公才公望更誰如爭看設帨當朱戶
正值宣麻下玉除經幔早知傳業盛養堂今見拜恩初
綠槐十二沙隄穏委佩歸來奉起居
春酒當筵象服明
國恩家慶一時并萊衣入補樊侯袞梅鼎歸調潁谷羹
上殿給扶多異數傾朝致拜極殊榮試歌燕喜流絃管
夀母千秋有頌聲
題半舫(大理寺少卿錢葭湄齋名奉和原韻)
小忩低戶不安横半舫中堪眺大瀛心似虚舟初不繫
人如秋水恰同清夷猶自愜滄洲趣蕭遠真為建德行
便欲相從抛組去五湖烟月一帆輕
雪次楊次也韻
誰摘仙葩散九闉輕于冰凌重于塵盛姬臺館層層玉
郢客歌詞灔灔春境現空花飛有相室生虛白似無人
莫將機思爭天巧刻葉三年總未真
殘雪用楊次也韻
殘霙掩亂似催詩霜纈冰凌態愈竒忍凍苦無洴絖藥
怯寒甘作處囊錐占年幸不封條在避俗偏於墐戶宜
為報敬容賓客道衝泥那復鞚青絲
賦得明月照積雪
清暉浥浥泛明玕倍覺中天夜色寒玉杵研霜凝未散
金波濯練揾初乾神遊大素何冲漠氣冽空蒼自鬱盤
徒把妍辭懷二謝此時惆悵不同看
壬申除夕
纚纚春燈影燭妍親朋喜共話鐙前食鮭風味偏真率
羅雀門庭頗静便幸荷
恩私寬一眚終慚衰劣玷三銓宦情縱使濃如酒合把
屠蘇讓少年
除夜以一罌酒餉次也辱貽新句輙依韻答
偶攜竹葉燒春罋為致椒花守歲筵酒客形骸雖放浪
麯生風度却清妍已看態美穨山玉更羨詩成下水船
欲和不能甘退舍始知造物賦才偏
次邱季貞洗馬癸酉元旦韻
班春早已肅蒼祇喜見柔颸曉入帷豔豔歲華垂老日
穰穰風物太平時榮枯有分休占易歌詠無方強賦詩
羨殺桂坊題句好落花依草是邱遲
次鄭葭湄夜忩旅興
空庭寥闃夜無譁冰雪凄寒落月斜底是羈禽偏繞樹
叵教遊子不思家朱絃寂寞琴雙鎻素鯉浮沉海一涯
客有吳吟正愁絶白雲千里寄情賖
十三夜集徐華隠學士寓齋觀試燈次袁杜少
韻
北扉學士退朝初掃地焚香此結廬心遠山林在城市
官清僮僕解詩書客來為試春鐙早坐久還驚夜漏疎
忽聽樽前發妍唱感時攬物一躊蹰
送周瑞歷之任大田
今
皇念人瘼吏治最所先百里寄民社一一皆精甄周侯
本吳士秀出凌雲烟俛就選人格剖符之大田大田蕞
爾邑嶺外仍孤懸壤地雖褊小風土殊静便耕桑有本
業甿俗無輕儇延顱望新政行矣當勉旃慎無鄙夷此
而不加勤拳視民當如子敬上親仁賢君心操冰雪君
才利龍淵利器不自衒清節久益堅強力赴公事德心
周井㕓計歲必有餘嘉名自流傳不見鳴臯鶴聲聞徹
九天鸞棲肯終屈萬仞看騰鶱
高渭師夫人林宜人挽詩
柳絮詩篇好荆苕禮教新采芳南澗日偕老北扉人烏
鳥心偏切鳴鳩德自均千秋馨烈在珍重寫湘筠
鶴蓋同車日芸廬儆夜時清心同黽勉白首怯差池春
月姍姍影寒花寂寂枝空彈元相淚重賦蕙叢詩
送鍾華峰還韓城
二月長安送客行河橋殘雪尚縈盈柳寒已作銷魂色
鶯小難求出谷聲汲孺從來名拙宦袁修終不媿清卿
追懽知有前期在無柰春風愴别情
華堂久矣閉松筠此日西歸已十春家有薄田仍苦旱
囊無長物易憂貧琴書自愜林間趣風月能娛物外身
君自蕭然淡名利中朝那不借才頻
題畫冊
愛此塵外蹤心蹟共蕭迥驢背聳吟肩踏遍寒山影
送李漁村還諸城次留别韻
白雁風前遡夕陽蘭疎菊秀為誰芳雖然久宦無羈思
那不清秋憶故鄉坐對寒山開岫幌卧聽幽瀑下漁梁
知君新綴名山志五嶽心期似向長
料絲燈依史胄司學士韻
一檠春燈五色絲十分工巧百般竒移將㶑灔金缸影
寫出青葱玉樹枝弄影稍嫌雲母薄流光偏與儛人宜
塵寰未必能勝此合向蓬山頂上窺
七襄巧思乞河東鏤水雕塵迥若空瑤彩澄鮮非泛月
翠漪搖颺不因風春隂自結千重綺夜氣俄成百尺虹
噴薄清暉紛可掬飲冰人在玉壺中
上元燈火咽芳塵錯落明玕照錦茵魚纈吹寒紅閃閃
驪珠有暈碧鱗鱗難酬令節惟婪尾欲買春宵是等身
蘭燼銷殘清漏永夢遊何處隔雲津
文珠玳瑁擅時稱風物今來幾度興龍女機絲無襞積
鮫人宫闕有觚稜玉山穨影方千日銀海生花已萬層
何似秋堂扃深寂一簾風露讀書燈
豆腐
藿食終年意自忺朝來淨饌况清嚴絺巾未藉先磨玉
雪乳初融更點鹽味異雞豚偏不俗氣含蔬筍亦何嫌
素餐似我真堪笑此物惟應久属厭
采菽中原未厭貧好將要術補齊民雅宜蔬水稱同調
叵與羔豚厠下陳軟滑爾偏諧世味清虚我欲謝時珍
不愁飽食令人重何肉終慚累此身
題朱北山水墨花鳥冊
水墨淺深分向背天然生趣在毫端可憐絶藝無人識
祗作當年院體看
題殷彦來歲寒吟
客裏偏驚歲月頻羈心疇不感凄辰新詩字字凌冰雪
輸與東吳秀出人
含毫一往寄情深不是尋常擁鼻吟到處流傳詩句好
何人解識歲寒心
寄冰衲上人
少日曾尋物外緣落花風裏颺茶烟竹忩水檻應無恙
不到東林二十年
聞雁
千里鄉關首重回南忩愁聽雁聲哀秋來心事無憀甚
一任黃花早晩開
題梅桐崖小像
十年朝隠意蕭閒長在清泉白石間他日抽簮乞歸去
還應乞取敬亭山
合沓雲山上插天玄暉詩句至今傳卧遊已足令人羨
身陟丹梯益邈然
題盧時偕小照
罨畫溪深六月凉松蘿隠映讀書堂綠隂如羃天如水
紅藕花前白晝長
此中風物與人殊世味蕭然道味腴他日人間作佳話
雲鴻留得草堂圖
松桂堂全集卷二十九
