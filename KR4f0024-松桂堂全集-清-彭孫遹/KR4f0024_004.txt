松桂堂全集卷四(甲午乙未丙申)
吏部侍郎彭孫遹撰
元日
曙色高城萬戶開窮陰空谷一時回春來雪後遲歸雁
人去山中早見梅秦逕曉雲浮睥睨横塘初日上樓臺
閒居景物堪幽賞更遣流光入酒杯
春遊
春遊猶未愜風信入清明沙暖遲驅馬林深緩坐鶯溪
雲無去住野照半陰晴日暮滄江上悠然萬里情
野眺
滄波不可極千里暮雲間晩色村孤樹寒烟雨滿山春
隨流水去人趁夕陽還歸路東城晩柴門獨叩關
春日兵憲王青芝年伯海上簡閱有作兼呈毛
明府
海國烽烟久震驚坐開幕府耀戎行旌摇日羽千峰隠
陣立雲垣百雉平帷帳折衝參
廟算山河表裏壯軍聲樓船取次收閩越遥倚東南萬
里城
滄波縹緲雨初晴看瀉天河為洗兵日湧扶桑明兕甲
風迴楊柳拂鳶旌午潮聲入千軍静春汛烽傳百谷鳴
海内名流争入幕祇應短褐愧諸生
松下遣懷
秋意日寥廓暝色散微雨高風天外來吹我孤松樹翻
然落空翠淡與雲陰互杳冥寒濤生微聞滴香露幽人
巖石間抱此物外慕庶幾歲寒心聊以保遲暮
臨平道中聞蟬作
秋盡山家落木輕寒衣處處剪刀聲不知九月臨平路
猶有寒蟬隔樹鳴
送查王望赴東莞余時亦有計偕之役
送别炎洲路君非百里才暫教娛鶴髮詎足展龍媒海
雨桄榔暗山晴瘴癘開故人從此去南北兩徘徊
元旦秦郵早發
霜角催晨發炊煙罷客厨僕夫驕短騎遊子畏長途野
店江春静侘鄉土俗殊空壚寒未汲車馬立躊蹰
贈周生
同是風塵客相逢各黯然鄉心歸雁後故國夕陽邊康
伯猶居洛荆卿未去燕倚閭千里意慰爾思懸懸
將出都門留别吕夢軒錢長孺兩同年
同遊宛洛慰晨昏分手天涯憶弟昆歌郢客能工白雪
吹竽吾欲老朱門宫鶯近借宜春樹野鶴空歸細雨村
見說江南芳草綠不因橋柳總消魂
黃河風阻
鄉關千里目岐路此時情野燒河俱斷寒雲水與平風
檣衝絶險雨堞失孤城坐見芳洲上青青草又生
鄉愁
楊柳津頭送客回暮雲千里正徘徊人歸春後酴醿盡
風暖閨中芍藥開芳草不離河畔綠孤舟偏向日邊來
鄉愁已似東流水況復啼鵑夜夜催
過韓侯釣臺
淮水東流去荒臺此地存江雲侵樹色碑雨没苔痕已
抱千秋恨誰銜一飯恩相逢盡岐路空復說王孫
落第後寄上侯筠庵老師四首
三月長安春色閒離人折柳此中還來㩦燕市壚頭酒
歸卧秦溪海上山古巷烏衣空寂寞上林黃鳥正間關
自傷湖海飄零久絳帳風流不可攀
上苑殘鶯囀未停傷心越客不堪聽迴風忽送千檣影
落照空過萬里亭地坼河流春浩浩雲連海嶠晩冥冥
應知關上前繻日正望天邊在角星
鬱鬱晨風返故林萋萋芳草獨相尋春江斷岸天垂盡
野廟無雲晝自陰漸入窮途生痛哭不因多病起吳吟
知希從此須歸隠援瑟空為淥水音
路入吳江漸逶遲風吹長水碧參差斜陽遠出由拳樹
夕漲遥分裴令祠行役久慙逢世拙窮愁應與著書宜
買山未敢從支許曾受公門國士知
自天津抵家得絶句十首
千里鄉園正渺茫山陽南去路修長天津橋上頻回首
不見山陽見夕陽
歷下城邊柳絮飛行人對此暗沾衣春來久滯南中信
江上征鴻歸未歸
孤舟未繋日初斜極目黃河走白沙遥見人煙起村落
殘陽影裏兩三家
寄得家書不敢開數行猶向榜前來不知遊子多飄泊
却望泥金次第裁
客路蕭條江上舟茫茫雲水入鄉愁獨留一片蕪城月
更逐孤帆下潤州
漫漫飛絮滿長空細雨荒村黯淡中行盡江南江北路
不知何處有春風
憶别江干雨雪時今來殘綠已參差斷腸春色歸何處
說與行人總未知
久客漸忘身是客故鄉回首即天涯入門故舊歡相問
蕩子原來自有家
見說長安罷禮闈故人拭淚下鳴機自言遠道長相憶
只願行人安穏歸
窈糾春愁知為誰臨風鎮日數歸期深閨望斷王孫草
君去長安是幾時
過吳門别明遠
停橈薄暮起離歌尊酒重來此地過茂苑花殘紅躑躅
寒山雲鎻碧嵯峨波澄晩色空中遠天散晴霞盡處多
知爾不須怨淪落滄洲吾欲返漁艖
初入里門有述
夏雲縈灌木零雨歇鳴蛙憶作天涯客寒梅未著花
近得閨中信春檠照夢熊酕醄心欲醉湯餅宴初終
候門嬌女小學步未全工不見解相憶見時生臉紅
風塵嗟落魄不忍說長安有客深相訊惟言行路難
登永祚寺閣
物役塵中擾招提世外幽虛堂僧入定暇日客消憂雷
雨平窗度虹霓拂檻流自能通帝座直欲小神州
雨後望秦溪諸山
積陰生霽色一望隔塵寰谷水煙中樹秦溪雨後山參
差青靄裏隠見白雲間待約㩦笻往捫蘿此更攀
舟行滯雨
片帆載秋色人意空闌珊河水清無極照見芷與蘭愁
烟漠漠生驟雨翻狂瀾故林渺天際秋思鬱雲端孤篷
上下濕陡覺生暮寒平生事田廬戚戚憂旱暵但識耕
田苦安如行路難
雜詩
種桂石池陰金英動素商所嗟雨露稀地僻無秋陽我
行南山下草露沾衣裳朝暾照葵麥相與生輝光
七夕南湖感懷
南湖烟月清如織良辰夢逐南樓側今年水落吸淺沙
大火高雯秋燒直我來重泛鴛鴦渚日暮西風起蘋芷
百端對此忽茫茫蓼花蓮蒂依稀紫縱飲孤斟問舊遊
山河月出天地秋何處相逢烏鵲渡何人獨上木蘭舟
人間天上同幽怨促促佳期空未展恰見殘陽高樹歸
又看銀漢流雲卷為歡不足奈愁何老向雲邊一醉過
終令此夕成疇昔落月摇空隠薜蘿
西湖感懷
西陵士女踏青殘日落明湖瀉碧湍暝色漸看千嶂合
春陰不散兩峰寒嚴城鼔角傳空堞故國山河入倚闌
惆悵錢塘佳麗地楊花飛雪路漫漫
南朝宫寢半凋零萬騎樵蘇破杳冥莫向空山聽杜宇
不知何處哭冬青古苔漠漠碑隂閇芳草芊芊輦路停
日莫春城歸獵火夜深風雨見精靈
新霽
山寺寥寥静殘陽對掩扉池陰濃靉靆樹影濕霏微觀
化知魚樂忘機羡鳥飛東臯堪避地徒使寸心違
夜雨
天意收殘暑高風動早凉砌蟲陰後咽階雨静中長小
閣遊饑鼠空檠跳野螂懷人成不寐落葉嚮空堂
秋夜
秋色閒庭扃不開風林葉落鎻寒苔如何一夜芭蕉雨
盡向愁人枕上來
送漢蜚北遊
上林賦客近應稀此去長卿侍紫微斜日遠窺津樹合
征帆曉逐岸花飛江南春色遲行袂薊北鄉心見落暉
白草黃河千萬里翻因送别望君歸
登郡樓眺望
晩出嚴城道步至東郭門高樓一長眺秋色滿郊原地
帶江湖阻山連海嶠昏天低雲影逼日夕秋陰繁束髮
倦行役車馬怠且煩途窮起痛哭慷慨憑誰言解劍謝
知己荷鋤歸邱園意氣忽已盡功名安足論
雨泛歸出庭中望月
暮雨泛輕橈落日收遠嶠如何齋中樹明月重相照夕
天散暮陰澄霽舒秋眺孤懷展轉深風雨生幽峭為勸
惜芳辰撫景悲同調待留金波光共遲白日耀
秋霽
殘暑雨聲中暝際開山霧返照界空清片雲不得渡太
陽依然明微凉生高樹棲禽動遠林驚蟲振濕羽獨有
草堂人窮愁不成趣荷衣落淺沙菊蔓牽荒圃卉木既
蒼凉秋草成行路入山苦未深大隠今非故歎息望冥
鴻弋者夫何慕
晩泊楓橋逢徐六琯朗
三秋不見徐公美幾度來過吳市中獨客河橋正惆悵
相逢流水任西東山巾閣雨添衣濕日脚生潮到櫂紅
夜泊孤舟霜月裏愁聽江上落青楓
朱買臣墓
古寺孤城外當時太守墳疎松傳夕籟高柳掛斜曛石
篆披榛出樵歌隔水聞千秋重知己誰使致青雲
病起夜坐因憶徐公肅昆弟
柴門深掩柳隂中小剪蓬蒿一徑通病起正看梅漲綠
春歸又見楝花紅海潮晩急聲疑雨城柝宵嚴響趁風
欲訪故人煙水隔茫茫兩地思無窮
上張蓼匪老師十二韵
少年遺俗尚萬里欲横行不遇空羣顧徒為伏櫪鳴慚
余稱國士猶自旅儒生錦瑟朱絃響瑶琴渌水聲求工
良有意投契惜無成長隠從兹去孤懷未易平身還思
附驥心轉佇遷鶯建節開蓮府分曹拜月卿文章推巨
筆風度屬
宸情左相封侯日司空博物名登
朝無異貴稽古有餘榮試遣彭宣到微窺絳帳明
七夕立秋
獨眠空簟思茫茫每到佳辰只自傷天意似猶憐此夕
轉教閶闔送新凉
飄殘桐葉下清波吹入商颷向晩多深坐忽驚凉氣滿
不知行雨過秋河
雨後見月聞鄰歌
晩來秋雨歇池館弄輕隂古木縈雲濕虛簷受月深長
明生静悟短夢費幽尋會惜繁華盡空兹物外心
重遊小閣桂花下
玉律隨時届金商應序臨跡偏荒墅外樹古小山隂清
籟盈眉宇高蹤邈足音凉颷猶隠隠碧落己沉沉月傍
嬋娟老秋生天地深同遊空感悼往事復幽尋思舊休
看竹懷人欲碎琴祗應招隠去為爾寄遐心
孤山
我尋林處士不見鶴歸來唯有空亭上寒梅相向開
浪迹
浪迹湖山久作緣寒江楓落思綿綿鄉心己是濃如酒
秋夜那堪杳似年斗帳霜嚴傳漏箭衣篝香冷徙爐烟
空閨見月應相憶為問清光幾度圓
偶憶
蚤見金風度木樨又看黃菊晩凄凄愁人己到傷心處
况復霜天烏夜啼
江干
清江流不盡從此控金隄地脈分吳越山形赴會稽凉
風黃葉下秋水夕陽低岐路吾何適驅車東復西
梵村
荒村人不識仙梵兩三聲山路行窮見江天望極平此
間蔵淨土何地著浮生卜築它年事菟裘未可營
洗心亭
百折寒山路空亭出翠微雲深蔵小逕水静受斜暉己
識今生是還知昨者非悠然會心處魚鳥覺相依
雲栖山寺
招提人外境未到巳成迷半偈僧能白一間雲共栖秋
聲千樹落夕氣萬峰齊待覓寒山句重來此處題
夜宿客寮因登寺後諸山
古刹知何處巖扉深萬重客寮成信宿僧臘盡從容虛
室延山月哀猿下嶺松欲投峰頂路恐有白雲封
禮蓮池大師塔
維摩示寂後此意更誰知塔院空秋色山僧老鬢絲皈
心蓮社切禮戒定香遲試看階前樹依然說法時
去來非有意滅度更何因入定通禪悦來遊見化人晒
衣碑記古磨鏡法燈真但得稱居士寧須問後身
晩出雲栖山經虎跑泉用東坡壁間韻
曾聞古院木樨香再宿招提襆被凉人静忽驚天籟落
身閒始悔世情長松間山鼠窺行脚午後齋鐘出上方
莫訝客來題句少蕭條物外更誰嘗
寓居湖上精舍欲仙同門見示新什因以詩荅
晩市人烟喧古渡寒山楓葉下流澌思君盡日盈如水
況是清風明月時
蒼茫岐路竟何之客裏西風鬢欲絲我更窮愁工未得
重㩦殘火讀君詩
立秋日與旭曙南屏晩眺
巖谷歇炎歊招尋出上方驅雲徂溽暑布氣薄清商地
渺江湖外臺懸霄漢傍肅風先發籟高樹稍生凉曲徑
荷香轉曾厓夕景長鳴蟬辭露葉蔭木落虹梁潮汐心
逾寂山川色更蒼吾將營此老君勿問行藏
春暮喜飛雝見宿
故人投轄喜相通葵藿新栽酒未空掃徑松花清入琖
開軒桂樹碧成叢斜塘鴉噪寒雲裏古巷烏啼曉月中
良夜何當多感慨知君應為惜飄蓬
武林逢鳴大
不見真成别相逢轉自親回思分手處猶是異鄉人松
磬空堂暝霜梅古墅新憑君娛歲暮天地總風塵
望秦山
返照高城外悠然見遠山目隨飛鳥盡心共浴鷗閒徐
市歸何處沙邱去不還只今望蓬島依舊白雲間
飲木芍藥花下
山城三月春風暮消盡殘春花下雨名花未發香滿庭
桃李紛紜何足數主人酌酒數擊鮮取鼔鼓我聲淵淵
漁陽三撾撾未絶悲歌忽放野老前人生行樂須幾時
嚮隅空負好花枝燕襟紅泥雕梁冷鶯眼青窺小徑遲
持花釃酒為若歌花間三日醒猶多君不見沉香往事
行雲散空有花枝照酒波
咏地燈
千門萬戶照熒熒吐蕊生輝暁未停野燒似留春草碧
夜漁疑見遠燈青遥通天漢先流火倒瀉銀河有墜星
郤就長明吟未穏秋隂黯黯月冥冥
獨坐
獨坐觀羣卉新篁倍長成妙香空際落止水静中明幽
草無風偃寒濤欲雨生無為感沉寂深得爾時情
雨中簡友人
我意耽幽寂山僧對雨愁天光凝遠岫樹影散中流大
澤魚龍動空城麋鹿遊西窗裁燭處得句向誰投
未央宫瓦歌(並序)
叔大父蔵有古瓦乃故漢未央宫遺製也曾王父
遊秦時得之於廢址下以貽大父大父博古好竒
每出示客鳳咮己斷龍文尚存制作樸雅想見劉
季當年因作未央宫瓦歌
碭山布衣赤帝子手挽赤霄死子羽戰功疾力五閱年
搤吭關中定疆宇關中宫闕消炎炬重發謫吏開池籞
天子東平馬邑還丞相初營龜食處太倉武庫次第開
塗堊割蜃萬斛灰藻廉八寸緣柱下螭吻千尋噴雨來
宫成前殿暮置酒擁篲上皇玉巵壽酒酌坐起慨以慷
留侯酇侯齊稽首高闕依然布千武宫車長樂杳無主
新豐猶習大風歌舊宫不見楚歌舞柏梁己火太液空
辭漢金人泣如雨當年高讌拜蕭曹此日荒基傷牧䜿
博古主人大父行問竒佳客日到堂春陰滌茗忘酧對
片瓦寶惜如圭璋豈無首陽洛水鼎不與古甃相頡頏
樸雅精瑩堪作供雕鏤刻畫何珍重籕書斷續不可尋
隠隠鴛鴦沒苔縫蒼苔黃土封郊野來自秦中壊道下
猶是阿房三月泥燒作未央千尺瓦壯麗經營二千載
無限荆榛蝕鳳喙晉陽舊殿跡己湮何況漢宫無草萊
不煩磨洗認前朝龍紋半面全未消詞客多情空感慨
帝子荒山己寂寥君不見須臾失勢如春水磨刀帶劍
上吾陵長陵至今遲又久一坏封土樵採登空餘古瓦
對浩歎使我慨然陽里帝子之廢興
除夜感事
平野長風晩益驕空庭積霰未全消不知人事多遷換
但覺年華轉寂寥花信正淹三徑雨春寒初上五更潮
天涯行役還相憶雪滿䢴溝路更遥
煮茶
空階風雨近殘年寒擁枯爐當品泉狂興未須千日酒
野情自燒一溪煙遥遥澗水來天外謖謖松風到枕邊
短褐不煩遊客訪山人新著毁茶篇
登城晩眺
晩色雨餘生登城一望平寒煙秦輦沒斜日越山明鳥
雀歸高樹牛羊下古城坐看行路者阡陌正縱横
冬夜集字
長隠東山日開尊北海時無人堪共醉有客坐敲棋地
迥江流斷天高月落遲空林霜露下烏鵲在南枝
野田行
荒城日落生愁霧白骨青燐亂無數山河興廢多戰場
宿草凄凉生狐兔悲風瑟瑟起白楊牛羊成羣上古墓
人生諒無百歲壽焉知生樂與死苦朱門華屋未解憂
請君試出野田路
促促曲
促促復促促為歡苦不足嫁作估客妻空床長獨宿采
葛不盈筐思君九斷腸自憐妾命輕于葉不道君情薄
似霜
冬夜有感
朔雲侵暁暗山城一夕偏傷萬古情凍瓦嚴霜連夜白
空梁寒月向西傾春前香炷熏猶濕雨後燈花黯不明
總為百憂容易老鄰雞又報兩三聲
偶吟
石硏冰猶合霜毫凍未融怪來詩思澁知在㶚橋中
冬夜宴湄棫宅賦别諸同社
十年車笠共徘徊珍重青尊一夕開自有新歌金谷艷
何嫌狂客玉山頽浮名我己慙芳杜遠别君應折早梅
此去江關千萬里愁看征雁向南來
春暮得李欲仙同門書因寄回使
憶昔高寒入夜分清歌燕市更逢君西山共踏千尋雪
北雁空停萬里雲芳草多情成卧病春風是處惜離羣
斜塘人去頻凝望日盡遥天見夕曛
中秋
疎星掩映夜將闌露葉空林滴未乾欲泛秋河看明月
玉樓高處不勝寒
九日同諸兄弟醵飲時霜降前一日也
九日開樽興未闌登樓莫復悵盤桓己看黃葉驚秋老
漸覺繁霜逼歲寒王粲悲歌愁愈劇楊憑得句夜先殘
(唐楊憑兄弟三人皆能文或同賦一篇共坐庭石霜積襟袖課成而巳)獨憐遲暮逢摇落
空對黃花擁籜冠
月夜舟中宿
天上明月光水底孤帆影激射成虛空舟在空中騁青
蘋冷然起散作波千頃對之不成眠白鳥喧夜永煙波
空浩浩煩襟滌未静為念垂綸人披裘江上冷
舟行晩晴
横塘雨急散微風不繋扁舟逐斷蓬日脚晩垂烟樹裏
虹鬐晴見水雲中暮山相對凝寒碧歸鳥争飛沒遠空
渺渺滄洲何處是忽聽漁唱起孤篷
訪衲山上人不遇
為愛忘機侣來尋方外遊山禽扄戶下石竹遶庭幽避
世期支遁裁詩擬惠休此中塵不染何地更淹留
寄壽吳鼎濤年伯六秩兼呈凖平年兄
蘇公推敏達裴叔擅風神蓮幕曾司理南朝舊秉鈞先
幾甘蹈分初服得全真情豈耽軒冕心還託隠淪東吳
傳世德甪里老遺民重著潛夫論寧慚處士身徑松吹
籟静門柳拂煙新宅卜無塵雜川觀有釣綸高蹤仍自
遠樂事更相親見說年週甲方當嶽降申仙璈乘羽至
子舍擊鮮頻廣讌朱成實芳郊綠布茵碾茶逢榖雨修
禊向河濱弧借三分月天留五日春為君祈大斗燕喜
況嘉辰
踏月
踏月高城下翛然興寄遥草蟲空自語木葉巳先飄秋
老梧桐樹霜濃石板橋何因歌吹起摇落感今宵
三月晦日作
忽聞流鶯聲似訴春歸去極目斷長天不見春歸處煙
水白茫茫飛盡空中絮春留苦無計春去知何據微雨
小庭寒花落殘鶯語
題畫
素影珊珊迥出塵未須鉛澤汚天真無端獨自窺簾坐
不道嫦娥解笑人
松桂堂全集卷四
