松桂堂全集卷三十九
吏部侍郎彭孫遹撰
延露詞二
小令
少年遊
席上有贈
花底新聲尊前舊侣一醉盡生平司馬無家文鴦未嫁
嬴得是虚名當時顧曲朱樓上烟月十年更老我青
袍誤人紅粉相對不勝情
思越人
題余氏女子繡西子浣紗圖同程村阮亭作
擘仙絲寫美矉依然南國娉婷石畔浣紗今在否溪流
猶為人清興亡吳越眉顰上鴟夷枉鑄遺像日暮百
花洲下路珊珊步&KR1231;餘響
醉花隂
和潄玉詞同阮亭作
花影枝枝摇午晝桂炷銷獅獸愁病怯登高幾陣西風
吹得羅裳透闌干星月三更後玉露沾香䄂心事寄
誰行約略腰身轉覺秋来瘦
怨王孫
春暮和李易安同阮亭
春隂晼晩薔薇庭院謝女樓空秦娥夢斷倩柳色把情
傳結纏綿當初小喜將人惹還抛捨煞是無賴也别
来又過寒食幾樹横斜斷腸花(古詩小喜多唐突相憐能幾時)
又
銀箭聲悄金屏思惱香夢和雲流鶯弄曉一樹樹海棠
紅不禁風風狂雨驟傷心處花落去穠豔空辜負登
樓一望天際目盡南雲鎮思君
雙調望江南
初見
初見處記得在東臯曾與酒人司白墮便從仙籍識青
腰顔色為誰嬌行酒罷滅燭更相邀並體花間剛恰
好凌波一捻已魂銷何况是今宵
浪淘沙
戲贈閨人
生計漫匆匆賣賦臨卭黃金先為貰新豐伊唱吳趨儂
起舞激楚迴風此處不留儂甚處留儂小朱慵粉若
為容一事與卿權領取酒誥花封
代答
曉起弄籹慵笑指吳儂白衣夫壻白頭儂今日海棠花
下飲端與誰同雲雨楚天重誰繫郎蹤任伊夢遍十
三峯解識近来勤入道懶向花叢
懷歸
漏永夜如年撥盡罏煙乍晴又雨晩秋天切切暗蟲窗
外語欲斷還連寒色透重綿若個周旋自家將息自
家憐何日歸来相訴也月下星前
客窗夜雨
寒雨太連綿一抹江天廣陵鐘斷夜無眠何事秋聲吹
不了長打窗前酒後轉凄然著處堪憐故鄉只在睡
鄉邊好囑夢兒歸去也片刻團圞
杏花天
美人題紅葉
安排秀句描秋思正沉吟湘毫欲試風前紅葉輕於紙
薄命生憎似此堪惆悵美人獨自碧雲杳佳期未至
有情盡觧相思死消得銀鈎幾字
摘紅英
客中聞賣花聲
東風緊吹芳信賣花聲隔墻頭粉耽人恨教人困賒得
春光為誰簪髩青兒嫩紅兒褪夢迴蝴蝶難重認情
兒悶心兒忖别来幾日玫瑰開盡
紅窗睡
舟泊廬山下寄吳爾世
薄暮江濱暁竹尋烟見水面漁燈三兩香罏五老青冥
上正峯峯相向猶記此中君獨往料此後雲巖松瀑
依依夢想因風傳語道廬山無恙
河傳
和温飛卿
愁緒如許對清宵砌竹風敲蕭蕭一聲兩聲魂欲銷無
聊冬缸凝玉膏却抱雲和傳素怨芳信晩腸併危絃
斷夜烏啼竹葉飛凄其小窗月又西
鷓鴣天
戲題閨人團扇
蘭吹和煙細不聞紅蕤夢冷浸香雲大垂手處千金意
小比肩時兩玉人珠有暈璧無痕怎生消得許多春
願將巫女峯頭水形影團来併一身
偶贈
上社橋頭鬭綵韆黃鸝巷口按歌年當筵錄酒從無誤
隔坐抛鈎絶可憐良宴會好因緣玉兒顔色雪兒絃
别来多少傷心句寫付吳中水碧箋
咏美人眉
麝月纔分一寸彎長顰短暈淺深間療飢自有飡来色
消渴因看遠際山螺子細柳絲寒兩峯天外碧相攢
翠蛾一滴能傳語窨住春愁不放還
咏美人指甲
知向窗中弄彩毫墨痕隠隐沁紅么手揮玉柱頻教剪
指撥沉煙旋欲焦風力折嫩蘭苕夜来輕蘸碧雲醪
芳心要使檀奴覺一掐春肌暈未消
玉樓春
五日飲虎邱山下題壁
越衣當暑清風至芒鞋偶過雲嵓寺虎邱山下故人家
能倒金樽留我醉醉後難平多少事仰天欲問天何
意偏使鷄鳴狗盜生却令賦客騷人死
贈河内賈雲谷
三河自昔繁華地君最風流堪自喜莫向天涯作旅愁
人生大約如萍寄曲江當日曾連轡盛年略與荀郎
似今朝試向鏡中看不覺已年三十四(白樂天詩不覺明鏡中忽年三)
(十四)
三月晦日歸舟
淡烟斜日長亭暮難得韶光容易度江南無限斷腸花
枝上東風枝下雨萋萋芳草傷心路一片雲帆天外
渡人從春色去邊来舟向夢魂来處去
步蟾宫
書姬人素領巾
一泓香雪團金釧卸仙銖輕盈如剪分明只是洛川人
送微波靈綃乍捲人間天上誰曾見生受了玉柔花
軟情知薄福為伊消拚不做黑頭王掾
雨中花
解嘲
麯生已拜尚書尹毛生又攝中書品橘叟千頭竹君千
戶盡領通侯印羽客乘軒花錫衮先生豈合長棲遁
官柳排衙官蛙疊鼓官補南柯郡(羅虬有花九錫)
夜行船
花底私語
半軃鴛綃輕蘸碧軟春纖湘紈無力圓靨初分横波欲
瀉心事有誰知得解意芳姿偏作劇故意兒弄人羞
澀笑指蓮花向儂偷問可似粉郎顔色
虞美人
詠虞美人花
香魂帳底隨煙冷判與春風領柔枝留得可憐名一捻
紅衣猶似儛人輕嬌歌小按傷心拍楚楚綃裳濕玉
環飛燕已成塵不道虞兮原是此花身
偶賦
小樓昨夜霜華凝膏薄蘭心冷紅烟幾縷暗香濃可惜
一場歡會太匆匆今朝行到紗窗下剛值梳頭罷回
眸一笑轉嫣然恰似三生石畔舊因緣
閨情
連枝蘭燭熒熒影簾外秋風冷神絲繡褥鬱金香不覺
犀梳低墮枕函傍纖纖玉指如萌削數遍陽臺約脂
殷粉弱最傷情偏是行雲夢好易為醒
燈下
繞廊試覓芳蹤去數點蘋花雨九微燈下見渠儂恰是
巫山神女夢中逢月稜隐約唇朱小簇蝶湘裙裊玉
簫吹徹獸烟温記得横波不轉暗窺人
登太白酒樓和董蒼水韻
青蒼齊魯垂垂小十二山河遶銜杯笑殺世人忙不道
次公當日醒而狂騎鯨客去烟波暝碧落無音信振
衣一上謫仙樓遥望長安不見使人愁
南鄉子(第三體)
採蘭
微雨過池塘玉骨纔勝翠莞涼乍起猶然閒徙倚紗窗
一葉紅蕖墜筆牀楚畹媚幽芳小摘蘭叢助曉粧半
晌沉吟緣底事思量有箇人兒竟體香
鵲橋仙
清眀
煙蕪瀉浪晴川鋪練一陣風来吹皺韶光百五禁烟時
又過了幾番花候夭桃染暈垂楊拖線萬點春光泄
漏口噙紅豆寄多情為誰把相思嘗透(紅豆名相思子)
踏莎行
悼兄女
四韻拈成六書摹遍小窗夜夜温文選繡牀竟日不聞
聲間来學弄湘妃管白璧難堅彩雲易斷此生何處
重相見鑾江一紙斷腸書淚痕遥洒登高宴
春暮
鶯擲金梭柳抛翠縷盈盈嬌眼慵難舉落花一夜嫁東
風無情蜂蝶輕相許尺五樓臺秋千笑語青鞵濕透
胭脂雨流波千里送春歸棠梨開盡愁無主
題美人畫扇
點點凌波些些眉嫵玉蓮花下私行去花光臉色不分
眀紅酥欲凝嬌無語醉玉如煙汗粧如雨風流體態
還如許羅衣恰好半身長依稀已到銷魂處
將遊嶺南却寄
荔子香寒珠官色冷綠溪雨暗桄榔影枉將淚眼望南
雲夢魂不渡梅花嶺翠羽雙飛素馨千頃此方仍是
繁華境仙梅開日是来時一枝歸把相思贈
虞美人(第二體)
錫山舟中獨酌
玉巵如雪溶溶白巵酒還同色水雲影裏叩船舷無情
月也解相憐為人圓壚頭肯典鸘裘否歸取文君酒
碧桃花下醉摩娑秦筝趙瑟倚聲歌樂誰多
小重山
扶病
遲日園亭禊事收那時扶病送上蘭舟千絲萬緒在心
頭方寸地着得許多愁風雨幾曾休怪来人意冷似
新秋晩天莫倚最高樓樓下水一曲斷腸流
中調
臨江仙
遣信
青瑣餘烟猶在握幾年香冷巾㡚此生為客幾時休殷
勤江上鯉清淚濕書郵欲向鏡中扶柳髩髩絲知為
誰秋春隂漠漠鎖層樓斜陽如弱水只管向西流
聽雨
倚枕清宵愁不寐紙忩亂撲春蟲尖寒偏易掠輕容空
堂羣響寂人在雨聲中五夜蓮籌頻下盡料應花睡
方濃可憐零落綺香叢蜀魂悽欲斷相對泣殘紅
姑蘇懷古
千載霸圖銷歇也西風廢苑長洲吳東門外一江秋賸
將亡國恨不盡古今流臺上鷓鴣臺下鹿興亡轉盼
都休烟波空羡五湖遊青山和綠水遷換幾漁舟
聞聲
嚲䄂無言檀注小窗前曾見微行隔窗聞唤侍兒名風
飄鶯語脆故是向人聲兩字輕綃和小玉千嬌百媚
横生吹来氣作楚蘭馨今生有分麽消受一聲卿
唐多令
人日雪中立春
玉砌爛仙葩朱栱渲紫霞小梅幾點逗簷牙綵勝銀旛
齊插鬢沒多個一些些繡帖熨窗紗窗中金縷花東
風力軟半夭斜吹起一庭香雪舞春先到謝娘家
蝶戀花
寒夜閨情
珠漏頻催冬夜永寒月窺人人在清虛境十二屏山湘
水淨香蕤枕畔紅冰凝&KR1913;&KR2014;紫茸風約定半晌無聲
似睡依然醒壁上餘燈金燼冷帳紋細裊沉烟影(紫茸帳名)
雲間别蒼水
黃鳥間關啼不住斷送殘春陣陣桐花雨幾日西窗深
夜語微吟每到銷魂處圓泖潮生西日暮三老長年
抵死催人去執手高樓輕别取錦牋空贈相思句
又疊前韻
世事關心難得住北渚停橈一夜孤蓬雨不見美人誰
與語空江月落潮平處黯黯碧雲天薄暮酒冷香殘
無計驅愁去他日重来還看取玉鳬新製驚人句(玉鳬蒼水)
(詩集名)
一剪梅
答貽上餉酒
路近槐安且薄遊朱邸封侯綵仗鳴騶南柯五馬最風
流莫問隋樓只問秦樓三十無官欲白頭天上消愁
地下埋憂半生知已兩人休從事青州司理揚州
和潄玉詞同阮亭作
萬疊青山一抹秋天半歸雲天外歸舟何時玉席手重
攜同拂香巾同上朱樓南浦寒潮帶雨流只送人行
不管人愁吳天極目路逶迤海湧峰頭薛澱湖頭(古詩香巾)
(拂玉席共郎登樓寢虎邱山一名海湧峯)
攤破醜奴兒
閨怨
秦樓誰管三生約花下行春月下行雲鸞鏡從生蛛網
塵也囉難道是一心人為伊禁得多煩惱收拾羅裙
打疊羅巾一捻香酥滿淚痕也囉難道是不思君
定風波
晩坐
風墮涼螢夜色微玉池蓮葉碧痕齊行到曲廊將盡際
難避意錢人在小窗西似水天階閑坐遍試看三星
猶自為人低一種御香通氣處何許暗中不道换羅衣
(意錢即攤錢也見梁冀傳)
漁家傲
梁谿道中
遠樹生煙漠漠起九龍峯色青于髻素字誰傳江上鯉
歸也未山川一片悲秋氣三尺蒲帆風力細儂家遠
在吳江尾一種相思千樣味心兒裏秋荼只覺甘如薺
春夜
窈窕紅雲明畫閣綉簾不動金鈴索欲雨春檠花自落
東風惡峭寒今夕誰先覺忽憶前歡還似昨無言倚
遍眀霞幄新燕輕盈垂柳弱人如削玄霜夜搗長生藥
寫恨
春雨春風褰翠箔楊花也似人輕薄魚子花牋山海約
當初錯當初錯畫鴛鴦諾十幅紅裙金縷雀近緣修
道渾閑却手把琅函書一握從今莫從今莫更思量著
蘇幕遮
婁江寄家信作
柳花風榆莢雨檢點春光去也何匆遽紅淚飄零千萬
樹亂鶯啼到無聲處旅顔殘歸計誤日日尋思臨别
叮嚀語欲倩文鱗傳尺素婁水無情不肯西流去(第六句少)
(二字)
醉春風
私調
半妥偏荷髻小立朱扉裏妙齡取次問伊行幾幾幾綠
似珠鮮碧同玉豔一般年紀香臂紅粧膩秀黛青烟
細不知曾否破瓜無未未未今夜羅幃月明人静怕難
迴避
私會
驀地相逢乍三五團圓夜幾回觧帶又沉吟怕怕怕衣
上香濃口邊朱損有人驚詫好把紅茵藉更取青鬟
卸為伊相䛏不能休罷罷罷索性迴身恣他憐惜柳嬌
花姹
風中柳
立春日平原道上作
芳甸青旗山縣迎春時候無端獨向風塵走去年今日
酒重沾衣䄂簾幕捲花封如繡迢逓家園景色還應
依舊高樓不展横雲皺重門深掩鵲腦歕金獸怕春来
更添消瘦(十眉圖有横雲眉)
離别
槐樹隂濃小院晩涼時節别離可奈腸如結歌喉輕囀
聽唱陽關徹情脉脉幾回嗚咽細語叮嚀道且自消
停這歇燈火高城更未絶殘粧重整送向門前别拚今
宵為伊啼血(道字襯)
行香子
賦恨
取次相親打疊消魂再休避小媵魚鱗箇時心事費盡
温存有幾分憐幾分愛幾分嗔參横斗轉匆匆歸去
木蒼琅隔斷重津分眀眼底欲見何因似鏡中花水中
月夢中雲
小院殘春
小院殘春金鎖重門花隂裏隔子迴紋彈琴清夜待月
黃昏想那時情那時事那時人三年一瞬兩情千里
似蓬科飄泊江村凄涼玉柱慘淡金樽看燈如雨雨如
夢夢如塵
青玉案
九日
寒烟衰柳西陵路是一幅悲秋賦凝望衡臯天欲暮蕭
風吟葉濕雲粘樹不見登高處東籬把酒黃花吐應
插遍茱萸無數美景良辰誰與度露蛩聲咽霜砧響斷
枕上瀟瀟雨
感皇恩
題北隐山房
深戶映花關紙窗茅屋栽就瀟湘萬竿竹捎雲拂日染
出一庭濃綠石牀欹枕處茶初熟中有高人棲遲空
谷冰雪瀠洄絶塵俗欲遺襍佩采采露蘭霜菊相思何
處也人如玉
小桃紅
題悔菴桃花源樂府
好把荷衣製歸隐從兹始煙外迷津雲中問渡桃花春
水想武陵當日避秦人五柳前身是一曲紅牙試千
載還神似玉骨蟬輕仙蹤羽化碧霄高逝想世間不屑
折腰人今古皆如此
千秋歲
題袁重其侍母圖
金盤玉匕斟酌西池醴傳妙舞流仙吹斑衣娛此日霜
哺思前事北堂上粲然一笑慈顔喜見說麒麟瑞巧
向懷中墜應解識之無字添枝桐月閏入夢蘭雲細願
歲歲青春白髮看兒戲
傳言玉女
題余氏女子繡柳毅傳書圖同程村阮亭文
友分賦
霧髩風鬟憔悴洞庭秋葉湘雲淚滿點點鮫人血緘愁
欲寄去雁遠衝江雪兒家何處綃宫璇闕涇水歸来
依舊珠輝玉潔此情難負更把紅絲結昔人已往如聽
當年嗚咽素書一紙銀針千疊
祝英臺近
重陽後一日揚州别程村阮亭
遠峰青寒渚碧零落紅衣暮流雪迴風陣陣蘆花舞秋
光欲斷人腸重陽過也猶做作滿城風雨太匆遽乍
可一曲驪歌便上蘭舟去水雲無際何處尋前渡依稀
認得歸程黃葉清江是昨夜夢中来路
蕙蘭芳引
答悔菴餉酒茗
不斷鄉愁烟水外風帆如簇恨芳草斜陽迢逓偏傷遠
目扶笻歸去正東隣酒香茶熟乍飛箋来到空館敲殘
寒玉綠蟻頻浮翠旗纔展頓消煩燠有紫鱠千頭更
汲取碧琳千斛石爐徐沸葛巾新漉倚南窗一枕清眠
初足(更字襯)
驀山溪
舟中殘月
芙蓉湖畔點點喧津鼓何處是歸程輕鷗外一聲柔櫓
香銷酒薄早是不成眠怪好月故相撩枕畔時来去
方暉圓景搖曳紛無數風勒水聲寒又激起吳歈凄楚
夜長夢短此意有誰知算只有廣寒人知我傷心處
洞仙歌
元夕
千門萬戶聽踏歌聲遍一𣲖笙簫暗塵遠有麝蘭通氣
羅綺如雲香過處隐隠紅簾盡捲閑行南北曲玉醉
花嫣争簇天街閨娥轉更誰家豔質燈火闌干驀地裏
夜深重見向皓月光中費疑猜不道是今宵廣寒人現
法曲獻仙音
九日揚州寓舍得錢大幼日秋試捷音作此
却寄
黃入宫槐香分月桂仙宴鹿鳴初舉江上峯青曲中人
遠傳遍湘靈佳句錦箋遥芳信速早到竹西路登高處
憶當日篝燈深語西窗下樽酒論文幾度綵筆掣青
霜不加點賦成鸚鵡共說錢郎好添修龍樓鳳宇問少
年同學若個才情如許
松桂堂全集卷三十九
