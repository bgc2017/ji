松桂堂全集卷二十二(壬戌)
吏部侍郎彭孫遹撰
冬晩
徙倚高舂下天低暮景沈殘鴉過遠水黃葉滿空林遠
志蹉跎久衰年感慨深心知來日短那不惜分隂
初度日
隠約終年屈壯圖此生真自愧桑弧枯荄氣淺黃鐘近
細柳光微白日徂牾世非關多酒失負人不獨有詩逋
天涯歲晩風霜切苦憶江東雪色鱸
遣信
空庭餘暝色霜氣正凌兢斜日寒逾駛愁雲暮欲凝長
飢憐婦子薄禄媿親朋目送南飛雁迢迢思不勝
冬夜留木文介文豹文小飲
衰慵久與世相㤀佳客猶能過草堂坐擁枯爐消永夕
起看初月耿寒光人非肉食餘真意味有魚飱似故鄉
懷抱為君傾倒盡三文也合扺三康
肯披藜藿欵柴荆脱略形骸簡送迎相見惟聞作吳語
少留重與試南烹官閒儘看西山爽酒薄差憐易水清
但醉不妨歸榻卧紙&KR1624;燈火夜深明
院中曉直
霜籠朝旭氣嶙峋早向東華踏軟塵南陸行看圭景度
北扉來聽漏聲頻老槐葉盡龍初蟄古栢巢低鳥自馴
最是太平多暇日直廬一到又經旬
殘漏
稍聞殘漏緊虚館欲三更風定寒威減霜嚴夜氣清吟
愁梧砌冷約夢葦簾輕重起披書卷終年媿短檠
奉柬院長陳說巖先生
遼闊清塵半載餘祇憑尺素問離居也知賓客逢迎苦
不訝交遊禮數疎直院秋隂分草後鎻廳春雨落花初
追尋兩地情如昨特擁寒檠夢玉除
夜坐
孤月綴林杪横參挂屋稜棲烏驚未定寒漏聽無憑憔
悴清吟減蒼茫暮齒增憂來不成寐虚幌掩殘燈
感事
兀兀窮愁伏枕初頻搔短髮獨欷歔十年骨肉摧殘盡
七尺形骸涕淚餘(自癸丑至今十年之中喪兩姊兩兒一女一庶婦人非金石那能堪此也)
觸事傷心都併集撫今追昔更何如死生大矣誰能一
為起蒙莊試問渠
風塵濩落鬢毛皤萬感填膺恨未磨老淚總因兒女盡
衰門忍見死喪多人生卒卒真難料天道茫茫定有訛
倚柱不堪惆悵絶短垣斜日下槐柯
病中
雲日荒涼晩自隂天寒廬舍静愔愔喜聞賓客操吳語
愁對妻孥作越吟小雪花枝凄亂菊新霜籬落咽羈禽
獨憐孤雁知南嚮烟水茫茫未可尋
假日
簾外酸風觸欲僵隙中斜日澹無光寒煁不爨熒熒碧
病葉如人冉冉黃老去漫云吳髮短愁來且放楚歌長
連朝急假蒙恩便起就南忩檢藥方
斜街宅
一徙斜街宅三移斗柄春門扉臨劇道烟火接比鄰竟
日聞騶殿何時罷徼巡小人宜近市未敢厭囂塵
即事
屑屑苦人事悠悠屏俗喧隣雞時上屋籬雀日窺門散
帙凝塵積熏衣宿火温疎鐘空外落愁絶又黃昏
喜訪濂至
小草孤生苦殘年萬慮灰蒼黃逐野馬摇落感庭槐藋
逕披還合柴門欵或開跫然猶自喜況值故人來
和悔庵歸興六首
所期白首得同歸惆悵還令此願違栩栩未醒殘蝶夢
冥冥却羨遠鴻飛孤棲我自甘牛皂初服君方返芰衣
從此省中吟芍藥更無人似謝玄暉
兩朝深眷物情歸再世承恩入紫微頻到直廬修内制
時看子舍浣中衣官清右掖陪晨仗地勝仙瀛翫夕霏
㡳事便應移疾卧旁求盛意正如饑
我亦怦怦苦憶歸久從柱下悟知希浮湛聊復詶賓戲
潦倒真難答客譏萬事輸君心自媿一官垂老計全非
何當便逐清塵去去學壺邱杜德機
夜鶴晨猿遲客歸冰絃雪麈待君揮幽棲時復延三益
健筆還能綴七依家有吳畬供賦税室無趙女倚屏幃
水哉亭上翛然遠咫尺烟霄矯欲飛
何限巖廊老未歸懸車不待歎知機官閒豈似雙鳬集
身退偏如六鷁飛遊處多應緣笠澤生涯只合問漁磯
沈公肯效何公出留取高名揭禁闈
朝衫一擲浩然歸人事焉論是與非綺甪衣冠原自偉
䕫龍邱壑故應稀行吟物外貧何病謝客山中遯亦肥
惟有東隣彭澤老時時來往啓荆扉(彭澤老謂家兄雲客先生也)
直史館回馬上作
芸館朝來赴史官短驢蹩躠入東安霜凄偃瓦冰初壯
風射熏爐火亦寒青簡濫持三寸管白頭差戴兩梁冠
敝廬舊與滄洲近此去惟應把釣竿
冬夜與庭表遜來蕤宫話舊感賦
二十年前與計偕一時英俊盡同儕姓名半向金閨謫
邱隴多將玉樹埋往事豈期紅藥省舊遊重到綠槐街
風光報答真無計垂老空憐志願乖
將移寓柬愚山悔庵
蘧廬非我有一宿偶容身去住無常主淹留為故人閒
時移步屧遊處接車茵可惜離羣去臨風獨愴神
庭表巢薇遜來蕤宫過飲小齋有作
午睡初回聽欵門故人肯為過高軒鷓鴣斑淺茶翻匙
琥珀光濃酒滿樽斫鱠休嫌邾莒小殺雞如見范張存
夜闌更作蟬聯語白首心期好細論
歲云盡矣四顧蕭然因援筆成䪨
謝客閒居静掩帷疎狂總未與人宜非無倒屣相迎日
亦有移床自遠時帶為忘腰惟取適巾雖飾首亦頻欹
悠悠歲晩無人事閒詠新詩一解頤
遜來見過
吳客當年返故林荷衣葛帶幾相尋招要共醉天中節
憔悴仍為澤畔吟渺渺山河如隔世悠悠霜雪更論心
八同休道狂言語自是交情分外深
余與遜來生同庚甲午領鄉薦己亥舉禮闈辛
丑削籍乙夘蒙恩湔洗授官中書舍人丙辰
授主事丁巳分校鄉試靡不相同故戲為八同
語
古琴為張晴峯營部賦
雅樂既不作哇咬遂盈耳非無幼眇音一往詎可止此
琴閱千載久抱爨下耻神物無終湮乃遇張夫子金徽
半漫漶玉軫抱塵滓古色轉深黝不與凡器似絃以山
柘絲七條何纚纚一彈再三鼔邈然遊太始器習手亦
調心賞方在此俗好自云殊紛紛竟誰是
歲除前三日過愚山齋中飲
與君比舍相依久彷彿清漳夾宅時折簡頻呼傾綠糈
到門不用控青絲天寒易暝張燈早夜永將闌抱燋遲
共話玉堂清絶景風光未許外人知
歌魚不怨蒯緱長說餅還憐玉屑香酒熱真能露肝膽
官閒且自飽冰霜太平再見民風樂殘臘將除歲事忙
應少閒人如我輩坐聽寒漏滴空堂
除夕和悔庵
坐看歲月幾乘除野馬黃埃共起居地迥忽傳遷客訊
(是日得退庵信陽來訊)篋開重見故人書(檢巾笥得南陽先生手書數紙為之泫然)穨
唐宦興摧眉後冷落吟情擁鼻餘日暮空堂聞鼠嘯蕭
然真已類逃虚
白髮何當痛掃除青縑長擁一牀書風霜凄結寒支枕
冰雪闌干夜剪蔬得句儘堪資嘯詠銜杯聊得對軒渠
憑將光景閒消遣萬事人間總不如
元旦賜宴太和門和悔庵
玉琯陽回届歲元
天顔有喜藹春温
兩宫箋賀知重慶萬歲山呼識
至尊羣吏方來初輯瑞小臣旅食獨沾恩賜餘更許歸
相餉手挈筠籠出禁門
松桂堂全集卷二十二
