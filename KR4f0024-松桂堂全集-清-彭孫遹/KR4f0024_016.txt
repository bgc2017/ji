松桂堂全集卷十六
吏部侍郎彭孫遹撰
早春雜感
春隂積未散日夕幽憂并臥聽鳥聲樂已知今日晴空
堂謝客久砌草紛相縈梅林栖凍萼冰雪猶縱横幽蘭
被山徑亦未抽新英含芳各未吐物意已向榮我獨苦
離索何以慰此情
二月六日小舟入邨落書所見
條風初布和河流爭解凍舟行邨落間遠目聊一送草
色綠蒙茸鳴鳥發新哢留連感節物時届春之仲東作
行及期四野土膏動夫何氣蕭索生理太倥偬老農前
致詞君其聽哀控去年憂旱暵十室九家空力耕盡征
稅不留盎與甕嗟哉婦無褌機杼久停弄二麥猶在田
未可充磨礱僅存溝壑餘方虞轉徙衆得食既艱難何
以事菑種但願今歲豐隂陽不驕縱雨暘各以時麥禾
皆幪幪稍贏糊口資庶免剜肉痛身今七十強雖死亦
無瞢我聞老農言惻惻心餘恫肉食愧荷鋤機心羞抱
甕載詠伐檀篇詩人有深諷
三月三日作
今年春事太遲暮三月餘寒未銷却玄禽不至桃未華
唯有殘梅花綽約兒童報我禊日到採蘭相與共娛樂
病夫曳杖強欲出怪底東風苦作惡一編在手聊自遣
有酒時復細斟酌海天今日弄新霽蛟蜃樓臺生廣漠
越山一髮青嬋娟遠水𥻘𥻘繞城郭居人濱海習舊俗
定有水戲間相作祛除疾病祓不祥盛事還如在東洛
身雖老矣老更狂尚能一試鰦鰞躍
食佛手芥
春氣妍和雨破塊畦菜叢生抽軋快鼠壤餘蔬靡不有
荼薺菘蒿葱韭薤行盤瞥見青闌干風土尤珍佛手芥
霜刀切玉色深綠芼以芳辛薑與桂沃醯瀹醬五味勻
甘滑何曾費齦齘藜羹不糝日苦飢肌腸出火鑪吹韝
小人之腸易屬厭食鮭三九詫珍怪露寒槐葉徒區區
美芹欲獻意亦隘要令田野洗此色蕃植嘉生澤汪濊
請從老圃謝不如抱甕終身息機械
食笋二十韻
花時燕交飛二月美風景春雨過林梢行園劚新笋籜
龍蟄土中屈蟠混蚯螾驚雷脱鱗甲騰躍不可忍嶷嶷
頭角殊一出遂脱穎持之付膳宰中厨佐烹飪性腴含
土膏口苦存骨鯁菹魚詫鮮脆芼肉誇雋永江南春社
後果蓏頗繁稔血色櫻桃顆白皮甘蔗挺肥黃茁韭芽
嫩紫掇菌蕈俊味此尤絶鮭菜皆下品庶幾千里蓴鹽
豉相合併一生未得□飽此亦云幸詎足傲大烹端宜
染餘鼎又聞本草言能使關鬲冷我其内熱與稍以滌
躁猛行當荷長鑱幽篁栽萬頃胸中貯渭川富與通侯
等北客勿朵頥煮簀還生哂
再食佛手芥菜又用前韻
把酒狂吟傲大塊雖不得肉意亦快春蔬味好名亦佳
壓倒園中百本薤羔豚魚羽論萬錢一飽之餘皆土芥
何哉擊鐘列五鼎飯者珠璣薪者桂古來食肉盡弇鄙
齒冷至今生齽齘如金在冶自踴躍不向洪鈞聽鑪韝
飲河偃鼠自云樂大鵬不慕齊諧怪擇菜何妨尼父窮
采薇翻笑伯夷隘玉衡照耀三階明雨露無私春濊濊
吾將抱耒歌太平長脫朝衫貳負械
清明日風雨入賁湖
朝來風迅雨亦頻一百五日清明辰相將羣從上小艇
㳂洄直到賁湖濱賁湖之水四十里寒漪清淺無纖塵
先人邱壠此焉在林間石篆青嶙峋百年遺澤未合冺
松檜皆已成龍身比來禍患不可測虞殯屢送期功親
只今三月好時節柳枝桃萼相鮮新東風妍暖吹百卉
蘭摧蕙折何曾春我來丙舍三歎息舉酒欲酹含酸辛
可憐纍纍冡中骨今日多于上冡人
寒食雨中種海棠
牆西數弓地不治久蕪穢偶此有餘閒呼童除草萊寒
食故多雨兹焉適其會種時當及今可以省灌溉海棠
方試花移根近牆内春日愔愔長妍華靜相對風吹婀
娜枝低昂各有態顧之足清娛狂吟不可耐把盞弄韶
光白髮其予奈
小閣前緋桃一本三月始花
山桃二月花開時春已老倚閣兩三枝迎風弄晴昊春
暘既多情使我顔色好春風莫漫吹零落不自保
暮春雨中雜感
端居偏自感流年三月芳春欲暮天樓外雲隂長閣雨
竹間暝色暗籠烟催租吏至妨吟興種秫田荒費酒錢
回首山陽成往事黃公壚畔一悽然
西堂舊夢渺無涯物在人亡幾歲華芳草三經寒食雨
木蘭重發隔牆花白頭著述誰相問黃口凄涼事可嗟
歎惜遺編零落盡漫將心事付侯芭
題顧眉生畫蘭冊
無復當年弄墨辰斷紈影裏認前塵青溪畫閣秋如水
寫出芳蘭竟體人
暮春雨中分韻
春愁無奈強登臺漠漠輕隂向午開芳樹獨憐花易萎
舊巢偏喜燕重來微風度砌梳苔髮小雨穿&KR0905;浥麝煤
孤負一年櫻笋節急呼瓶杓潑新醅
欲持底物遣佳辰花事蹉跎又一旬陳迹暗消蘅薄夢
繁英不散麯車塵垂楊暝結萋萋色紅藥寒禁泥泥春
稍喜身閒因謝客不妨今雨絶無人
欹枕南樓午夢醒荆扉長似鎻岩扄風前鶯老孤簧澁
雨後山寒一髻青攬物暗驚時晼晩棲心終愧古沉冥
瘦笻手挈夫須笠重結蝸牛入翠屏
石池新水纈紋生淡沲風光刺眼明搏黍聲中調律呂
長檣影裡辨隂晴花縈裀席初無意草藉壺觴絶有情
留取溪山無恙在郊扉晩計幾時成
顒侯以春菜詩見示依韻奉荅
食經自昔有遺制淳熬炮漬稱八珍豪家異味廣搜索
羅網直窮山海濱飣盤殽核亦有法攢梨饌栗棗用新
豈知貧士有飢色二鬴不具唯空囷灌畦鑿隧甚矣憊
一銚一鎛皆躬親江南澤國富物産上蔬苐一為菰蓴
于何得種最殊絶谷水南浦名春申季鷹緣此謝名爵
苦憶此味思沾唇脱身入吳信高蹈不攖凶禍冏與倫
我生平世蹤跡異躑躅仕路多艱辛去年索米客京輦
素衣蹩躠成緇塵南還海曲届殘臘敺疫索室走萬侲
迎新舍舊祓不潔苕茢戞戞桃蓁蓁日月其除老將至
倏忽已及今兹春誓當釋巾遂終隠經營十畝河之漘
蒔蔬種樹各區半綺葱赤薤羅青津小人但知近且小
請為老圃隸土均龜腸日飽草木食飲水食茹全其真
園丁報我新雨足苦荼甘薺青嶙峋雖然鼠壤厚積歛
咄咄老子何不仁其中佳者首春芥含膏釀露蒼皮皴
瓊苗荏染攢碧玉霜根柔韌剝白銀和之椒桂助辛烈
能達陽氣迎蕤賓乃羹乃瀹薪以燀火力強壯風焚輪
瓦盆盛出爛盈案晩菘早韭俱下陳飽餐終日懼過分
曾聞蕰藻羞明神區區一意欲上薦九閽阻絶憂羣狺
誰職膳宰實司味勿學衆女嗔蠐螓唐虞至聖啜土簋
上能節儉下不貧知君用意極深遠目擊澆俗時蹙顰
咀毫抽思賦春菜精光皎皎生靈㕙金閨當日好名譽
隱然志略存斯民要令德澤浹萬物調燮元化同陶鈞
何哉避地匿聲迹朅來東海投緡綸閉門種菜作淨饌
低眉鄉里徒謹恂須知用大合有道肯將洴絖試不龜
君才百二我十二敢相雄長東西秦善歌必使聲可繼
引商刻羽有和人如陳國風諭民志我鄶以下君其豳
發緘得此應大噱笑倒七尺頽然身
贈施叔允前軰
曾摛天藻直鑾陂遺老如今更有誰文獻依然留隔代
典型從此憶當時談經夙擅施讐易好學仍歌衛武詩
却笑彦回稱世胄不將名德保期頤
病中喜木文見過
不厭看花日百廻偶因臥病罷&KR0742;杯林鶯一似求聲切
海燕偏能趁社來見說閩禺戈乍寢更聞湘楚敵頻摧
良時那不追歡賞况有殘梅爛漫開
南宫斗閣下觀梅和曉岳
春霜夜坼玉骨鬆縞衣仙子騎蒼龍仙壇幽靚颯來下
參斜月落時相逄紛紛桃李盈千百狼藉春容廣眉額
世外相期只此君詩成俯仰成今昔人來人去看花頻
可嘆今人非昔人但見落花還再發何曾宿草解重新
君年與我皆非少白首心期坐相照唯應日日臥花前
長須領受傾城笑
夏日同天衣珂月行中三上人崔蘧非昭威姪
汎舟西湖即事用秋岳先生韻
無恙湖山在臨流一放船雲生飛鳥外雨掛夕陽邊急
槳廻仙管長堤散錦韉依然行樂地回首太平年
白葛當風敞清樽卜晝開微言皆粲可淨侶亦宗雷得
歲占吳會傳烽靜越臺栖遲端自好勝地得頻來
夙有滄洲趣忘機久狎鷗白沙思桂柁北渚遲蘭舟老
玷金門籍心慚石隱流諸公知我者何以為身謀
荷風清不暑回艇日初斜小雨吹輕浪新凉着暮花熱
從冰氏釋愁向索郎賖近覺浮名累山翁合毁茶
重過鹿苑山房與諸上人話舊仍用秋岳先生
韻
七年重到舊招提麈尾談深日又西拈得枯禪惟玉版
分來淨饌有香虀雲門雪竇身將老不借軍持手自擕
相對忘言還一笑遠公今已過前溪
湖心亭晩眺
葛帔絺巾信手提虚亭送眺柳隂西盪胷直欲吞雲海
解渴還思擣雪虀白傅風流猶宛在玄暉詩句待重擕
澄波向夕青蘋散一幅分明罨畫溪
重遊南屏山寺
山中清話一追提最愛南屏故苑西宗鏡漫參乾矢橛
齋廚曾飽淡鹽虀林間月籟頻頻送石上風琴夜夜擕
惆悵前遊今漸老紅衣落盡藕花溪
湖心寺觀魚
莊惠重將往事提濠梁只在小橋西試思朝客貪驕餌
何似山僧厭淡虀素鬛宛從空際躍清暉長向䄂中擕
石欄徙倚吟懷澁獺祭何當笑玉溪
泛舟歸值大雷雨
清言日夕已全提一舸初回麯院西雪乳茶香皆法味
錦絲蓴滑亦仙虀風濤湖海生飄忽雷雨蛟龍入抱擕
策杖歸來銜暝色椶鞋踏破綠莎溪
夜熱甚不能就枕
誰把南泉舊案提一龕燈火佛幢西病求藥物三年艾
熱想冰霜六月虀河朔故人思縱飲汝陽遷客惜分擕
晨鐘吟盡清無寐殘月熒熒下石溪
荅行中上人索詩
十年蹤跡漫重提濛汜光隂漸向西相索新詩堪噴飯
共談往事欲吹虀湖光靜與蓀橈接山色遥將竹杖擕
此地淹留應不惡何須遠覓若耶溪
苦熱
近已棲心學羼提一㕓老我漸江西功名熱客皆坏土
事業書生只罋虀無恙山川成繾綣多情煙月解招擕
澤車欵叚真吾好笑殺衝炎向武溪
荅西冷友人索新詞入選
一壺山鳥勸相提不向垞南即瀼西熟處根苗嫌綺語
冷中將息愛黃虀雲林半偈同僧話花塢䨇柑共客擕
此樂千秋誰會得避秦人在捕魚溪
部檄促行甚急意忽忽不樂有作
漫說雲霄好挈提魯陽難挽崦嵫西十年游宦魚緣竹
一日歸田菜作虀園令病旡仙掌賜酒家錢有杖頭擕
醉遊溟涬忘身世一任愚溪與惡溪
與行公夜坐
鹿苑宗風小唱提翛然自恣竹林西十分厭浥黃梅雨
一點酸寒碧玉虀檻外松筠心共冷懷中冰雪卷堪擕
晩來一枕蘧蘧後清夢依稀入剡溪
諸上人為予勸駕戲荅
當年戈印解親提垂老栖遲谷水西少賤旡人分冷炙
長貧有婦耐寒虀清川月好波堪摘碧里烟深屐可擕
物外勲名端不減醉侯猶得署雲溪
過際公房
綠蕉翠竹總菩提淨域依然鷲嶺西世外多情惟老衲
人間至味是酸虀圖書莫怪歸裝澁雲水應將坐具擕
何日相依行脚去香泉一勺禮曹溪
贈天衣上人
曾把祗園拂子提親承面目化人西飯溲白雪寒舂米
菜瀹黃芽苦口虀天際看雲心自定山中赴講客常擕
筍蒲不厭貧家供肯為相尋福見溪
飲湖上酒樓
錢王三尺手曾提霸業消沉日墜西但覺興亡同泡露
何須冷暖别羹虀遏雲聲作紅牙唱頽玉身將翠袖擕
從此逃名何處老吳山霅水越來溪
行公以詩贈行有荅
操觚授牘總休提世事侵尋暮景西朝士可憐多肉食
野人空自美芹虀風泉月嶠須頻過雨笠霜笻試一擕
為語已公移枕簟他年同臥浣花溪
東歸贈别諸上人
柔毫輕繭手慵提毒熱何時大火西清境欲尋天姥夢
好辭難得外孫虀竹爐蕙帳堪留戀烟渚風帆共解擕
别後故人能憶我頻將書札問秦溪
寄秋岳先生
暑賦從今莫浪提妍顰難效苧蘿西濫叨名似羊公鶴
急就篇如石尉虀擊劔我應捐故技登仙君或許同擕
江湖隨地多清興花發林塘水滿溪
才弱偏將一旅提焚舟也欲濟河西天才獨絶人如虎
險韻難成字有虀北海樽罍容客醉東山絲竹待公擕
只今國計頻繁甚肯許閑身臥竹溪
松桂堂全集卷十六
