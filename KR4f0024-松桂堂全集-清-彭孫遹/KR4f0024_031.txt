松桂堂全集卷三十一
吏部侍郎彭孫遹撰
金粟閨詞一百首
一洗人間粉黛空蛾眉淡掃競言工鉛華芳澤都無色
宋玉陳思兩賦中
針線文書次第收夜香還透合歡裯檀即何事相呼切
忘却燈前去卸頭
清明寒食踏青游生小嬌憐未解愁買得揚州花線䯻
時新樣子鬭梳頭
睡眼朝來倦未揚傳呼洗面進蘭湯瑩瑩清徹仍無垢
水内新添玉粉香
綺䟽花影日高懸倦起猶然擁被眠怪殺夜來輕薄甚
春趺寬盡繡行纏
經年蕩子不歸家粉悴香銷泣歲華一自長干消息斷
秋忩夜夜罵燈花
妍雅何須刺繡文砑光綾子白如雲畫將七十二般色
閨閣新興十幅裙
粉墨鮮明細自敷裙拖湘水入時無不描花鳥描人物
幅幅皆成士女圖
曲檻低垂湘竹簾分明窺見月纖纖叢頭鞋子紅三寸
金線編成小鳳尖
入道粧梳自不凡春衣裁出手摻摻却嫌紫翠多塵俗
内裏齊穿水墨衫
納凉晩坐小庭隅寒玉清冰暑漸蘇換得羅衣青翠色
怕他霧縠見肌膚
翠羽明璫百寶圅年來魚鑰幾曾探欲將雅淡存真色
不插金簮插玉簮
少年情景費尋思容易消魂只此時月下定情花下語
羅衣欲解故矜持
叢桂中秋始作花一忩香霧浸冰紗不嫌風露中庭冷
坐向三更看月華
七夕筵開看渡河紛紛瓜菓襍相和并刀剪粉都成字
鬭取誰家筆畫多
如珠秋露下庭柯顧兔光生㶑灔波手劃闌干心自語
夜深私禱向嫦娥
何事男兒少慧根閨人偏解事空門却將指爪輕輕合
無價香中禮世尊
琳宫曾許六銖香繡得名幡七尺長趁取今朝風日好
上幡歸去踏春陽
梅花不數夀陽嬌獺髓輕紅一任消昨夜西風寒起粟
額粧明日戴新貂
名香炷罷小爐平縹帙開時心自評深夜讀書寒未寢
明朝應試女諸生
娥娥紅粉阿誰家插柳歸時日已斜雙槳乘風爭欲渡
船頭齊插碧桃花
西樓九日賞登臨斜照西風下遠林却訝今年時序晩
黃花猶自不勝簮
金吾不禁上元游火樹星橋入眼稠試問輜軿何處去
望吳門外看燈毬
楝花風過已春殘四月清和即次看小院初陳櫻笋會
内家爭愛越梅酸
安石榴開照眼明方中日色上軒楹菖蒲一滴沾唇酒
已覺紅潮隠隠生
載陽送暖惠風清女伴相邀出郭行明日粧梳誰更早
掠成鴉髩待天明
剪刀聲隔小忩紗朱火熒熒一點斜買到街頭通脱草
新年准備上頭花
早覺微凉下井梧淡雲新月半糢糊金針綵線頻頻引
何似桑中九曲珠
裊裊風吹翠帶頻留仙裙下繡囊新囊中别貯玫瑰味
裙外幽香遠襲人
香肌如雪自無塵寶袜深藏一段春收束紅羅如禁裏
人前仍似女兒身
鰲山十座奏清謳妙選姬人北曲頭二十年來紅粉盡
觀春猶凭最高樓
嬌小盈盈步最工行來羅帶颺春風膝衣繡作芙蓉瓣
兩朵蓮花覆玉弓
罏中栢子漾餘烟獻罷椒花只待眠燈下穿珠安鳳咮
大年朝去拜新年
天然一色繡羅裳姊妹齊肩並蒂芳共脱紅鞋更換著
湘鈎看取是誰長
線結荷花片片分玉肩雙扣襯烏雲願為衣領承蘭澤
膏沐餘香仔細聞
形影從來共一身怪他相䛏太頻頻玉容未便施丹的
今夜羅幃欲避人
春服依然舊内粧對襟衫子薄羅裳愛他窄袖偏時樣
趙女何須舞袖長
年年除夕上椒觴獸炭圍爐煖畫堂將進屠蘇分歲酒
先雕朱菓獻姑嫜
紅忩日日喚金衣百囀催人曉夢稀故把銅丸枝上打
妬他花裏慣雙飛
海棠經雨一枝鮮薄髩輕籠態逾妍有色無香元自好
教人妬處得人憐
名花氣息最清寒馥馥侵人繞畫欄香自個儂身上出
髻中今日帶珠蘭
海濤八月播狂颸畫艇油車出看時雪柱銀山三十丈
臨塘羨殺弄潮兒
紅襟小語畫梁聞麗日初生百草薰撲蝶西園花樹下
粉痕粘手印螺紋
小庭雨過碧萋萋採襭羣芳各自㩦鬭草歸來香徑裏
裙花深處涴芹泥
慈雲名號暗宣稱阿姊私窺笑不勝莫向幢前頻致禱
明年此日是蘭徵
獸鑰時時扃玉關怪來春思太疎頑蘭橈桂楫紛容與
挈伴同遊兩浦山
雅戲花間日幾回辛夷開後牡丹開南朝葉子姑蘇譜
各脱金鐶賭勝來
粧裹繁華各鬭新垂垂偏髻最宜人花簮不論年時價
十粒明珠十萬緡
促坐方當夜未央蘭燈高照九微光賭將骰子玲瓏色
擲得梟時作玉即(作音佐)
夜色凄清入望空尋芳踏月小橋東天街墜却金釵股
可惜釵頭靺鞨紅
秦珠百琲解頭簮茉莉花藏髻子心琥珀枕寒侵粉印
芙蓉帳煖卸香衾
猩血文茵色未磨牙牌如玉手摩娑不知喜卜因何事
偏覺今朝色樣多
薛女拈針倚玉鋪嬌慵漸欲倩人扶生綃何處尋周昉
寫出閨中倦繡圖
三冬日色上簾鈎晝漏移時下午籌行向碧紗忩下過
忩中聽得喚梳頭
昨夜羅幬更不眠無端懊惱鏡臺前禁持小玉緣何事
值得郎君宛轉憐
染得薰爐百和香雙纏一束可憐粧吳興紬色如脂白
新月何須羨杳娘
深閨盡道不宜春瘦減腰肢一捻身留得佳辰天赦日
玉環飛燕細評論
美人不在各天涯畫閣朱樓謝女家笑向卿卿私致語
紅蕉摘得是伊花
春朝乍起合歡床朱鳥忩前竟暁粧誰把小名偷喚取
不將青眼覷檀郎
午忩眠醒髩雲斜活水徐烹金縷芽蠏眼松風聲欲盡
綠瓷杯裏鬭新茶
月波初上曲欄頭促坐春宵送酒籌記得桂堂東畔事
蠟燈影裏見藏鈎
輕隂欲上綺欄遲早起猶然倦不支清盥未施粧未整
下階獨立灌花時
搖落名花祇自看春隂晼晩若為歡斜陽獨倚蕭蕭竹
轉覺佳人翠袖寒
九月清霜欲授衣北風江外雁初飛花箋細疊相思字
寄語蕭郎及早歸
曲廊盡日掩雙關小婦鳴機不肯閒看弄玉梭當戶織
天孫何意謫人間
冰花六出合樓臺猶見同雲黯未開此日閨中多勝事
陶家風味謝家才
十三嬌女好風神憨態時時作劇新細搗階前金鳳草
鮮紅染出玉鱗鱗
何來庭館遍芳馨不見爐烟裊裊青薇露一匙清似水
宫香細煮小銀瓶
伏桃經春病不支藥爐丹竈鎮相隨玄霜玉杵無人管
青鳥花間好護持
雨過疎簾草色微游絲細細罥晴暉朱欄倚遍渾無事
閒把心經教雪衣
乍起還眠小簟中懨懨不損玉肌豐朝來只覺呑酸喜
空剪玄都五色葱
宣和舊麝墨痕香洪度新箋錦水凉素手輕拈湘玉管
臨忩搨得十三行
李因妙筆絶無塵鴛水吳娘亦入神閨閣只今多粉本
内家不學管夫人
十斛温泉洗凝脂雙鬟小婢護門時懷中空有黃金餅
玉體何由得暫窺
新結閨中姊妹行金環寶飾各相將春晴更約重相見
練行菴中拜十王
移燈初卸藕絲裳重換湘鈎趣上床好把秦篝收拾起
水沉不扺睡鞋香
桂棟蘭楣玳瑁梁雙雙花底宿鴛鴦自矜夫壻風流甚
頻注嬌波溜粉郎
博山初盡迭迷香一點銀荷四照光鳳髻卸除蟬髩急
夜來别作帳中粧
潘岳秋來髩欲凋舊游彷彿廣陵橋梅花一奏凄凉調
腸斷誰家紫玉簫
東君有意作佳辰細蕊繁枝二月春最喜花朝天氣好
少微旛下酹花神(作音佐)
麝匣犀鈿次第施小樓纔啓繡奩時遠山已是青於黛
不待張郎更畫眉
漢苑春風畫不成欲將妙筆倩仇英誰知百幅鵝溪絹
刻骨銷魂無限情
桃葉桃花各自鮮胡天胡帝有餘妍小姑換寶香輿内
阿母添粧繡閣前
女郎十五妙彈詞近覺琵琶未入時絃索一聲良夜静
行雲猶自為人遲
風流婉約本傾城却為情多太瘦生羅袖分明檀點在
向人猶道不關情
長日無人靜不譁深深院落是兒家麝煤小炷添金鴨
蠅拂紅絲戲雪猧
玉骨猶然困鬱蒸小紅喚處巧相應坐深楚竹清凉簟
銷夏先敲玉井冰
玉女投壺注矢平齊姬六箸巧相爭璧臺何必耽詩句
佻達風流别樣情
洗手羹湯自作餐鹽梅芍藥一般般鹽當無處難為悦
梅若多時易得酸
得度玄都女子徵道名授記好相稱桃花百斛如珠米
金粟山中供聖僧
蕭即底事惱人頻清淚瑩瑩素領巾萬轉千㢠廻全不語
前身莫是息夫人
組繡還須出後宫人間羅綺早成叢新來服飾多妖麗
八尺裩襠茜子紅
無風亦自覺芬芳非霧非烟費忖量却憶蓮經名義好
鼻端聞得女人香
儂家咫尺伯牙臺雲水新翻雅操來玉軫金徽爭拂拭
一時先學泣顔回
今歲花如去歲穠粉香脂豔好姿容不知何事牽人意
只覺春衫領扣鬆
風流無處不相宜却羨雙雙坐隠時玉井金屏都看遍
木蘭花下試滇碁
小出風前碧繶鞋姍姍微步下芳階人來花下驚相避
不覺㢠廻身墜鳳釵
素袂飄颺態不勝摩雲碍日勢崚嶒纖腰漸覺慵難舉
怯上浮圖最上層
裁得輕綃恰稱身薰風吹過曲池濱齊紈小扇明如玉
上有陳王賦裏人
薄寒初薦錦氍毺朔氣空中逼坐隅不惜褭蹄金一餅
鴛鴦湖畔鑄張爐
無題同貽上作
犀押重簾玉作扉芳蹤髣髴夢來稀金爐夜燼猶偎枕
繡被朝寒未解衣幄裏餘香空旖旎幢前私願好皈依
蟾宫月姊應相笑留取幽輝伴綺幃
銀箭遲遲正未央紫鴛兩兩已成行懷人獨坐嫌宵永
待夢頻來欲夜長斜月窺忩屏半掩行雲何處幕虚凉
征鴻迢遞文鱗絶减盡深閨窈窕粧
春深朱戶映芳滋彷彿江臯解珮時蜂稚故殘含蕊色
鶯嬌偏宿斷腸枝夜吟初試青花管午睡閒抛煖玉碁
願得相看成白首風情長遣兩心知
回首墉宫路幾千黃爐終不罷相憐玉臺靧面濡薇露
羅帳更衣徙桂烟未續蘭心償夢裏欲抽蕉緒避人前
紅箋手署卿卿字記得芳名是麗娟
玉壺滴罷夜眠遲華簟初冰擁被時霜色漸侵金鑿落
月隂乍轉碧罘罳重簾不啓鈎雙約小篆將殘幔四垂
何事秋來長作客紅蘭白露減芳蕤
憶得星軿下碧城鳳簫凄楚獸烟清心香小誓甘同死
眉嫵良緣結再生花頰露濃真解語柳腰風細不勝情
曲江莫是銷魂處腸斷銀河玉女笙
玉女湘妃愛獨居芳時冉冉孰華予中宵鍥臂酬私誓
小字簮花作報書蕙帳獨憐人去後桂輪又見月生初
金屏却憶當年夢為雨為雲總未如
柔腸婉轉若為通縹緲神仙小院東曉嶂乍添眉暈綠
夜裯新減臂粧紅難傳密約烏絲裏好譜相思鳳紙中
何日與卿同舉案吳儂廡下老梁鴻
璧月金鋪轉蓐收九微仙帳掩青牛盧家錦瑟初調曲
石氏香塵不印鈎自整芳衾迎好夢空施小簟待新秋
吳江越水知無際何得同來枕畔流
生翠文鴛不暫離參差鳳管好同吹燈懸珠蚌新垂熖
衣剪冰蠶舊絡絲折盡南塘紅菡蓞粧成北地紫胭脂
武皇未解當時意却遣蓬萊太乙祠
西風雙槳帝城遊憔悴苕華杜若洲幽夢細尋行雨路
新眉長結晩山愁珠娘寂寞鮫人淚簫侣凄凉鳳女樓
小煖輕寒深院裏懊儂情思是三秋
夢㢠廻芳草碧迢迢星渚依稀舊鵲橋堤外垂楊眠未起
花間睡蝶粉初消重來畫閣聽春雨相送蘭舟逐暮潮
兩地朱顔憔悴老徐娘顔色沈郎腰
松桂堂全集卷三十一
