松桂堂全集卷十二
吏部侍郎彭孫遹撰
元日
曙色熹微壓絳膏朝寒隠約上綈袍簾前花柳迎春晩
海上風雲入望高遠寄不教慙謝奉尺書端合讓山濤
探梅擬赴吳中約練瀆新波泛小舠
小年朝詞十首
濃雰薄霧一時消花影曈曨上綺寮淡日微風好天氣
小年朝勝大年朝
偏髻慵開寶鏡前像生花朵辟寒鈿宿酲未解屠蘇醉
昨夜原来是小年
繡帖雙雙榜戸來掛門紅爛錦雲堆春城無限花燈市
趁取今朝穀旦開
小除時節大寒天長臘分明及歲前七里山城三日霧
安排花雪待豐年
三朝閨閣換新粧綵勝金花紫鳳凰粉白蛾黃爭致語
人前一一道勝常
綵燕絨枝事事新競隨年例拜尊親香軿今日從何處
第一先教趁喜神
宿舂三日罷晨炊漠漠厨烟傍午吹霧擁連朝打霜色
好歌飯甕譜風詩
小梅破臘一枝新紅入雲鬟亞照人從此巾褠有餘豔
春朝日日是花辰
畫閣朝寒擁蕙爐新蟾恰對錦流蘇修毫欲倩纖纖影
寫作春山苐一圖
曉起依然倦不勝晩來猶自睡瞢騰待沽十日平原酒
醉到春朝看試燈
元夕雨中燈市
冉冉流光節序新上元燈火賜酺辰星橋遠瀉銀河水
雲幕高燒玉燭春行雨樓臺寒不暝卷綃宫闕濕無塵
踏歌興减諸年少自理清商對碧筠
孝山守雄十年不遷詩以慰之
一聞越客起吳吟十載風塵惜滯淫久任自知明主意
孤飛無奈白雲心春回山驛梅花發雨過江亭柳色深
知爾嘯歌原不廢由來傲吏極登臨
早春過子于園亭觀梅留醉
清溪一葉興堪乘十日春晴乍解凌餐玉仙人肌是雪
種梅處士跡如僧花前且喜人無恙病後方知酒不勝
明夕更留無限憶水邊林下月初升
送沈融谷游嶺南
巾山窈窕筆山尖長圃斜階水半淹石墨分明如淺黛
歸時好為致香奩
增城到日夏初長丹實盈柯水滿塘更譜新詞付珠女
新聲直壓荔枝香
人日
獻節初開未滿旬相傳此日是佳辰釵頭燕重原非社
勝裏花明不是春黯淡鑪隂冰作筯低昂舞袖雪成茵
南樓目送飛鴻過欲摘瓊華報故人
花朝
殘雪緣甍霽色新曉寒清峭不知春幽蘭欲茁思公子
瑤草徒芳怨美人寥落素書歸雁後消磨綺思賞花辰
玉缸試倒如渑酒醉舞前溪白紵巾
上巳日
落英細草滿沙汀三月春殘柳未青裙屐久埋驚蟄雨
園林初展護花鈴袚除故事傳京洛觴詠風流見典型
今昔興懷多愴恨不堪重問蕺山亭
送張螺浮給諫赴荆南觀察任四首
郢城高據楚江隈南紀山川萬里迴地自湖湘分節鎮
人從省掖見風裁諫書久抗鷹鸇志幕府新收杞梓材
旦夕
聖明親總政定虚前席上中台
一鶚雲霄聳禁林迴天捧日見臣心暫辭𤨏闥名逾重
遙領旌麾眷自深楚塞西連巫峽曉渚宫南鎻洞庭隂
曲江樓上籌邊日文采風流並古今
春城芳草送離珂千里荆門擁傳過樓雉遠臨吳會壯
風煙半入蜀山多藩方委寄紆籌策江漢勲名播詠歌
暇日登臨堪坐嘯清樽皓月水微波
叠鼓凝笳使節新星槎四月溯江津雙流映帶迴仙棹
三石參差捧畫輪風起蘭臺無暍暑歌傳郢曲有陽春
湘中自昔多遺逸好為熙時網鳳麟
送朱素安隨外舅張副使之荆南
離亭芳草路春水木蘭舟冰玉堪相照瀟湘此共游煙
波愁北渚風物美南樓知爾才能賦登臨及好秋
清秋臨楚塞景物正紛紜峽雨千尋合江晴二水分商
歌酬郢客蘭枻待湘君鄉路勞回首吳天半白雲
過烟雨廢樓次仲兄韻
南湖春水碧無邊暝色垂垂落遠川何處樓臺收暮雨
欲將興廢問寒煙斜陽白苧依微見宿鷺晴沙自在眠
忽憶留題今十載綠波芳草故依然
當湖馮生四十無子命吳興沈紹繪百子圖屬
予題句其上
天上麒麟兆有無人間玉樹幾根株但教馮伉多嘉耦
莫羨商瞿五丈夫度索千春猶晩實鵷鸞九采豈凡雛
累棋採燭他年事重寫諸王作劇圖
鴛湖春泛
畫帆三尺掛春風十里鴛鴦水拍空煙鎻由拳寒漠漠
雨過南浦翠濛濛樓臺滅没鷗波外人事興亡燕語中
想像鴟夷千載上扁舟一葉五湖東
集扇頭字成句
清興不知止偶然成一遊烟峯日送碧花澗夕生秋
秋夜
秋夜靜且永夕漏方愔愔明月照虚牖清風來樹林羅
幬颯秋意哀螿厲寒音居諸逝將改霜露行見侵感此
不能寐憂來攪我心欲起一展卷蘭膏坐銷沉徘徊待
申旦抽思生微吟
南軒曉起
曉起坐南戸寒氣忽已遒渚風歷高樹入耳清飀飀山
桂花向謝石菊蕊始稠萬物各有時吾生亦何求
南軒前桂始著花
灼灼池中豔叢叢岩下枝荷枯桂始花榮落迭相為採
此芳酷烈可以媚酒巵今我一不樂達者將見嗤
張丈友松以六月十五戊子日生今年初度適
逢是日屬淨因上人索詩因有此作
長日懸弧近好秋翛然杖笠亦風流絳人甲子重元朔
楚客庚寅又孟陬灼灼池花初照眼盈盈璧月已當頭
懸知野老忘機事聊得相從惠遠遊
暮秋過淨因上人寮
縠巾不御風秋氣曰棖觸朝來稍稍暄步出城南曲黃
菊紛始花雲林澹相屬淨公庭宇幽靜外無塵俗高槐
有餘音相將布棋局亭午不知歸忻然煮瓶粟隨遇心
自安得食意已足行歌自此去相送出寒綠
大雪四首
淅&KR0377;空階竟夕聲微聞凍雀起深更梢移寒玉敲窗重
穗冷冬缸隔幌明盈尺已知占有歲封條還得快時晴
溪山屈指梅將發擬向春前鼓棹行
短褐蕭疎可自勝不因風急壯河冰四維空闊圓儀合
萬象冥濛灝氣升冷逼星機霜皎皎寒生鴛甃玉稜稜
懷人欲折瑶華贈手澁龜紋坼剡藤
飛霙散漫集山家縞夜争明萬樹花帳裏玉顔傷歲暮
懷中瑶草惜天涯南來雁影頭先白老去詞人髩有華
一曲幽蘭清不寐竹爐閑煮碧雲茶
朔風千里氣矜兢巫子長牆没上層吾意不妨玄尚白
人間幾見谷為陵夢迴紙帳情如水吟斷霜鐘思欲冰
徐理商歌酬郢雪一床疎影讀書燈
丁未除夕次仲兄韻
雪壓梅魂凍不興寒摇吟思劇揚凌歲時聊復書荆楚
風雪何當問灞陵海氣欲生花市雨春隂未解墨池冰
坐看兒戲成吾老殘夜空明懶婦燈
年來賦筆罷朝雲賸有新詩餉月君曉幕當風花有信
春山凝雪玉為羣已無金印堪垂肘詎有璚筌與易筯
拚倒芳樽千日醉柳絲梅頰正繽紛
再次前韻
中夕悲歌寢欲興紙窗風雨颯霜凌美人憔悴傷空谷
詞客凄涼惜茂陵復志賦成甘飲水釋時論好不嫌冰
十年一覺青雲夢殘雪山寮黯夜燈
曉閣初晴散碧雲春流何處遲夫君山栖近擬依宗測
田事今將問孔羣效職波臣馳桂蠧登歌郊祀頌蘭筋
不才虚老昇平世花落花開思欲紛
松桂堂全集卷十二
