松桂堂全集卷三十五
吏部侍郎彭孫遹撰
進
兩朝國史表
伏以
聖治開天凝萬年之駿命
皇圖卜世樹百代之鴻猷契心傳於虞夏商周言成典
誥昭法守於子孫臣庶道備觀型式瞻垂裕之模益慶
靈長之祚欽惟
太宗文皇帝功崇耆定德洽好生義問宣昭振聲靈之
赫濯仁恩洋溢合遐邇以柔能十七載締造之勤敷陳
莫罄億萬禩創垂之統謨訓常存易簡可從藴天地彌
綸之量質文互用留帝王渾噩之風欽惟
世祖章皇帝英敏夙成重華允協永清四海聰明克亶
於生知表正萬邦勇智特優於天錫啟升平之泰運貽
宇内以親賢樂利之庥布體要之嘉謨納天下以正直
蕩平之矩訏謨布告大哉之紀之綱渙號矞皇展矣如
絲如綍執競與緝熙並美見
兩朝之作述兼隆耿光因大烈彌彰知
二后之燕詒獨厚顯承無斁於當年纉緒適符於今日
欽惟
皇帝陛下紹庭念切繼序思殷以覲以揚在在有羹牆
之見寖昌寖熾時時存堂構之心謂率祖以繩武為先
而尊親以顯名為大煌煌訓典爛如星日之垂秩秩經
程寶若球圖之重佑後人以罔缺規畫精詳監成憲而
無愆儀型茂著綸音沛發史局同開特命臣等檢金匱
之藏函搜玉縑之祕牘詳加綴輯彙入編摩析類分條
禮樂兵農之悉備發凡起例源流本末之咸該寒暑再
更甫竟汗青之業琳琅什襲長騰竹素之輝臣等襪線
才微巾箱學淺測蠡窺管徒仰企於高深載筆記言但
勉遵於指授伏願乾行協健巽志懋修方策流光永作
千年之鑒奎章煥采恒留乙夜之觀炳炳麟麟懸象魏
以誕敷庶政繩繩蟄蟄衍雲仍而式固丕基
歲終講義表(丙寅十二月)
竊惟健以法天聿著日新之德睿以作聖必資時敏之
修故帝王有典學之功而經史多逢源之獲自苞符肇
啓謨誥相仍化始雎麟所以陶情淑性治先官禮所以
訓俗型方尼山筆削之書綱常攸賴紫陽褒貶之牘法
戒斯存凡兹訓典之垂並属理平之要指歸中正義類
閎深襲以瑤縑寶若球圖之重陳之丹扆倬為雲漢之
昭欽惟
皇上軒德徇齊堯文煥煜學山峻極就將不輟於生知
道岸誕登廣大悉全於體藴受圖書之綠簡握河洛之
玄珠建極宫庭玉琢金追之度凝休寰海山車澤馬之
風總四德以體元而大猷允秩集萬年之正統而率土
咸寧乃猶策府弘開講帷勤御韋編竟業旋誦法於典
墳魯壁窮經即涵濡於風雅折衷諸傳上探闕里之心
采獲羣儒大闡曲臺之緒微言晰矣大義昭焉以至涑
水之編摹考亭之綱目網羅詳備籖帙繁多靡不綜洽
於淵衷留連於
宸覽千三百年之治績悉融貫其源流五十九卷之篇
章並發揮其理趣萬幾稍暇便啓芸緘五夜將周猶搜
竹檢研尋罔間晦明寒暑之辰紬繹加勤出入起居之
頃呑八瀛於學海九派朝宗聚七曜於奎垣衆星拱向
共仰高深之詣寧需涓&KR1631;之禆(臣)等徒習誦絃未嫻經
典窺素王之精意但舉文辭讀朱子之遺編豈諳義例
巾箱淺見祗慙經術之疎珥筆虚叨彌媿史才之陋謹
呈緗帙恭進彤筵伏願益進無疆慎修有永吹詩恊律
常流九叙之歌稽憲飭儀懋建三雍之禮叙人倫而明
天道家修周孔之言崇正學而闡弘文人佩洛閩之教
則立仁立義三才位儀象之中卜世卜年千載頌勛華
之盛矣
又
竊惟天德日新允協乾行之健聖功時敏丕彰文治之
隆故綏猷必賴於君師而典學亦資夫經史自苞符既
啓圖範攸垂六詩為風雅之源三禮為倫常之準春秋
之義明王道以正人心綱目之書寓勸懲而昭法戒並
皆言成典要理藴閎深掌以蘭臺緗笈韞琳琅之秘陳
之
楓陛丹霄發奎璧之光欽惟
皇上敦敏夙成中和茂建聰明睿智德契生安文武聖
神道符廣運宵衣旰食每清問以勤民日就月將更敏
求而好古推崇先聖
天章偕二曜昭回褒顯前賢
宸翰共五雲暉麗固已勲華覃披聲教誕敷矣乃猶時
御
經帷日親
講幄典謨誦法旋觀象而玩占理數參稽即歌風而肄
雅探聖心之筆削四傳旁搜考天秩之節文羣言博綜
既五經之融洽復全史之淹該涑水編年考亭書法前
編續紀咸貫徹其初終大義微言悉折衷其得失
萬幾之暇必游心於典籍文章四序之中不輟業於晦
明寒暑
宸修淵䆳首出百王
睿詣精純獨超千聖乾坤並其廣大海嶽讓其高深(臣)
等未習誦絃詎嫻經典學莫窺於五始才不逮於三長
濫厠儒林徒執鉛槧之業叨陪法從曾無塵露之禆㐲
願化洽八紘光敷四表垂裳致治常當解阜之風輯玉
展儀永播惇庸之化體元凝命裕千百世之弘模履泰
膺符垂億萬年之正統則祥迎軒筴綿歷祚於無疆福
衍箕疇錫臣民於有極矣
進
御覽通鑑綱目表
題為
御覽通鑑綱目俱竣恭請
聖論宣示史館昭垂萬禩事禮科抄出日講官起居注
翰林院編修支從六品俸臣某題前事奉
旨某朝夕侍從勤勞可嘉這所奏事情着禮部翰林院
會同議奏欽此該臣等議得翰林院編修某疏稱臣恭
侍
皇上點閱綱目大全三十九卷綱目全編一百一十一
卷告成所有記注
聖論伏望頒付史館宣示來兹等因前來(臣)等竊惟綜
百王之道法莫備於經紀歴代之治功莫詳於史義多
參互固采獲於前人理有要歸必折衷於上聖欽惟
皇上生資天亶遜敏日新啓策府以旁搜陟學山而閎
覽揚經㩁傳恢張衆說之精訂異參同吐納羣言之液
廼復網羅史冊考鏡源流發涑水之遺編探紫陽之精
意三才始建上追羲昊之年五德相乘下訖宋元之代
靡不
躬親繙閱手綴鉛黃正亥豕之誤書輯蛃魚之缺簡篇
章浩衍而一覽無遺幾務殷繁而三餘罔間於六十餘
旬之内周百五十卷之書而又洞徹初終廣加評斷因
心創解恒度越於羣賢觸類引伸悉權衡於至道指歸
中正大義則炳若丹青藴蓄弘深微言則邈如河漢聯
篇累牘盡是謨猷隻語单辭皆成典誥誠帝王之大訓
宇宙之弘文也所有記注
聖論相應如詞臣某所奏恭請
皇上頒示史館編錄成書以折衆義之不同以補先儒
之不及則千秋金鑑並懸日月之光什襲琅函永煥星
雲之彩矣
賜
御書太極圖說唐詩謝表(代)
臣聞帝王之治莫大於右文臣子之榮必先於稽古况
乎奎章肆映仙藻紛披賚予有加恩華並重求之往牒
至今猶以為美談臣獨何人一旦遂膺兹異數伏念臣
本由素士叨玷清班祗以孤忠受特達之知遂以二品
濫列卿之職每荷絲綸之見假與華衮而同褒曾分翰
墨之餘光比天球而等貴省躬循分溢量踰涯數載於
兹寸心滋媿乃者復蒙
聖諭賜臣以御書太極圖說唐詩各一卷自天題處猶
然香浥芝泥當暑出之頓覺春生蓬室既驚且悚竊抃
以欣拜命之餘罔知所措兹蓋伏遇
皇帝陛下至仁弘奬大德曲成錄佔畢之微勞推匪頒
之渥賞若夫姿神瓌逸體格精研安穆則鵠跱鸞停飛
動則龍翔鳳舞波折則垂針懸露點畫則切玉錐刀在
古人每患其難兼而
御筆則無之不備藏之什襲煥乎珠璧之輝捧之上衡
倬彼雲霞之彩洵乎曠古之竒珍真是微臣之殊遇又
臣居禁闥日侍
經帷伏睹我
皇上聖因天縱而又多能質本生知而猶好學即此涉
獵藝文之頃不忘探求性道之源至於六義雜陳尤属
萬幾餘事恭承渙汗特沛玉音勖以成就之言寓以責
難之意擴如天之
睿度仰見
主德所以彌隆對若谷之淵衷夫豈臣愚所堪上副敢
不益勵恪共勉思稱塞冀毫釐之有補畢生竭報國之
誠庶咫尺其不違奕世作傳家之寶
歲終進易經講義表
竊惟睿以作聖時敏之學為先健以法天日新之德為盛理多聞
而有獲就將不廢於生知道下濟而益光廣大獨全于體蘊欽惟
皇上聰明克亶敦敏夙成契千聖之心傳綜六經之指
趣講筵勤御採納彌弘
天語敷揚精微悉徹一出入起居而罔間歷晦明寒暑而加
勤德已極於崇隆功猶深於懋廸謂修已治人之要莫切於
尚書而盡性致命之功無先於大易五十八篇之内道法咸
該六十四卦之中天人悉備甫畢業於典謨訓誥之文即
研幾於達化窮神之學鏡源測委發羲文周孔之微言
彰往察来抉辭象變占之精義仰見
宸衷謙受聖學敏勤近述遠稽無之非帝王之道仰觀俯
察有以見天地之心似此廣運之難名夫豈臣工所易
測(臣)等尠通訓詁幸侍
經帷錄鉛槧之微勞屢拜
尚方之賜荷
絲綸之寵錫濫叨晉秩之榮涓埃無補於高深俯仰有
慙夫恩造兹當歲終之期伏念易經日講解義現在校
正發刻而逐日進
御講章例停彙寫再進為此合應題明仰干
天聽伏願
乾行不息
益進無疆慎修思永裕百世以垂謨仁義中正兼三才
而立極則大猷聿臻夫景爍而至治永底於文明矣
明史立道學忠義二傳奏
竊惟歴代之史凡儒學諸臣皆載儒林列傳獨宋史於
儒林傳之前復立道學列傳一篇專以大儒程顥程頥
朱熹為主其及門弟子悉為編載蓋以道學之統自堯
舜至於孔孟代相授受孔孟没後千有餘年而得程子
朱子發明六經之藴遠契列聖之心其學至醇其功至
鉅故特立此傳以衍孔孟之真傳明正學於天下誠非
無見也明時名儒輩出其於程朱之學或異或同各有
所見然䆒其所自皆以孔子為宗伏念孔子之教下學
而上達致知而力行程朱循而守之道統賴以不墜若
必遺下學而希上達舍力行而言致知此在諸儒領悟
精微原未嘗無實得於已而使學者務求廣遠深恐不
可垂教於人恭遇
皇上睿聖聰明崇儒好學道法治法之統亶備於一身
作君作師之功訓行於萬國此千載一時正學昌隆之
會也自今纂修明史合無照宋史例將明儒學術醇正
與程朱脗合者編為道學傳其他有功傳註及學未大
醇者仍入之儒林傳中則大道不致混淆而聖謨獨高
於今古矣(臣)愚未敢輙便為此奏明請
旨伏祈
宸鑒施行
竊今纂修明史應立忠義列傳一篇凡明時死節之臣
例得編入考之前史莫不皆然伏查明末諸臣當
王師平定江浙閩廣之時盡節不屈者所在多有其人
彼既事非其主不識去就之機自取殺身何容深惜而
揆其本心實非叛逆之比忠於所事似可矜原况值我
皇上扶植綱常主持倫教凡布之
綸音編諸訓典者無一不依於忠孝㑭務有功於勸懲
似此明末忠義諸臣合無詳覈其事蹟載入傳中以成
一代不刊之書以立萬世人臣之凖又查元修宋史時
有宋臣張世傑陸秀夫等明修元史時有元臣布延巴
哈丁好禮等皆先以力戰不屈而死編在忠義傳中與
今事例實有同符為此題明請
旨伏祈
睿鍳施行
方略告成序
欽帷我
皇上聖德誕敷神謨廣運削平羣逆敉定疆隅永底治
安長銷金革鴻勲駿業振古莫京臣等伏覩八年之内
兵間進止悉奉
宸規凡水陸攻守之宜竒正疾徐之用諸將祗遵成命
則所向有功稍一愆稽輙多僨績應如合契昭若發蒙
臣等職斯載筆惟據事直書不敢片言之餙雖至愚且
陋末由仰測高深而管窺所及竊有可得而揚㩁者焉
蓋三逆素蓄狡謀多行不軌背恩反叛厥罪惟均而倡
亂煽禍吳三桂實為戎首當三桂之初反也恃其險遠
竊踞一隅變雖作於滇黔毒未流於鄰境
皇上一聞黨古里上變即料三桂老賊多詐必覘我未
備逼我楚南窺我巴蜀故既
命順承郡王勒爾錦統師南討又
勅前鋒統領碩岱都鄂鼐馳赴荆州襄陽提督桑格往
守沅州常德都統巴爾布朱滿進據長沙岳州以遏其
東軼將軍瓦爾喀赫業赴蜀拒守以遮其北侵是其為
計甚豫而警備甚嚴密也設是時守土諸臣盡力干掫
各保四方之内桑格等並勒所部電發飈馳塞清浪之
關扼洞庭之險瓦爾喀等乘蜀土初擾防禦未堅既拔
陽平朝天二關抵保寧即疾攻力戰以搗成都則三桂
之兵勢不能闌出境外倔彊洱海盤江之間有困而踣
耳諸將顧不亟為之所頓兵左次轉饟愆期彼此逡巡
坐乖事會以致逆賊跨蜀道犯秦隴踰沅常䧟長岳而
諸方震動如滋蔓之難圖
皇上深悉地利灼見軍情謂彼時滅賊之機係乎長岳
特
命貝勒尚善取岳州安親王岳樂取長沙乃尚善等託
故不前宿留歲月絫奉
詔嚴趣猶却顧如初因復
遣大臣督造戰艦調集師徒授策於貝勒察尼令其占
據江湖斷賊餽運於是三桂知勢不能支憂怖以死而
岳州之賊食盡力疲棄城竄遁長沙常德諸郡以次收
復羣寇之在川粤間者亦靡不悚讋喪氣湖南既平
皇上遂命諸路大兵乘機進勦時秦中諸將帥狃於成
見交章入奏皆言未可進兵賴
宸謨獨斷痛斥其非令大將軍圖海等克取漢興規收
巴蜀隨趣大將軍章泰一軍由貴州大將軍賚塔一軍
由廣西進定雲南而令將軍紀哈里趙良棟等以兵由
四川往會諸將凛遵
指示分道並進直薄滇池雲集霧會環攻其城郭世璠
授首黨類咸俘斬無遺由是六詔&KR1284;寧晏然無風塵之
警焉耿精忠乘滇中之亂竊踞八閩侵其鄰封肆其兇
虐浙東江右咸騷然其不寧康親王傑淑奉辭薄伐總
領戎行以貔虎之軍威擊狂騃之逆竪固宜親提枹鼔
疾走霞關摧朽折枯易於反掌而猥以温台諸郡殘宼
未平駐節金華久淹日月欲俟伏莽盡清然後揚戈南
指名雖持重意實遷延
皇上長籌遠見以為先剪逆渠則小醜自當潰散且建
昌之賊無故自却精忠已有内變機在可乘亟趣王等
親赴衢州示以成畫令分兵斷賊大溪灘餉道遂大敗
其衆逐北追奔直壓閩境巖關不守所至投戈精忠束
身乞降已蒙
聖恩曲貸而猶潜通海宼謀據閩疆旋為部人所發
徵詣京師磔之都市亂萌銷遏南徼所以無虞也尚之
信負恩干紀脅父稱兵與三桂交通敢為大逆會閩中
盪定我武方揚
皇上命將軍&KR0008;哈達以兵赴潮陽莽吉圖以兵臨韶郡
兩路夾擊用蹙廣州之信忷懼無措始具疏服罪夫何
歸順之後怙終好亂罔有悛心屢奉
明綸趣其親率官兵赴軍前立效而不遵
詔旨百計沮違矙王師已入粤西廣州無滿兵彈壓隂
勒部伍狡焉思逞
皇上早燭其奸知狼子野心終無回革既以張永祥等
首告遣侍即宜昌阿即訊又慮廣城或有意外因馬承
蔭叛
諭將軍賚塔以師鎮潮以隂為之備迨之信甫就拘縶
賚塔之兵已星馳抵粤故其部下雖擐甲執兵尅期舉
事悉為我軍所擒戮之信亦以逆謀得寔伏誅而五嶺
以南安如磐石矣由是觀之剪除三逆無一不本於
皇猷即其餘叛寇弄兵如王輔臣劉進忠楊來嘉之徒
次第殄平均資
廟略夫豈行間諸臣所能仰贊於萬一者至於訓將帥
飭紀律廣招徠禁侵暴褒死事宥脅從惠愛烝黎撫恤
士卒遣兵則逓相遷代而行者不勞籌餉則就近轉輸
而居者不困
聖謀淵䆳
睿筭周詳尤非内外諸臣所能見及者也盖
皇上之洞賾燭微萬里畢照至明也决機發策羣議莫
撓至斷也開誠布信賞罰無私至公也鏡往察來綜畫
有素至豫也而一本於
聖心之至仁不忍生民之久罹塗炭而汲汲焉拯其阽
危登之袵席所以軍師樂愷黎庶悦服七德宣昭萬方
恬謐巍巍乎蕩蕩乎永清大定之勲億萬年無疆之業
也若夫平滇之後德音疊布薦上徽稱祗謁
山陵徧行望秩告成功而不有却尊號而弗居典禮茂
隆功德愈盛他如召還禁旅分設鎮防安插投誠將弁
以消隠慝分别逆属人口以免株連酌戍士之裁留核
將領之臧否自王貝勒貝子將軍都統副都統以下皆
令功罪相抵輕重適平政令精明規模宏遠因事在武
功既成之後又非用兵方略所繫故不復編次云
松桂堂全集卷三十五
