松桂堂全集卷八(壬寅)
吏部侍郎彭孫遹撰
元日就貽上飲
曉郭萬人烟春江孤客船星河迴曙色雲物吐朝妍
北闕龍飛日東皇鳳紀年漢廷方上計越客此歸田風
景紛如昨流波淨可憐鐘殘隋苑裏花發蜀岡前勝事
今何在征途境屢遷故交情似水開宴酒如泉送别留
詩句將遺損俸錢夜歸城北路醉咏竹西篇空響潮鳴
枕高寒露滿天迴思東閣興清夢正飛懸
戱答貽上
賦得香匳最有聲偶然託興寫傾城道心近日清如水
不落人間薄倖名
䢴溝曉發
朝日棹歌鳴還為江上行寒蕪猶碧色小鳥作春聲烟
岫層層出風帆面面生不須窮遠目吟眺有餘情
瓜步懷貽上
風日依清曉空波匹練明相尋瓜步渡已失廣陵城江
岸舟初放春潮候已平還思何水部官閣眺新晴
渡江
天寒江氣深雙槳淩空碧三山指顧間青蒼非一色洲
渚既平遠川原亦鬱積中流駕巨浪高踏黿鼉宅孤峯
入懷抱清暉照沙石翏翏風益駛愔愔日將夕言尋郭
景純更問神仙迹
泊江岸寄貽上廣陵
晩潮未上早潮收一艇乘風下潤州恰向江南望江北
水雲無際不勝愁
揚州懷古
惆悵繁華事已非寒波縹緲夕陽微雷塘雨過山花碧
瓜步雲開木葉稀自昔參軍多感慨重來水部惜芳菲
離宫别館今何處坐見孤蓬日日飛
草生城闕鬱崔巍陳迹千年弔落暉南國綺羅悲帝子
東都花柳葬靈妃雲山一去秦淮海歌吹空傳杜紫微
悵望烟波情不極春潮如雪送將歸
過新豐鎮
新豐古道幾舟行日落輕帆片片明襍樹初青難辨種
亂山空碧不知名江流曲折生春水霞氣依微媚晩晴
獨上河梁一長眺川原烟景正凄清
丹陽道中寄貽上
百折丹陽水扁舟曉渡難平疇初放碧春雨薄生寒錦
瑟人將老青雲興欲闌練湖行漸近新綠滿漁竿
平川縈百曲寒雨壓層波淺碧千畦潤殷紅一寺過暮
雲依樹盡遠水入烟多此地生香草懷人奈遠何
晨光生牖隙烟水淡溶溶卧聽春朝雨遥聞曉寺鐘平
蕪隨地綠歸思近鄉濃到日梅花發南山好曳笻
沙鳥集船頭寒塘清淺流人家烟四合水氣日浮孤暮
有停雲思春生去國愁征帆何處落風雨一歸舟
丹陽觀十字碑
讓國高蹤不可追蘇臺麋鹿久堪悲榛蕪豐碣今何限
千古清風十字碑
練塘
一葉練塘舟揚帆復順流西風如有意相送過常州
吕城雨泊
古市平橋跨水津欲尋舊壘已荆榛十年萍迹長如此
千載吳蒙解笑人隴麥因風吹浪細林梅冐雨作花新
南來景物多惆悵且汎壚頭酒味春
舟中夜雪
夜雪壓舟重風清落枕長覺來人語静一犬吠寒塘歴
歴聞殘雁遥遥度曉霜江南今夜泊客意似瀟湘
横林舟次
此地倪元鎮揮毫舊有聲數家臨水曲幾樹著雲平竹
木參差秀林巒澹宕清今朝登眺處身在畫中行
梁谿舟次望九龍山
梁谿一帶抱孤岑水盡溪迴洞壑深三讓城荒空草木
九龍山遠悵登臨懸崖急雨石泉落翠竹蒼藤鶴澗隂
約略前遊經四載依然春色滿平林
弔周孝侯祠
旦射猛虎南山頭暮隨雲間二俊遊一朝致命死疆場
竹書血食還千秋腐儒局促事鄉里白首章句空一邱
人日泊虎邱山下先遣奴子陳德東歸問訊
人日晴暉敞太虛石湖烟水放舟初春風不送雙蘭槳
錦里空傳尺素書小塢梅寒微雨歇長堤柳暖夕陽疎
道衡欲賦經年别雁後花前思有餘
山塘
山塘風日好雲木互層隂不盡平林秀如蔵萬壑深蘋
波通小檝花嶼下鳴禽坐久生清思泠泠起梵音
泊濰亭
婁江此去路重經凄切吳歈不可聽咫尺家園歸未得
參横月落大濰亭
舟中望崑山
崑山一片石時與白雲侵領此巖阿秀知予邱壑心天
低孤塔影人住數峯隂定有烟霞客相依共結林
一岫俯川陸天晴翠欲流不嫌城郭近轉覺石林幽白
日樓臺暝清暉島嶼浮春山濃似畫黛色撲行舟
道院曉起欲買小舟往沙上看梅以雨阻悵然
有作
欲向清谿問勝遊春隂初合水邊樓已虛沙口看花約
空買江南聽雨舟竹塢雲深天易暝石壇鳥下晝長幽
上清玉笛凄凉弄吹落梅花滿院愁
春雨
江城經日雨無復踏歌聲鄉淚隨花盡春愁似草生烟
中齋磬發雲裏午鷄鳴便擬遊方外移家傍玉清
一望輕陰合蕭條獨倚闌忽聞風雨集轉使别離難草色
侵行迹花枝怯晩寒所思愁不見竹露滴空壇
松竹生寒吹凄清戛石幢空齋聞夜雨春色滿婁江垂
柳抛金線飛花點玉缸他時同剪燭相憶在西窗
暝色同雲盡閒庭碧草深春泉鳴磵戶山鼠下松陰衝
雨過殘雁驚寒響暮禽坐看芳樹晩飛雪滿園林
和二兄除夕見懷之作
淮陰南下片帆收晩泊䢴溝古渡頭遠道弟兄懸夜夢
隔年風雨入春愁空江木落頻回首小院花開定倚樓
若問關山千里客天涯涕淚滿征裘
南還至婁東得兄仲謀寄懷詩次荅
客子辭家歲月遥安仁已覺髩初凋空憐芳草生凄碧
忽有新詩破泬寥海雁回寒殘影盡園梅經雨暗香消
婁江西望迢迢水思繞聞琴舊板橋
舟經外江鎮
一艇沿溪轉清流曲曲迷橋通丁字水籬唱午時鷄分
隴花田潤成行竹樹齊江村春氣早草色已萋萋
新柳
春風春雨正冥冥垂柳垂楊色漸青京兆眉勻猶淺淡
楚宫腰細最娉婷輕寒尚困三眠態小碧虛籠十里亭
他日㶚橋腸斷處驪歌凄切不堪聽
白鶴江
落日依輕舫空明水上窗人家多竹篠仙宇擁燈幢塔
影青龍寺濤聲白鶴江九峯横秀色天際見雙雙
結交行贈陳確修
結交寔難白首如新一朝邂逅便託契知君本是湖海
人去年作客華亭縣叩門載酒來相見朔風臘雨雪作
花欲使愁人忘歲晏今年著屐九峯頭縞帶重來問舊
遊袖中㩦有冰雪卷置我嵯峨百尺樓可憐羈客無顔
色感爾交情三歎息世事多揚弱水塵人生莫羡扶摇
翼鶯花照眼柳拂巾東風淡蕩吹芳塵與君揮手自此
去一問桃源洞口春
寄家兄仲謀
吾家仲氏老巖阿隠几沉冥近若何燕子簾櫳遲日静
木蘭庭院落花多秋枰晝冷聞黃鳥蠟屐春閒長綠蘿
為問玄亭常寂寞誰人載酒數經過
寄家兄子服
客樓擁被集秋聲兄弟天涯急難情落葉一辭吳苑樹
離鴻遠度廣川城停雲此日愁南望聽雨何時話北征
為報庭前紅芍藥一樽花下待同傾
寄幼瑜弟
游絲午幕日初長曾索微吟賦海棠客子正悲芳樹晩
名花還發去年香澱湖水綠舟容與秦嶠雲迷路渺茫
小謝風流頻入夢應憐春草徧池塘
寄漢飛
名園永日暢登臨念爾棲遲物外心花榭細翻紅藥影
草堂頻換綠蘿隂風前惜艷金鈴小月下徵歌玉&KR1356;深
早晩羣賢修褉事清泉白石定相尋
寄徐六琯朗兼訊家姊起居
西風八月送行蹤霜雪關河即次濃豈謂生還猶有日
空勞死友遠相從夢迴小閣重陽雨愁聽寒山半夜鐘
别後已看春律轉寒灰不照孰為容
客裏思君一倚樓鶯花開日小窗幽牙籖朗潤無塵雜
彤管清華有唱酬題畫新篇稱絶調吹笙麗句最生愁
却慚謝遏才將盡林下風神憶未休(家姊有銀河吹笙及和予題畫詩最)
(工)
次韻答蒼水
僦得客樓如囷大開門風雨供高卧茸城春酒萬斛傾
壘塊鬱然不可破君家兄弟天下才二俊當年未得過
開樽洗酌留我醉春衣多被酒痕涴何須絲竹與管絃
粲花往往生咳唾高堂爽塏清絶塵圖書萬卷竹千箇
空階雨急燈燼寒虛幌風懸帽簷墮呼盧辦作袁彦道
狂吟直壓陳驚坐玄中往復兩相忘不知誰主誰賓佐
夜分客去君亦醉峩峩玉山崩一座詰朝贈我瑶華篇
寫遍鶯花嬌阿那人生但得儔侣佳窮達何必悲轗軻
援毫酬爾郢人詞更索君家長公和(長公謂閬石)
題曹雅推石鏬校書圖
草堂一夜雨綠遍前溪樹幽人獨往來日涉還成趣春
山萬叠深春水千頃碧借問隠居人何如輞川宅
次蒼水扇頭韻
客中二月換春衣一問三江舊釣磯幾日西風潮正滿
縠文深處見魚飛
寄懷百㫋
弱冠追隨舊社前中更風雨兩茫然延津劍氣今還合
流水琴心爾自憐别後幾看江上月春來又見草如烟
亦知不淺文情在長事爰絲二十年
吳門得百㫋見懷詩次韻答寄
高天木葉下孤舟憔悴還為薊北遊從古銷䰟惟惜别
可堪送遠及悲秋燕雲淚滿鴻千里板渚花殘水一溝
今日吳江烹素鯉尺書端為故人留
葑溪訪珠來看園中鸎粟花還就雲客兄飲作
歌
金閶亭畔送春歸雜花落盡鶯亂飛客子倦遊不得意
朝來又換纖絺衣出門偶向東城陌一訪東城灌園客
園中開遍鶯粟花五采繽紛非一色此時洗酌向花飲
花明酒冽深相映近前折花當酒籌花枝裊裊過人頭
風光若此君不醉人生擾擾何所求富貴本浮雲文章亦
敝帚我今歸小山栽花還釀酒栽花宜多不宜少荒畦
十畆應環遶釀酒須教樽不空酡顔常比花色紅日傾
此酒對此花世上真有浮丘公
次韻答客羲
此地吹壎客高風孰與同避人逃姓字學佛得神通茂
苑春將老清和日漸融坐看庭際樹青桂已成叢
愛爾栖禪地全勝安樂窩自能忘歲月不厭數經過白
社塵心盡青衫客淚多言尋方外約隨意卜岩阿
重過梅花樓
今朝風日好初地再相尋轉覺紅樓迥新添綠樹隂定
鐘人外發山翠晩來深歸路經林水清暉照客襟
重登虎邱山
包山之外千萬峯此一片石堪共語巖扉日暮少人行
雲木清隂淡如雨杜曲老人隠者流挈我重登最上頭
擾擾浮生無住著不知能更幾回遊
舟中見燕子作
越燕初來社事稀聮翩争傍小舟飛低空忽墮紅襟片
入座徐褰翠羽衣游絲遲遲白日静平波一望成千頃
水面無風徹底清分明照見差池影下拂清流上掠天
依人應更得人憐萬轉千迴還未息忽然墜地如無力
山城幾日雨兼風鶯花零落飃殘紅細啄香泥過林去
飛入誰家簾幕中
上曹村相國三十二韻
聖主垂裳日元公補衮辰五雲紛氣象萬類荷陶鈞
帝用鹽梅寄人瞻桃李新台星環紫極館閣敞平津一
作斯文主羣登上席珍荒莊寧有意投筆本無因玉筍
皆時棟龍門盡國賓四維咸被澤六詔未稱臣馬援馳
蠻徼唐蒙擁使輪廟堂資算略帷幄叶經綸遂有旄牛
貢何論越雉馴雍容三府歴調劑八風均伊吕垂前烈
蕭曹謝後塵量弘羣自納清極豈嫌貧宅少成樓地家
無曳帛人入誰知禁樹出不問車茵骨鯁還推重文章
孰等倫勲庸由學術忠孝見深淳倚毘匡時切巖阿託
興真懸車當獻歲賜沭有全身絲竹東山趣林泉綠野
隣春風吳嶠滿淥水石湖濱往往攜笻出時時泛艇頻
芳樽張月夕雅咏集花晨賓從多英妙芝蘭更鬱峋鯫
生甘寂寞先業墜艱辛壯志千秋在沉冤九地湮裴
徊轅下足憔悴轍中鱗已分尋黃綺誰為徹紫宸通門
慚孔李再世念荀陳禮遇山齊重恩光物自親寒灰如
可照願得借陽春
贈潘仙客太守
夫子間氣英鬱鬱瑚璉器一擢夏官郎再典秋闈試帷
帳窮天淵網羅皆雲驥兼此文武才永為廊廟寄驅車
向渤海神京三輔地刀劍猶紛紛斯民未知義易俗多
苦心報政洵優異是時
先皇帝注意循良吏蔀屋騰歌謠御屏留姓字方期歲
九遷忽訝言三至蕭然解組歸形神遠無累父老既留
行兒童亦揮淚左遷何足憂榮名在百世伊余執鞭情
十年深寤寐今見紫芝人願託青雲士季路信一言劉
弘重片刺冀迴黍谷寒得奮天池翅明誼結中心千秋
義無二
施有一席上聽歌作立夏前一日也
洒遍江河淚萬行那堪春盡尚他鄉鵾絃雁柱多悽惻
不待聞歌已斷腸
絮飛花盡雨冥冥人在金閶古驛亭莫唱春歸腸斷曲
此聲凄切不堪聽
山堂風雨正凄凄一曲新詞聽欲迷滿座賓朋静無語
春雲冉冉向人仾
何處聲傳子夜歌高雲不散玉嵯峨雪兒解道風流句
不及君家問字多(問字有一歌僮名頗有面首)
四月初三日作
閒居適新夏百卉皆榮腓青陽謝成令朱明麗朝暉松
竹含貞萋林巒吐清輝鳴鳥下茂柯向人如相依流覽
有妙理新故靡停機我亦無心者隨時御葛衣
高堂列黼帳襍然進齊優簫管吹參差妙舞兼清謳境
去態仍在器往聲還留涉想每多妄冥心亦愈流此中
有實義本與静者謀不假思惟得豈從聞見求
大羹本無味大音本無聲至樂既忘言極哀徒愴情乃
知天下理非由言象呈名者非其至至者無能名所以
維摩詰默然義已明
越人善泅水吳娃工走馬盤旋風電中出没波濤下當
其呈技時意思何瀟洒與物既相忘我形亦自捨豈惟
無我心并無無我者
贈顧蒨來吏部廿三韻
閶闔中天啓鵷鸞禁寺翔紫泥初入捧佳樹已成行畫
粉神仙署薰衣侍史香儁同裴叔則清是顧長康當日
新更始諸曹舉大綱品題澄水鏡故事罷山郎銓局推
通簡時賢少頡頏在公仍夙夜賜沐有輝光江左風流
舊龍門雅譽當瞻星文粲粲挹海量汪汪身作儒林冠
胸將武庫蔵人皆尊哲匠君豈問荒莊北闕存深眷東
山久屬望雲霾看立化日月亦何傷下士泥塗賤窮居
海嶠傍白鷗成伴侣赤鷃自榆枋忽有三言虎能飛六
月霜沉冤埋土壤高誼薄穹蒼宛轉加垂手殷勤見熱
腸片辭喬嶽重萬里潤河長欲使寒灰起還令百草芳
羽毛端自惜毫髮竟奚償千載存明信於公義不忘
喜客羲過談
候入清和歲月侵草堂快爾更相尋茶烟未斷爐中火
竹樹初移午後隂誰向河頭來賣水却從絃上去聽琴
坐深鳥語花頻落何處堪徵不住心
問家兄仲謀肺疾即用來韻却寄
茂苑開君病裏書遥知謝客斷行車湖山極目春遊嬾
風雨懷人午夢疎舊社酒徒今寂寞故園花事近何如
杜陵最有憂時疾高枕南窗四月初
海天千里浩烟波綠水平堤覆軟莎蜃氣春深浮島嶼
雁行雲斷隔關河鶯花三月風光暮絲竹中年感慨多
惆悵不須徵往事佳辰冉冉客中過
柴門深巷晝長關廿載逃名髩漸斑芳草久埋張仲宅
幽蘭空佩楚人環殘春伏枕甘蕉下薄暮投林倦鳥還
料得疎狂時縱酒竹林清興未闌珊
欲憑雙鯉去雲安經歲離情問訊難偕隠高堂華髮徤
織縑小婦錦機寒新篁墜粉含清露紅藥翻風下曲欄
兄弟相思不相見故鄉迢遞海雲端
寄問家兄子服卧病
吳天南望一傷神伏枕高樓送暮春牘鼻漫憐司馬渴
牛衣不厭仲卿貧病中櫻笋輕酬節雨後松梧綠蔭人
我亦江湖牢落久楝花吹遍客衣塵
初夏遊東禪寺
夏日媚新霽山水多清音閒雲偶然出步至東禪林寂
歴鐘梵響蕭疎水樹隂流泉下石澗戛然如鳴琴草花
一一開上有間關禽老僧不相識宛若夙相尋真賞方
在茲高懷匪自今坐對默無語各有物外心勝因了可
悟妙義良所欽
答客羲
迷離撲朔辨雌雄玉麈繩床話苦空不覺春歸今又夏
吹來池面盡薰風
狂來對客吟詩句老去荷鋤種秫田醉語二豪聊爾爾
卿須歸去我還眠
易易難難何處分昔惟龐老近惟君看來只是河東豕
拈出還空冀北羣
大地從來無一字小儒空復費三餘從君乞取傳薪火
燒盡從前萬卷書
又作四賓主句答客羲
金屋銀屏絶代人夢迴關塞未分明停針日日腰如削
不信牽纏是有情
吳山越水遍浮家浪把無涯逐有涯今日山中閒獨往
鳥鳴蟬噪静無譁
夜來山雨過前溪新綠深深上衲衣語言文字都忘却
閒讀南華註馬蹄
延津寶劍是雙龍一躍還生八面風擊破太虛無一事
左㩦玉女右青童
松桂堂全集卷八
