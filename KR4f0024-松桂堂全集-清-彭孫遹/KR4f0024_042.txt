松桂堂全集卷四十二
吏部侍郎彭孫遹撰
南&KR1081;集二
水亭步月
雨餘林氣浮散步水亭前山月遲方吐幽人晩未眠疎
燈映竹戶清露濕茶煙羣籟一時息秋河正悄然
與番禺兄乞米
落盡青菰野飯香行人猶自滯江鄉飛牋問取神仙宰
乞與當年煑石方
濫食久應慙北郭長饑耐可學東方不須遠就謝仁祖
分取桃花十斛香
贈胡豹生先輩
天涯蹤跡久飄蓬十載青雲客夢中風節人間窮益見
文章嶺外老彌工客吟已自深莊舄蠻語何妨傲郝隆
歸計明年須及早不教辛苦望征鴻
題張山人畫冊
數聲相向最高枝凉雨新秋欲暝時吸露餐風君莫訝
由来清亦畏人知
樹色雲容縹緲間寒潭秋水碧潺湲江亭高枕清無事
飽看㐮陽雨後山
黃金新埒玉為鞭一騁霜蹄旋旋圓持比前朝諸畫客
風流何讓李龍眠
初入粤食蠔幾至委頓柬林秀才
偃鼠何須設大烹巨蠔幾欲困吾生應緣誤讀鍾岏議
遮莫空耽爾雅名
冬夜過退菴兄春雨堂中飲
官燭生烟夜欲殘四垂黼帳畫堂寬移樽堕珥人如玉
入座同心臭似蘭砌竹琤泓將雨至瓶梅清冷著花難
醉来數問今何夕不道鄉愁逼歲闌
清樽官閣有前期選勝追歡屬此時千里關河鴻雁侣
百年風雨脊令詩錦茵垂手呈能巧紅袖分枰布算竒
康樂西堂應不減往還幽興亦相宜
粤中除夕
南中逢此夕酒罷轉凄其不寐憎衾枕多愁歷歲時帷
燈摇夜色隣樹引朝曦已覺鄕心切春風莫漫吹
人日
山城春事近何如高枕南窗但索居莫訝知交相問少
從来深巷有廻車
寄尹孝廉考功兄弟
秋日東官道名園作寓公山堂經月住清興數人同落
子楸枰冷開樽荔酒紅夜闌猶刻燭高詠答松風
秋色江村遠終朝載酒過疏簾當晝捲好句入秋多葉
子清宵戲珠娘静夜歌佇看林際月寒影落纖蘿
郊扉耽野趣水郭帶斜陽愛試青絲鞚貪眠白玉牀雪
秔蒸藕葉銀粉進㯽榔風物今能憶兹遊極不忘
江清曾共涉樓迥每同登待月中秋宴彈棋半夜燈時
時過北曲數數問南能是處多同調離情可自勝
青桂山窗下紅蘭水檻前藏鈎三五夜沽酒十千錢比
玉身多愧兼金意已堅别来方幾日約略似經年
此别知非久相看亦黯然銀燈摇綺席清醑汎離筵鴻
雁天涯侣秋風渡口船拏舟一相送江月静娟娟
元夕遣家問
魚書千里趁回潮一幅烏絲寫寂寥紙尾分明題月日
可憐今夕是元宵
春日遊海幢寺呈無公
春江亂野渡一舸如杯輕閒身曉投寺遠見雙幢旌寺
門對江水水靜綠始生風吹木棉樹紛紛墜紅英無公
知客至莞爾相將迎豈無酬對煩彌覺心境清烟竹深
自留雲松長與平坐久不能去乘潮聊復行
送謝副使之瓊州託訊舊感恩令金劍耿消息
瓊海先秋汎珠崖問俗時黎人瞻鹵簿漢郡見威儀故
舊閑居久清貧大吏知拂衣今十載何事緩歸期
素聲花
雨餘氣息帶清酣雪滿花田蘂半含一種幽香矜秘甚
不教移植到江南
細蘂繁枝徧作花濃香隱隱浸秋紗月明夜靜微聞得
風味依然似鬘華
越臺高
越臺高高磊磊挟江閩馳嶺海石闕雙聳雲棟孤擎利
在威遠安用虚名寶劒出匣虹飛電落庾桂為鐔儋珠
為鍔陸擊鳬雁水割溪毛敵愾未奏不如鉛刀犀渠臥
雨弧矢在房壯士徒摶千夫莫當何不揮斥乎上下為
天子兮守四方
海颶風
海颶風振山谷蕩我田禾摧我屋黃茅白葦百萬家夜
雨啾啾聞鬼哭風伯莫怨嗔海若何不仁安得精衞填
此津五山相屬皆揚塵長鯨北徙白浪開復爾邦族爾
莫哀牽緇拾月削蜃灰漉波煑水霜皚皚颶風之後春
風来
豎奴陳德隨予之嶺外客死念其二十年勤舊
因有此作
迢遥南越行䟦涉高凉使我僕亦已痡奄然即長寐昔
我未第時一心相随侍辛勤二十年樸誠終無貳客死
亮可哀追思有餘喟匪直帷蓋恩豈曰泥塗棄招此南
方魂遂爾首邱志
荔支行
南中嘉樹好顔色物産時時凌上國丹華紫纈何陸離
踏遍村南與村北中有仙人十八娘紅雲覆體紅綃裳
水晶膚骨玉脂凝天然風味誰相當尚書園中名第一
黑葉金鐘亦迥出佳種由来最晩熟六月衝炎始摘實
緗枝入手暍氣通春泉忽潄元膺宫芳甘柔滑不留齒
冰雪立化香融融黃柑霜柚甘一唾盧橘楊梅俱下風
越人日噉過三百欲以清腴傲吳客標題不肯讓閩川
圖譜猶能争品格此物寧堪走傳車天南民力未全舒
只今萬里却貢使何必唐羌更上書
寄沈嘉令
十里羅湖攬勝遊蘇公遺蹟見風流秋来遠憶狂司馬
明月題詩滿郡樓
送記汝上人之廬山棲賢寺
金井橋頭竹樹春玉淵潭上水清潾潯陽舊隱多棲託
此去山中見幾人
入光孝寺小憩菩提樹下寺即六祖為印宗演
法處
客久轉多暇古院聊招尋院中無一士日落珠殿陰千
年石塔迥百步迴廊深山鳥不避客翩然下高林小憩
西方樹時開北風襟長松發遠籟泠泠有餘音
送趙少參歸養
軒車辭越嶠舟楫下膠河此去親闈近年来吏隱多青
山歸舊業朱萼長新柯却視千鍾祿真同鸛雀過
答澹公見留遊丹霞山之作
荷香荔熟正佳辰鷹爪花前坐晩春邊海潮生清磬答
隔江雨過夕陽新名山久擬追禽慶上行何時託庾詵
便欲從公方外老螺墩錦石一閒人
簡王說作
春江十日雨門舘晝不開爾居城西地最下病中枕席
生青苔天寒鶴骨應更瘦猶有清吟日幾廻
陳白沙草書歌
白沙先生名早聞手擲青山歸白雲陳情上擬李令伯
講學欲方吳聘君晩年信手作大字茅筆縱横有竒致
何必規規王右軍淋漓時復成高寄世人好古如好龍
可憐識見多雷同豈知草聖固餘技相賞不在翰墨中
觀射
嚴城吳絶塞廣野漢遺宫亂燒驅秋草新寒燥角弓釋
弸平似水穿札迅如風巧寓垂楊外心棲畫鵠中弦虚
能下鳥塵靜不驚蓬迂闊羞儒效經營重武功陽元才
不逮真自鄙雕蟲
送李漁入盧尚書幕
一醉芳筵月亭亭送客過新詞留價重白首好游多去
傍蓮花幕歸聽桃葉歌自今清讌日誰與樂婆娑
與客圍棋賭荔子戲有此作
清簟抛書午夢短二屨初来叩空館相將移席就蕉陰
蕉影頻移子聲緩須臾歛局罷相持紺房仙實紛離離
君看此手欲何作太守不如噉荔樂
寄白門余處士懷
移家初駐木蘭橈桃葉江邊第幾橋知在青溪芳草外
殘陽細雨弔南朝
珠江秋汎
出郭窮秋望擕壺溯晩晴但隨潮水去何必問期程
西洋琥珀酒船歌
海外良工擅竒思酒船制作窮珍異滑稽足傲鴟夷形
淋漓可使淳于醉宛轉玲瓏二尺長鏤金錯采巧莫當
文珠作窗玳瑁屋白銀為席珊瑚檣酌酒五升帆半起
峡船始發春江裏引壺注滿飽欲張蓬蓬已可行千里
長年三老毛髮動鬚眉颯颯笑相視綺疏啓處中有人
皎若芙蓉照秋水須臾酒竭帆亦收回看堂上唯虚舟
機緘動止那可測見者疑同神鬼遊此器徒聞出西域
估客新從舶中得由来竒巧蕩人心不脛還能走中國
對之三歎謝賈胡匏樽一酌足自娱居竒漫值十家産
適用豈若千金壺投珠抵璧當代事雕鎪無益何為乎
題海珠寺
水中樓閣出虚無兩岸烟波入畫圖来往帆檣歸客少
興亡亭榭夕陽孤鮫人聽法秋揮淚龍女棲禪夜施珠
物外莫論塵世事越王臺上有啼烏
送陸谷遊羅浮山
西風吹江流送子上渡頭干謁不得意且為林澤遊十
載無家長蔬食蕭然遠絶形骸累此行好住羅浮山慎
勿回惑思人間葛仙亭下訪遺履應有真人夜往還
題程氏水樓
舊館重来倍寂寥隔溪惟見柳千條黃花水榭無人到
獨對西風看落潮
瀧水吟送人至海康
朔吹摇征衣寒日瘦平楚君無渡瀧水瀧水深且阻瀧
頭西望更無極岩嶂參差行不得林箐幽密虎豹啼過
客相看少人色謫宦天南幾箇回薄遊何意此中来莱
公閣下倚孤劒海水天風日夜哀
與無公約遊雷峰寺
雷峰塵外境高舉謝人羣山色随時好溪聲盡日聞天
花秋自落嵐翠晝平分野鶴能相待將予共白雲
送蕭星源歸龍江
送子龍江道殘冬欲盡時竊金終自白投杼亦何私俗
薄交知少家寒仕宦遲藜羹歸莫厭勖爾九霄期
嶺南竹枝詞
木棉花上鷓鴣啼木棉花下牽郎衣欲行未行不忍别
落紅沒盡郎馬蹄
春草青青秋草黃桂花開後菊花香郎行莫過新州去
獨鶴西頭是瘴鄕(嶺南有青草黃茅桂花菊花諸瘴見高凉郡志獨鶴地名)
妾家溪口小廻塘茆屋藤扉蠣粉墻記取榕陰最深處
閒時来過喫㯽榔
蒟葉闌干石粉新砑光盒子色如銀何須貰酒能留客
一口㯽榔醉殺人
林中莫種芭蕉樹空自青葱滿舊叢蕉子鮮甜難得飽
蕉衣紕縵不禁風
半年水宿半山居冬採香根夏採珠珠好須從蚌中覓
香燒還仗博山爐
高髻編金耳飾璫生来嬌小號珠娘朝朝出汲春江口
不著鵶頭足似霜
二十年来水戲張蒼龍百尺舞牙檣阿家笑指雙鬟語
記得前遊爾許長(越江五日龍舟競渡相傳有神司之每二十年請于神乃克一舉偹極觀)
(聽之樂詳見今釋大洲龍舟記)
茉莉攅燈射玉除素馨簇帶影扶疎持燈照見好顔色
顔色雖如香不如
月明歌女摸魚聲風靜蠻童鴃舌鳴鬼子驛中乘傳過
蜑人江上弄潮行
嶺外早秋送友人先歸檇李
秋風引鄕思一夕腸九廻相送意轉深怫欎何由開懷
中延露曲音節有餘哀願因商飇發吹上古琴臺
立秋前一日曉發龍川道中望霍山(山以秦人霍龍得名)
(有石甕泉珠乳巖諸仙蹟)
江村雨後早凉生小騎輕輿次第行殘月初分千樹曉
宿雲不斷衆峯平山空已杳秦人跡城遠猶留趙尉名
欲向林中浣餘暑甕泉珠乳汲深清
長樂官舍立秋
細雨平林晩未收東来路盡古循州山城車馬初投館
嶺徼風烟又入秋地濕似懷湘客恨氣暄仍有瘴鄕憂
憑高一送登臨目何必蕭辰始欲愁
張都尉畫馬歌
汗血不世出但聞西極来披圖忽見渥洼産籋雲逐電
相縈廻立者驤首欲一鳴障泥未觧猶徘徊走者勢如
風雨至馳驟萬里無纖埃其餘數匹飲或齕一一神駿
非凡材問誰擅此化工技逸足天閑妙無比只今都尉
最得名不讓當年韓與李都尉生平本將家前朝曾領
上輕車身親百戰竟何益白頭歸種東陵瓜早歲壯懷
時吐露伏櫪䧺心見豪素平沙漠漠落日黃馬首猶然
蓄餘怒嗚呼黃金之臺高突兀冀北之良恣超忽龍媒
當世豈合無昭王已往九方沒唯看阪上服鹽車誰向
圖中求駿骨
送姜山上人歸東莞山中
方外棲遲久山中獨往深孤雲同此意来去亦無心
梅州寄洪暉吉
梅州郭外驛程孤八月江行暑未蘇地接蠻雲頻溽濕
天連瘴水更縈紆土風已自徵瀧吏物産唯堪薦荔奴
知爾關山多失意秋来能不憶蓴鱸
潮州食新龍眼
炎風吹人遍林谷荔枝摘罷摘龍目一摘再摘味漸好
三摘四摘果全熟南山北山千萬樹纍纍枝頭幾百斛
剖房忽見驪珠明脱手疑同金彈逐少焉一齧甘如飴
玉液瓊膏盈口腹仙漿沁齒流絳宫頓覺泠泠息煩燠
閩潮之間種最佳大如雀卵厚肌肉日盡數升飽欲死
已可忘饑辟五穀何妨久食駐紅顔猶勝長鑱采黃獨
食江瑶柱偶題
平生耳熱江瑶傳十載空尋江海遊朝来忽動子公指
添丁馬頬紛見投充庖已覺南烹異入口俄驚玉柱柔
風味僅能同蚌蛤鮮腴還似讓猶蛑大蘇好事乃不惡
錫爾嘉名真善謔龐然曾說黔之驢氃氋爭笑羊公鶴
此物由来天下多江瑶江瑶爾何怍
七夕與賀伯醇盛周萬對酌
蕉子花邊夜結星江聲月色滿中庭樽前幸有三人在
客裏休教一日醒(潮陽人七夕陳瓜果名為結星)
寓潮日值先子忌辰揮淚有述
獨客關河阻孤兒涕淚懸含悲過此日銜恤在終天萬
里違邱壠三秋隔几筵眼枯桑浦上心死鳳山前縱得
邀三釡誰能起九泉徒留弓冶澤空廢蓼峩篇已抱臯
魚恨遥遥二十年
韓山謁文公祠(山因文公得名有古木參天土人呼為韓木)
韓山欎以特韓木何蒼蒼乃有韓公祠氣色參相望我
来拜祠下拜罷重登堂披帷覿公像儼若在我傍身黜
名愈顯事久澤不忘風流千百世被此蠻蜑鄕烈士殉
節義達人重文章寄託苟有在貶竄其何傷
七哀詩(有小序)
寓居嶺表離索無徒唯故人尹二右民相得
甚歡屨跡書筒往還幾無虚日不圖今夏遂
為異物因念海内朋舊比年以来日就淪喪
感南皮之會者殆不止抱痛于元瑜也爰追
述生平作詩七首亦猶士衡歎逝之情哀可
知矣
華侍讀亦祥
侍讀負異才金門譽早振時名馳禁闈物望齊君俊風
儀挺朗秀玉德含清潤默擬河東書性同温室慎薊邱
昔投契夙好逾齠齓石交多素心蘭言結芳信中更六
七載朝露驚何迅遠慚白馬約永絶青雲訊揮涕滿梁
谿滂沱霑素紖
許給事瑋
給事恭靖孫淵源富家學夙悟有神啓十行目俱落探
理見四本讀書窮八索傲性謝交遊孤蹤恥依託惟予
與夫子交情久彌恪凄凉蕭寺居寂寞寒江泊聯床話
永夕高詠酬孤酌深言戒美疢虚中納良藥遊處跡略
同往還義非薄一旦分鑣去心期宛如昨朝鳳慘不鳴
童烏杳難作靈輀返葛山歸骨填哀壑長歎叩蒼穹天
心一何虐
徐孝廉鑛
次璆饒逸藻弱冠攀仙桂家貧好遠遊恥為生産計襟
情披秀豁神宇散開霽季路無宿言柳惲有餘藝曩者
定交時少長年相繼皎皎青松心泠泠白水誓聞自七
閩歸手劒賈餘銳既有北門嗟復落南宫第百憂能傷
人征途遽長逝高堂尚白頭稚子始總髻誰分郈成宅
一雪西華涕
金編修國用
編修富春秋英英金玉器秉質既温縝吐詞亦清利桃
谿得蔭佳藜閣窺書祕民儁爾何慚弟畜吾多媿猶憶
吳門遊雞黍見交誼屬有茂陵憂兼之遷謫意杳杳鳳
凰池漠漠山邱閟一朝骨肉親秦越紛相視朔風生沍
寒孟門多顛躓指顧變暄凉須臾分險易世路誠可嗟
褰裳孰能避
鄭侍御為光
侍御人中豪意氣凌八極身名兩俱泰才地迥難即服
官僅朞月慷慨思盡職蒿目上封事矢志除蟊賊寬爾
桑梓憂紓此東南力夙昔廣陵江送子遊京國攬轡志
澄清立朝戒容默虚懷受盡言不病狂與直大節鬱未
伸沉疴亦已亟歎息此人往西臺黯無色
蔣庶常繪
庶常性通敏風神皎冰雪才情紛若雲譚諧粲如屑彩
筆春葩鮮清文秋露潔長安謝病歸杜門掃車軼玉樹
忽沈埋榮華同一覕繐帷曾入臨慘慘清明節軒庭翳
網絲苔蘚侵行轍賈傅年不永羊生胤終絶佇立笛聲
中臨風轉嗚咽
尹孝廉治進
右民孝友士至性非由學内行本淳深竒材恥羈絡結
客盡黃金觀書厭糟粕名高走江嶺交盛馳京洛斯人
曾閔儔誰云布絲諾傾盖廣川臺除館東宫郭久敬人
所難古道洵無怍張毅鞭不前中行癉初作悠悠參里
山千載長幽壑驢鳴意莫酬蕙歎情奚託拊歌桑戶琴
庶以平哀樂
閱潮州郡志見潮陽女子謝五娘詩小軒睡起
日將午黃葉滿庭山雨来歎其絶佳因有此賦
散帙南軒午夢餘劇憐詩思豔芙蕖江雲暝合斜陽外
秋樹凉生欲雨初詠雪才清人宛在然脂事往獨愁予
擬持好句題團扇木葉亭臯總不如
韓山亭
嵐氣凌高秋岡勢日&KR0886;崒欲問山中亭蹟與寒烟沒藤
稍罥客衣屐齒粘苔髮下山不見人海水摇明月
潮州西郭
潮州西郭水茫茫林氣瀰漫海氣黃沙尾依人憐越鳥
波心擊汰憶吳航寺樓漁艇全經眼斜日疎烟合斷腸
(陳堯佐潮州西湖詩疎烟漁艇遠斜日寺樓閑)欲去更留餘戀在韓山片石渺
相望
蔡家圍
土城裁廣里所據特爽塏完保夙藉茲百室猶然在壤
薄禾黍稀氣肅川原改巒勢走揭饒潮聲逼江海此地
方在郊惜哉尚多壘民牧今為誰遺言冀可採
程江寄宋尚木
一折三江柳離憂五載多登臨懷舊賦襦袴聽新歌漲
海烽初息深秋瘴已和空廻千里駕怊悵隔山河
産溪夜月懷程五周量
晩渡初潮滿西風一榜輕烟波隨地好燈火隔林生客
有將歸思秋多欲暮聲薊門今夜月應似産溪明
含笑花
春叢初挹露曉色欲升霞借問忘憂草何如含笑花
潘田驛中見木芙蓉一本高丈餘
一枝獨自染秋容拂瓦窺檐曉露濃惆悵佳期不可即
空教木末採芙蓉
渡畬坑
羣山浮爽氣夕吹漸清和夜雨溪行遠秋畬火種多去
帆沿水急歸騎亂流過逆旅知何託新蟾已挂河
由潘田而西涉畬坑至通判府行萬山中綿亘
百餘里
今晨幸清霽俶駕將言還舍舟一遵陸藍輿輕且便揭
水見凌亂陟峯絶夤緣相逐互高下登歴窮山川秋杪
崖氣肅山空人語傳寒花冐幽澗當風扇芳鮮朅来百
餘里所遇無人烟流亡久不返道傍惟石田舊府留重
鎮落日森戈鋋揚越此南徼設險非徒然旅行誰不戒
獲此託高賢
蓬辣灘
蓬辣灘前一水長驚濤如雪斷人腸越臺西望猶千里
何處雲山是故鄕
還至雷鄕館中雨憩
昔往始徂暑今来已暮秋驅車逝將返零雨濕我輈舊
館再一宿登此亭上樓娑羅子初落黃菊花已稠時物
一以謝河山邈且修悵然發長歎四顧增離愁
渡赤甲水登尹家圍眺賞沿溪入村落數里石
橋流水竹樹可憩
佳遊不厭近乘興即長往翳翳竹樹陰悠然發遐想涉
江踐夙約登圍挹秋爽下尋村徑幽遠逐溪流響榕梢
隱人碧蘭苗隨地長樵牧趁墟烟禾稼被田壤樂此閭
井淳風物况豐穰及今秋正妍盤礴窮心賞
與蘧非爾任叔吾藻思諸子同遊金繩菴觀舍
利
宿雨過林坰秋光染苔竹精廬同一遊良因忻寓目香
積有餘施逌然飽蟬腹楊枝潄寒齒花㲲承新沐坐愛
松風鳴茶鐺亦已熟
夜宿邡上人山寮寒甚乞卧具
已阻山中雨還就山中眠風凄感凛秋鑪寒無宿烟堂
中高行士趺坐方晏然暫乞蓮花服終依鳥道禪
聞訒菴終養得請遥有此寄
金馬門中久陸沈蓬莱闕下暫抽簪重裀不少吾邱恨
陟屺應懸季子心釣水烟生湖外艇采蘭春上玉山岑
自傷風樹情難逮欲寄新詩淚滿襟
石龍夜泊寄尹振民
空江鄰畫舫相望未離岑欲結幽蘭佩其如秋水深身
猶棲嶺海爾已痛人琴若過梅山路滂沱可自禁
擬同昰禪師入羅浮縱觀金沙玉鵝之勝會以
事留省下未果斯約作此奉訊
羅浮古洞天萬仞青巃嵸欲從白社侣遠叩神仙宫左
挟軒轅叟右呼葛仙翁如何混塵壒坐令此願空試問
飛錫人何時去山中金沙水碧流丹竈春泥融石竹翠
無恙芳蘭抽幾叢霞舉洵可樂幽陟孰與同悵焉不成
往惝怳心何窮
九日寄故園兄弟
吳天漠漠雁来稀故國登高意已違兄弟相思孤棹外
烟波無際一人歸江花欲暮紅芳歇林月初生翠羽飛
獨凭危樓凝望久不知秋露暗沾衣
杪秋坐澹公池上寮同陳元孝梁芝五
晨興理道服清心屏俗緣擬把琅圅書遠叩曺溪禪崇
蘭有佳憩列坐西池邊三秋不一雨池水清涓涓石蕉
凌寒碧海榴終歲燃日夕各歸去杖拏争引船同遊不
同約邂逅還復然
夾竹桃
灼灼花初吐青青葉自隂誰知穠豔質獨抱歲寒心絳
樹清含吹朱顔秀出林繁霜知不及羡爾托根深
喜旭曙病起
予有憂生戚中年劇不勝殊方疎藥物旅病暱親朋白
髮悲姸節清時老茂陵樽前秋色迥鵰鶚見飛騰
美人蕉
幽居只合在墻陰不與甘蕉共入林蘸碧最宜雙袖淡
施朱不厭十分深洗粧似欲彈纖指緘恨誰憐卷寸心
試向花前喚名字春情憔悴恐難禁
越臺懷古
荒臺下見海雲低歌舞岡前日向西一自越王通使後
幾回烽火照湟谿
初冬見廨中紅梅盛開有憶
絳雪紛飛已滿枝折来空自攪鄕思只今嶺外花開日
正是江南葉落時
日本佩刀歌
倭奴佩下兩匕首削血吹毛刃無厚摩娑喜似雪色明
揮掣驚同練光走黃金作室玉作環十步一人如等閒
淬刀唯用瀚海水採鐵遠在嵎夷山的歴閃爍難具狀
侠客臨之氣增壯撫刀瞠目一再觀想見荆高千載上
錦瑟
錦瑟無絃冷繡茵玉壺有淚浥香巾遠書貪展頻彈燭
私語愁聞數避人秋露暗沈綦履跡月波空汎畫梁塵
臨窗忽見寒梅白可惜端憂已到春
題林範漢宫春色畫卷
九重春色在昭陽穠李夭桃出衆芳底事劉郎太辛苦
翻然遠覓白雲鄕
臙脂狼籍寫朱顔石黛縱横畫遠山心力年来空費盡
不知周昉在人間
頭風初愈腹疾繼作戲題四十字
僕病非今始微疴詎足云頭方責子羽腹久負將軍風
幔驚餘影霜觥惜薄醺寄辭門外轍殘客莫紛紛
寄遠
嶺上折殘梅繁花十月開懷人青桂柁對酒碧江隈寒
至無霜落秋深有雁来不知林下友雲錦幾時裁
奉和筠菴夫子登閱江樓眺望之作
山光水色動飛甍雲海烟巒面面生高峡星河垂斗極
大江潮汐入秋聲魏牟北闕心長在庾亮南樓月自明
嘯詠劇知情不淺玉壺冰魄正淒清
羅浮山中産竹葉有文如符篆無公見貽數莖
云貯衣笥中可以辟蛀
窈窈會真峯亭亭孤竹節葉上神仙字文如斷碑碣聞
自稚川留至今耿不滅感公遠致此云可藏衣纈已媿
素為緇徒慚麻似雪蟲篆自千年鶉衣從百結
羅生貽龍川石酒杯
行李淹吾久將遺見子情已成真一酒為致景山鎗刻
鏤輸琳碧空明讓水精猶然存太樸還得解新酲
琵琶洲
月明露下白如霜菰葉蕭蕭橘柚黃絶似江南好風景
一灣流水稻花香
採香曲
採香上西阬日落歸前砦天寒歲云晩北風吹衣衩衣
薄猶僊僊歲晩惜盛年不辭攀摘苦但願根株堅提筐
下南浦仰見山桃吐華曜無人知衰紅落如雨舉手擷
柔枝低頭欲去遲芳氣空盈掬何由遺所思
軒軒行馬第
軒軒行馬第藹藹凌雲彦旦陪兔苑游夕侍平臺宴黼
帳錦氍毹琱弓金僕姑初筵陳醴酒前席躡明珠春冰
不久堅朝槿無長姸一朝失勢去四散如飄烟沈淵得
夜光䑛痔叨車乘誰知金紫門不及蓬蒿徑
謝番禺兄送裘
朔氣集林端山城旅服單南雲愁漫切舊雨重相看遂
有綈袍戀非徒短褐完恩華今日賜脱贈古人難飾豈
三英貴身逾萬石寒絺衣風習習葛屨露溥溥輕煖非
吾好凄其值歲闌堪陪卭竹杖雅稱鹿皮冠歸學嚴陵
隱春江把釣竿
廣州蒲澗寺
廣州城北日初晩菖蒲澗前人獨返蒲葉叢叢野逕香
澗水淙淙化城遠幢節凄凉紺碧零劫灰世代幾回經
巋然冰雪閱千載老松獨抱支離形
曉入海幢寺尋阿字首座不遇
臥覺江風吹鐘聲滌煩慮忽憶東林遊悠然自来去滄
滄日初上冥冥花始曙堂空戶不掩乞食知何處
歲暮酬沈融谷見懷之作
徙倚江樓憶别時瓊枝何自慰相思天涯歲晏猶為客
嶺上花開定有詩斜日孤帆迷遠渡西風一雁下秋池
蠻鄕旅食多憔悴媿爾青雲物外期
江天一望暮烟平蔓草凄迷抱子城炎樹霜稀無墜葉
南鴻目斷有懸旌山花背客年年發寒月随潮夜夜明
斷雨殘雲零落久故人何事獨多情
送覞公入匡廬
迢迢嶺樹隔風烟已有寒梅發歲前欲折南枝贈行客
此中真意更誰傳
過崔氏故居
駟馬當時地清濠對柳隄留賓朱戶啟卜夜玉繩低亭
館皆新主門楣尚舊題一從歌薤後風物日淒淒
荀令
椒烈呈餘馥蘭幽斂夕芳曾陪荀令坐非直偼伃香
紈扇
春酒憐香蟻秋屏夢彩虹好從紈扇底重與賦秦宫
松桂堂全集卷四十二
