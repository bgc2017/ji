松桂堂全集卷十三
吏部侍郎彭孫遹撰
題螺浮觀察扇頭小影用家仲兄韻
公是人中英朝野競傾屬世道如波瀾淪胥及迴洑匪
藉五鳳手孰奠八鰲足敭歷亦云疲
主恩賜休沐城南十畆地兹焉始營築因山起臺榭高
並韋杜曲乘流放釣船抽簪謝朝服心遠物自親機息
鷗相逐逍遥彌日夕愛此春波綠誰寫塵外姿盡洗綺
與縠素紈時一披清風照川麓
寄當湖趙天來陸我謀兼懷沈融谷客嶺外
湖上煙波九曲長啣杯東望思茫茫青鞵興淺春多雨
綠樹花飛水滿塘曲裏陽阿傳二妙尊前人物憶三康
嶺南歸客侵尋久空向江臯怨綠芳
病鸚鵡
鸚鵡得人愛不與凡鳥幷雕籠為爾居絛鉤爛然明見
飾詎不貴因之患迺嬰非無故山思時作隴坻鳴言語
或階厲巧慧亦損生置籠起三歎疇以達我情
五日偶咏
五日夏將至候氣動新籥朝來風自南薰然遍城郭晴
旭暢積隂林花弄餘灼良辰忽已及俯仰遂今昨于焉
荅時事致祀將明恪既乏升斗資彌慚魚菽薄素風幸
無墜長兹糝藜藿
微雲媚清霽杲日生牆東地偏人迹疎轉覺庭宇空綠
苖泫新露朱卉搖光風不知芳蘭葉夜來抽幾叢
宵分雨初歇曙色生東林羣鳥樂新霽飛鳴多好音吾
亦自此起負手成幽尋瓜架引新蔓桂叢生密隂簷間
初日落蒼蒼照我襟柴門雖日設啓閉亦何心
靜坐覽物情流光感飄迅乳燕羽已豐殘鶯語猶俊黍
臛紛既陳蒲觴引初進一醉遺吾生怡然同委順
贈惺石上人
離俗何年事孤雲此共依淨巾花㲲布初具水田衣吟
思秋蟬切禪心夕炷微空林人迹斷流水抱雙扉
壽李將軍
隴西推世族飛將見家風委寄專城重勲名建節同龍
文開組練蜃氣避艨艟漲海孤烽靜陳山獨戍雄青陽
當獻節紫氣叶生崧坐嘯滄波外行春細柳中投醪千
日酒懸帳六鈞弓上壽方稱兕需才正夢熊平陽多異
數鉅鹿在
宸衷烟閣圖形像丹書誓始終功成歸隐日還得事黃
公
挽嚴母江太夫人二首
寶婺星沈月墜潭鷲宫歸去罷珠函依然蕙質風猶在
欲奏蘭陔思不堪烏哺情深悲禄養鳳池人少憶飴含
他年若向茵帷啓巾箑還應洒淚探
一閉珠襦不可窺白楊丹旐有餘悲教成婉娩多璿式
名著文宣見玉儀長夜慈烏依子舍當秋孝竹發孫枝
懸知世有絲綸筆彤管清華更屬誰
送曹石苓赴上都
明鐙空館照離愁零雨清江擁畫舟歲晩不堪重送客
春來誰忍獨登樓燕山木葉經霜脫玉水冰澌帶雪流
碣石初開知見待不應重傍酒人遊
落日寒林去路違此行書劔有光輝四科人物多君俊
八斗才名起
禁闈驛路春遲殘雪擁江關戍古夕陽微風塵莫自傷
留滯會看相如駟馬歸
寄二兄次韻
河隄見說築宣房客子歸舟正渺茫鴻雁一來傳遠信
平安千里報高堂新知白社圖應好舊友青霄誼不忘
猶喜交遊堪慰藉鄉心無奈白雲翔
虔州行送曾堯㫤歸萬安
虔州城外二水會迢遙閩越相襟帶此地當年苦用兵
金戈鉄馬紛塵壒太僕官兼嶺北名虎符千里壯軍聲
幕中坐嘯秋風静樓上吹箎夜月明身經百戰擐弓矢
五百健兒爭致死逐北三周玉石峰追奔直下螺亭水
笳鼔城東夜合圍虔南草木極兵威析骸豈屑乘堙告
汲水惟看負戸歸偃魚壓城士氣死天寒鼔咽聲不起
衝車一激山谷摧百萬齊填鋒鏑裏章貢臺前百尺樓
從容談笑九京遊宋卭握節心猶壯陽瓚沉城志未酬
兵燹頻仍經歲月帳前列校收遺骨擕至荒村不敢言
幽芳空自留碑碣孤兒飲血赴虔臺九死餘生萬里迴
重繭不辭嬰白刃寒燐何處没蒼苔五雲俠客曾堯㫤
受託楊生情慨慷但說桐鄉有義風誰知温序多英爽
意氣干雲直向前秋前獨泛入吳船忠魂歸自三千里
碧血藏來二十年萬安吳令眞君子勸駕殷勤來致此
徇節捐軀古所難仁人義士今同美作歌送爾去南州
落日孤帆不可留義聲從此無終極長與西江萬古流
禊日送許靜庵之官昌邑
殘春送别惜芳菲觴詠蹉跎禊事違仙令東來鳬並舉
流人北道雁初歸幸臺蹕冷滄波合濰水沙寒戰壘稀
此去定知先撫字三齊灾後歲頻飢
寄張蓼匪夫子
十年聲迹重除書豈合高懸使者車已有清風傳隴朔
何妨玄髮侶樵漁新抛組綬腰長適遠寄林泉思有餘
若使季鷹當盛日肯因秋興戀蓴魚
五湖歸去謝時賢江左風流正宛然南郡授經名益重
東山託志老彌堅庭前芳草珠為樹帳裡新聲雪作絃
掛頰啣杯清興發九峯春色碧嬋娟
贈張茂才
富平七葉張公子意氣還能傲蒯緱腹笥定知三篋富
詞源堪挾百川流已看劔氣逢神解豈必珠光惜暗投
見說太真居第二時名原不讓王劉
立秋日
疎雨成秋意山堂生晩涼吟兹耽夕憩煩暑澹相忘池
葉多清響庭花有靜香燈殘棋局罷微月正昏黃
贈大津上人
結宇離人境蕭然出世因觀空惟止水根寂見前塵階
樹寒逾翠山花暖自春安禪忘日夕逕草已成茵
早秋即事
雨滴空林暑乍迴殘陽過雨又西頽此身已共齊紈棄
陳迹惟看越燕來青桂叢深孤吹發幽蘭花晩後時開
芙蓉零落衣裳冷楚客悲秋萬古哀
索冰修新句寫屏風上
屏間秋色似瀟湘折得瑶華座有香一自平臺賦成後
至今重得見輝光
又
團扇詩清只等閒練裙書好未應慳恨無庫紙三千幅
盡乞珠璣滿座間
九日雨中無菊庭桂始放次二兄韻
欲採秋英幾日開重陽空泛雨中杯清霜節近花猶晩
白露天寒雁未來彭澤久應同寂寞小山還得暫徘徊
明須更續登高興靈鷲峰頭待月回
寄董閬石即次見懷來韻
秋林落木點風埃寒雨空江日夜衰難後弟兄多病老
霜前鴻雁尺書來壯年俱抱懷沙痛
盛世仍虚入洛才好賦東巡獻行在
聖朝早晩祀之萊
寄董蒼水
清霜十月下秋旻獨立寒塘下夕曛摇落即看同墜葉
相思空自感停雲騷人漫有湘纍怨世路方悲海賈文
遲爾華陽栖隱處竹冠松麈禮茅君
贈張明府
仙鳬初向日邊迎百里謳吟政已成行馬風傳三戟貴
懸魚節比五絲清山光近郭生朝爽海色疎簾映晩晴
花落訟庭秋似水弦風亭上有琴聲
寄冒辟疆
徵君長採北山薇皓首循陔志不違千里登堂多石友
十年偕隱有萊衣清秋日暖霜英發白墮樽濃海鶴飛
應是林泉多樂事花間時見板輿歸
歲晩書懷
山堂風雨晝瀰漫亭午猶驚短褐單雁陣初來霜有信
潮聲漸緊暮增寒未荒先業農桑在幸際
熙時出處寬無事菟裘營晩計名山隨處一蒲團
空林曉起露猶漙十月新霜試薄寒坐惜流芳長隱約
生憐香草故摧殘雨檠自照枯枰冷風牖時聞墮葉乾
曾向南能參密諦此心何處不相安
歷落冰霜共此君長從霄漢謝同羣向平有累何時盡
龐蘊無生若個聞潑墨時時研曉露繙書往往負殘曛
亦知心賞初非遠澗底流泉石上雲
一室蕭然欲傍僧燔枯酌水亦相應碧雲詩思清如水
黃葉山床冷欲冰傲雪松筠長偃蹇得霜鵰鶚自飛騰
只愁老作匏瓜繫函丈恩深少報稱
危欄凭處見新晴簷雪初消作雨聲落木聲中殘雁過
斜陽影裏暮雲生閒無一字空垂老身本孤生敢較名
待入匡山依惠遠石梁秋瀑夜經行
小至日
小至天猶暖雙禽鳴樹間藜床人晏起蓽戸晝長關學
道何妨懶調心只是閑今秋幸豐熟藿食未應慳
枕上雪詩次郊叟韻
忽驚霜氣逼房櫳已覺飛霙亂灑空夜色似明旁死魄
寒威初凜不周風夢為蝴蝶宜同舞燈作饞魚故不紅
百感二毛應盡白吾衰無復黑頭公
看雪次郊叟韻
紛薄山河極望中相看冰雪世情空霜林數點寒鴉色
雲木孤吟落葉風綺思欲銷湖草碧頽顔難借酒杯紅
杖笻歸去成堅臥未許騶徒惱邵公
胥溪泉眼
一曲寒溪帶遠坰春波長潄玉泠泠山川噴薄留泉脈
雲雨迴環見地靈月練自含珠影媚霜潭不減縠文青
扁舟試就危橋汲敲石沙頭騐水經
福業寺接梁殿
玅搆凌雲自昔時飾將文杏本連枝花宮縹緲雙龍抱
藻井空明片月垂哀梵繞來聲斷續長虹舞罷影參差
諸天會有神工助般爾無煩鬭巧思
題張遠畫十八尊者圖壽張明府
清隂白日澄秋院梧竹寒光淡葱蒨素紈入手皎于雪
畫圖宛轉開生面細若游絲颺碧空密如弱縷排文練
筆端運處疑有神目力窮時轉生眩龍華會後多高賢
鴦崛雞山記莂年嗔耶喜耶皆佛法偶然示現人天前
錫飛杯度其迹耳就中眞諦誰能傳張生妙手壓周昉
繪事風流世無兩當其得意寫紈質慧筆幽情𦕈相賞
年來一洗粉與脂居士龍眠懴悔時白毫拂拂出十指
說法身應現畫師我亦楞伽時繫肘鬢絲禪榻消磨久
乞法從無長者金逃禪但飽聲聞酒欲向天台賦應眞
因風一寄玉堂人懸知今日神仙宰定是前生金粟身
松桂堂全集卷十三
