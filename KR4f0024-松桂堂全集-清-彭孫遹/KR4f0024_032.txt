松桂堂全集卷三十二(才情别集)
吏部侍郎彭孫遹撰
銀河吹笙(倣西崑體)
銀河吹徹玉笙遲清怨迢迢欲曙時巫女雲歸俱是夢
鮫人淚織盡成絲霜衾抱月羞孤影露葉驚秋别故枝
此際離愁更何限哀絃凄管斷腸詞
五日閨詞
不插花枝别樣妍内家粧束愛天然只餘一種嬌憨態
繡虎斜懸薄髩邊
小盞芳醪泛綠蒲紅潮隠映玉肌膚醉眠乍起嬌無力
墜却釵頭艾虎符
採藥人歸古隴頭碧叢紅萼滿庭幽忘憂只觧憐萱草
多子先應佩石榴
幽閨岑寂度年芳韻事消磨夏日長起視花隂纔晌午
五絲雙綰繡香囊
妙製紗羅好餽遺及時花繡一枝枝愛他心事能幽慧
不獨針神鬭巧思
五日葵榴掩映紅人間佳節是天中疎簾忽下迎梅雨
小院先飄醉竹風
百索爭傳舊俗來艾絲管角帶雙䋿情知腰細無多食
強把纖纖解粽開
蘭花蘭葉競芬芳採摘旋教試午湯好是晩來新浴罷
微風吹送體中香
空閨無事曉粧遲粧竟剛逢日午時間把金針穿綵線
嬌兒衣領綴長絲
春歸無處不關情幽夢時時暗裏驚桃葉綰成雙結子
教儂長得辟邪名
綺疏
綺疏交映碧雲紗生小風流道韞家朱鳥未醒忩裏夢
青衣先試午前茶腕因代枕留紅印手為添眉染黛花
今日天涯回首處衰楊斷岸月痕斜
幽輝
宋玉小牆東姿容絶世工愁眉低淺綠羞頰映微紅愛
㓗宜餐露含嬌欲避風幽輝如有意留伴綺帷空
小忩
小忩燒燭炬清漏轉銅蠡月送窺簾影花垂倚砌枝含
情羞自吐私語畏人知相見猶難說爭憐不見時
深院
深院無人到清歡盡日宜爐烟朝瀹茗燭淚夜敲棋促
坐非佻達關心在别離不須燒鵲腦應是苦相思
殘燈
坐見殘燈滅卧聽疎漏遲也知愁不寐欲待夢來時
華月
皎皎華月光穿帷動顔色憑誰憐影好自顧生歎息
乘舟
何處乘舟好問津臨風忽見倚闌人朝霞著面光初射
石黛凝蛾淺未勻趙女可能終守禮宋鄰真已欲窺臣
只愁咫尺巫山路那得朝雲暮雨頻
長新店中有維揚女子題壁詩甚悽惋可誦為
占一律
維揚麗色多才調彤管凄凉寄所思似向人間傷薄命
却來壁上寫新詩空江孤雁流哀夜寒嶺清猿迸淚時
我向此中腸欲斷天涯淪落盡堪悲
彰義門外見一女子墜馬詩以詠之
禁門花柳放小騎試春風色是傾城豔粧還墜馬工含
啼眉欲蹙竟體汗方融鴉鬢金釵落蓮鈎玉鐙空聞呼
聲喘細見整髻鬟鬆隠隠羞蛾綠微微媚臉紅願將憐
惜意宛轉一相通
江月明三首和金陵女子卞元文
月上江波㶑灔明此時相對不勝情遙憐白下多情女
靡麗猶傳故苑聲
江月江潮相向明秋風忽起故園情何人吹入參差調
盡作江城腸斷聲
年年皓月照人明慘淡江流萬古情欲向緱山尋羽客
月明相和鳳凰聲
桂殿
桂殿鎻嬋娟清輝擁獨眠素粧嫌粉涴多病得人憐秀
靨天然媚愁眉分外妍傾城寧足惜一顧悵無緣
車中見
香車逐隊轆轤聲結束鮮妍别有情交倚宫鞾芳褥穏
平分頂髻寳釵横隔幃乍悦傾城色卷幔還疑出塞行
蟬鬢弓鞋何所事吳姬浪得可憐名
温柔
温柔不羨白雲鄉脂粉終輸淺淡粧曾拊肉肌猶帶膩
自嘗口液尚含香窺人宋玉應難許作賦陳思轉自傷
銷化情緣何處去三生石畔記行藏
别緒
别緒臨行總未知夜闌燈燼憶成癡要知入骨相思處
多在低頭不語時
倒暈眉心展未成無端女伴強隨行芳心知向誰邊落
幾度人前錯應聲
賣香婦
自是閨中秀(其婦顧姓)光輝照道傍荀郎疑入坐趙女妬
生香市粉應耽病投梭不礙狂何緣逢賈午攜手贈
東牆
繡衾
錦被朝雲煖熏爐夜炷清願持同夢侣長得合歡名春
信輕痕漬香肌祕氣生定知郎意重到此慣多情
繡枕
粲粲雙鴛枕春眠掩帳鈎膩香鬟影亂粉印淚光留繡
鳥憐交頸粘花學並頭許多相泥處回憶却成羞
繡鞋
絲履繡鴛鴦文珠綴鳳凰端妍誇女伴窄小泥檀郎踐
草原無跡生花似有香水晶簾下見幾度斷人腸
繡袜
綺羅裁作袜窄窄稱腰身菽發含嬌態酥香着意親玉
肌長護煖粉乳暗藏春結束憐私小唯應解帶頻
題畫
來是神光去是雲人間天上總無分護持下體窮襠袴
穏稱纖腰細襇裙好整香車迎七夕空裁玉葉寄雙文
分明眼底難相近只似當年李少君
誰寫巫山一片雲甘泉圖畫杳難分身輕時似驚鴻態
腰細難勝簇蝶裙何處更尋香蔽膝當年空羨錦迴文
陳王賦裏分明是欲向清宵惱細君
春閨雜咏
日午紗忩睡起時問儂何事歛愁眉非關不向傍人說
試自捫心也不知
夭桃開靨柳舒顰小院東風入暮春折得花枝無限色
不知妬殺倚闌人
敲得三更又四更空床聽徹戍樓聲何緣日日淹淹睡
偏到春宵睡不成
曉起慵粧不整冠傳聞别院罷朝餐日長人靜閒無事
手展烏絲學畫蘭
合歡詩為元景姪新婚賦
流雲卷盡見明河隠隠雙星傍晩過曉月已從天外落
秋忩猶問夜如何
新開小院傍梧桐青𤨏朱闌一道通夜雨自飛雕檻外
秋寒不到綺幃中
西軒華月白如霜南陌銀河夜漸長漫詫渡河逢織女
會看中婦織流黃
為張荃蘅擬催粧之句
折綿朔氣暮雲殘飛雪中庭濕未乾盡說柔肌生粟冷
玉人曉起不知寒
帳掩雲屏次第開曉粧先拂夀陽梅南都石黛空盈篋
却歛雙蛾待壻來
雙蛾隠約月如鈎取次粧成喚下樓新臉含嬌紅不語
怪人爭說壻風流
題畫
素影珊珊迥出塵未須鉛澤汚天真無端獨自窺簾坐
不道嫦娥解笑人
魯庵同年以七夕前一日納妾因為長歌
城南夾道笙歌沸飄入朱家新甲第朱家豪氣亘高雲
不惜黃金買殊麗麗色清秋豔綺羅問君如此邂逅何
偶出邯鄲能守禮少從恊律最諳歌彩軿組帳香成霧
此日光輝生道路和鳳先鳴緱氏笙洗車應借巫山雨
明星獨處悵牽牛素月孤懸抱纖兔為是金墉玉女來
不愁銀漢天孫妬入宫自古妬蛾眉鳴機罷織欲恨誰
愁聽緩箭聲聲滴忍見長河夜夜垂河垂箭滴曉侵尋
新故悲歡各自心已被棄捐紈扇賦故來决絶白頭吟
白頭吟紈扇賦棄置區區安足云傾國傾城在一顧
為人作催粧詩
何當行樂及良時分隊鴛鴦合卺巵好理芳樽歡十日
更添紅線續長絲(時冬至)
綺樹雕忩隠隠通粧成宛轉向房櫳不須却扇窺顔色
城北徐公是阿翁(婦翁徐氏)
人間樂事正紛披不見清娛此更宜雲幕乍開三徑裏
花風未過小春期(其人姓蔣)
明珠約帳四簾垂簾外輕寒禁不吹何意為歡偏此夜
玉壺漏下最長時
銀河吹笙(倣義山體)
銀漢聽吹笙迢迢腸斷聲雲消珠斗迥星轉絳河平幽
怨無時息新歡有夢驚臨風嬌欲避見月想同行粲枕
横霜幌縈燈亂雨檠銅蠡朝漏静金□午香清家是東
鄰住人非北里名私期防屬耳密坐畏多情覿面蓬山
起量愁海水傾兩懷餘繾綣往事憶分明永漏寒衾曙
孤眠假寐輕鸞膠何處續鮫淚暗中盈别鶴傷心弄哀
鴻繞指鳴游仙非子晉結伴失雙成露篠凄空館秋蛩
咽五更離憂憐此夜决絶任今生
寄調二兄納妾十絶句
照影粧成解自憐盈盈十五最嬋娟高樓曉日東南映
却笑羅敷不少年
獻夀筵開正未央剛逢此日試羹湯三朝新婦猶羞澁
催上堂前阿母觴
轉眼風光繞錦屏芝蘭應滿謝家庭阿儂自愛宜男佩
芳草階前空復青
十里香塵擁道傍彩軿妙吹雜笙簧昭君村裏迎佳麗
湓口磯頭喚玉郎
粧閣清嚴絶點塵紅忩交映黑紗新畫眉掠髩都宜稱
出向堂前遍拜人
臘月中旬日漸遲芳郊已見展青旗何來春色今年早
催放梅花第一枝
上陽春色落誰家折得仙枝勝麗華料得孤山林處士
更無清興問梅花
落粉沉烟滿鏡臺綺疏面面向東開侵晨時有春風入
傍晩先迎好月來
雁柱冰絃簇簇新流鶯宛轉語芳春懸知小婦能調曲
莫喚檀郎作丈人
十日新歌可自曾横陳恣態尚難勝今年除夕西樓上
憎殺蘭膏守歲燈
歌起遣信邀劉校書久不至口占相調
細犢輕車白玉輪流蘇翠羽障芳塵瓣蓮巷口西頭路
小疊紅箋喚伎人
不見當年劉采春春花秋月總傷神金閶亭下千株柳
鎮日長條折贈人
北里佳人首自推芳心見說最憐才郎君底是曾相識
萬喚千呼不肯來
十隊傳呼信使忙行雲消息正茫茫等閒一顧猶嫌惜
那得回身向玉郎
西郊相遇蒼水問訊次直答云訪妓回因走筆
調之
由來名士悦傾城况爾翩翩最勝情日暮茸城西畔路
隠囊紗帽狹斜行
素蘭能度石城聲桐月調絃最擅名油壁相逢何處路
定須狂殺下帷生(素蘭桐月雲間名妓)
小巷雙飛繫馬時垂楊芳草碧參差秦樓定有紅牙隊
唱取君家白雪詞
湖上烟波長暮潮柳絲低拂赤欄橋斷腸春色深如許
不向青樓何處消
贈珮江臯此一時青驄歸去日遲遲長鬚便了深相嘱
莫使閨中大婦知
咫尺瑤京路不賒龍潭何似大隄花客情直是無聊甚
與爾相期楚潤家(白龍潭是雲間妓人居處)
調冕仲四絶
冕仲設酌於若耶家中邀早往為竟日之歡
因同䦘石昆玉仲高玉大步出北門遠尋此
約若耶最為冕仲所愛日夕在温柔鄉中幾
不知身之是客是日賓主皆極歡酒餚亦最
豐㓗終日始散
妾住三江口郎乘雙槳船移船渡江去宛轉劇相憐
䁔宿鴛鴦帳歡眠翡翠樓人生不作客那得許風流
妾家北塘上潮汐有程期但看潮來候即是歡到時
灼灼紅芙蓉花開豔如許歡是越中人但識若耶女
無題和耦萬二首
看花心事惜蹉跎紅雨飄零燕子窠人在高樓迎鳳侣
家居曲巷喚鸚哥欄邊纖月微生步屏上行雲緩駐歌
不是無媒通徑路蕭娘庭院許輕過
傾城一笑自嫣然荳䓻花開二月天拈得神鍼工夜繡
行來羅襪鬭春妍家同碧玉何妨小體並昭陽幾欲仙
遮莫相憐消瘦甚清齋長事佛幢前
耦萬有買妾之興余因偕耦萬閱吳門數女子
吳俗名曰相親有當意者再往細閱名曰覆相
遂口占七絶以紀其事
何事仙山採藥遊内家色藝亦風流使君五馬踟蹰立
不向人間問蹇修
整容扶出畫堂前十五羅敷最少年取次回身向前立
羞蛾眉頰恣人憐
宜稱粧梳事事佳輕盈宛轉步香階不妨更揭湘裙起
騐取纖纖小鳳鞋
工書欲逼衛夫人寫出鸞箋一幅新解說閨中無箇事
琉璃硯匣日隨身
翠羽釵頭百寳装淡紅衫襯繡羅裳移時喚出重相見
又換閨中别樣粧
何處温柔更有鄉相看直欲泥人狂可憐立地無多遠
彷彿還聞口澤香
催試新歌臉欲紅背人斜倚小屏風金槽玉管聲多歇
人在瀟湘幾曲中
王生上已合卺
弄鳳仙人冰玉姿採蘭天氣祓除時清新獨擅臨川筆
瓌豔争傳曲水詩麗日和風鶯睍睆縈絃促柱雁參差
才郎合是烏衣少定有催粧絶妙詞
為張荆美催粧
麗城雲日正澄鮮小煖輕寒九月天花照軒櫺偏婀娜
月生羅綺轉清妍舊施步障千重錦新炷熏爐百藴烟
為語東風好料揀𤨏忩消息莫輕傳
張卣臣編修新娶詩以調之
秋林嫋嫋泛清光枕簟含漪捲碧湘最是一年風物好
新凉天氣夜初長
九疊屏山曉未開翔烏早已轉庭槐不須細認花甎影
新向
天家賜沐來
甲煎氤氲一縷殘博山一任曉生寒麝煤只是尋常味
别有人間竟體蘭
秋河雨過碧無垠漏入三商月一痕難得佳期當綺節
好將私願乞天孫
汪東川令子無亢新娶口占為贈
從來蘭月是佳辰星渚虹橋好問津昨夜秋風入庭樹
新凉枕簟最宜人
天上佳期定有無人間風景未應殊香籨從此多新句
始信冬郎果鳳雛
松桂堂全集卷三十二
