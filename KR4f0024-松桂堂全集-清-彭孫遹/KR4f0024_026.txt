松桂堂全集卷二十六(丙寅)
吏部侍郎彭孫遹撰
和澹人新歲退食仍用前韻
金門吹管氣初還清切仙廬晝下關寒玉生漪天上漏
春雲洒案禁中山素絲不改委蛇度高詠聊乘洗沐閒
正好從容翊天步肯將鞭弭策駑頑
謝客經旬罷欵門嘉辰賜沐是三元發揮雅操琴雙璅
陶寫吟情酒一樽韋逞幔前頻授義虞潭堂上獨承恩
閒忩坐愛春暉好曉日蒼蒼入晏温
人日
五尺茅檐半畝㕓晴忩猶是氣凄然緼袍隔歲寒無力
湯餅禁風熱有權儉腹搜竒閒隸事枯毫忍凍細題牋
綵旛花勝分明在無復心情似少年
和曉岳人日韻
笑把金花勝裏人依依點綴歲華新從今不厄黃楊閏
與爾相娛白髮春桑匕可招休患盗柳車未遣莫憂貧
解貂拚作經旬醉直過元宵放假辰
立春日
獵獵風簾遞響頻空階積雪漫成塵臘先中氣長宜歲
(吳中舊俗以臘長為有歲之兆)閏入新年晩得春沉水質堅香篆永衍
波紋膩墨㾗勻新詩自占娛幽獨頗喜吟懷未後人
元夕
早梅已探上番風撩亂羇心竟夕中萬事後人藍尾酒
一官如客白頭翁月寒有暈光初減夜静無更漏易終
閒撥爐灰話愁寂冥冥香霧壓薰籠
花朝
東風無賴醷春寒憔悴清吟尠昔懽綺思初銷才并盡
佳辰未展興先闌殘霙糝徑門雙鍵暝色窺忩日半竿
芳草差池花事晩暗驚年髩入衰殘
和巢薇移寓四首
薄遊仍歲月卜宅此移居但得心怡曠何辭手拮据王
陽才一槖董季已三餘盡日娛文史悠然下直廬
旅舍年年換韶華歲歲同縑衾留薊北錦帶紀湘東遠
迹同冰氏忘機類海翁臨臯懷舊隠心事託郵筒
春隂清窈窕芳樹兩三枝徙倚舒懷久行吟得句遲開
軒迎燕社掃徑命花師最喜寬休沐幽忩事事宜
莫道衣囊薄休嗟即次難友聲鶯睍睆家慶竹平安天
上恩光近春來雨露寬好攜雙管筆獻納五雲端
和巢薇初度日同人移樽見過草堂之作
八尺文縑九疊屏春來芳草滿階庭須知東省郎官宿
即是西豪太史星杯引湘醽鄉味美坐深蘄竹簟紋青
稽留不惜淳于醉夜漏何須問挈瓶
為毛大可賦悼姬人曼殊之句
優鉢從來不染塵無端號作斷腸春憑誰地下三彈指
喚起迦文座畔人
天上人間盡可疑無情有想更誰知試將往事從頭記
怪殺横陳嚼蠟時
送翁心齋之開封郡丞任
招尋久欲愜幽期舊俗登高正此時惆悵遽成千里别
樽前愁對菊花枝
西山木葉晩來稠九月新霜滿薊邱鴻雁來時君又去
那教楚客不悲秋
題查夏重把膝圖
落落千秋自有真悠悠出處那堪論不逢魚水君臣契
多少隆中抱膝人
二德惟應老鑿坏眼前石孟總輿臺憑將雛鳳輕相比
只是治中别駕才
夀楊以齋少司馬
澄景開芳序昌期誕鉅公策勲萬里外曳履五雲中筦
握西銓重階資北斗崇冰霜心皎㓗川岳氣昭融九鋝
才鋒健千秋藻翰雄還將文武憲委佩翊天工
澹人學士於立秋後一日夢中得㐲雨炎風正
夏闌之句醒後足成之為絶句十首依韻奉和
伏雨炎風正夏闌銀塘秋漲水瀰漫夜來夢到桐江曲
萬疊雲屏一釣竿
伏雨炎風正夏闌液池千頃漾清湍蘭橈不解青絲䌫
楸埓初迴白玉鞍
伏雨炎風正夏闌曉窗染翰襞湘紈詞臣夙有頭綱賜
吟案清翻小鳳團
伏雨炎風正夏闌風漪雲藻碧相攢瀛洲一片清虚境
身在蓬山頂上看
伏雨炎風正夏闌新凉天氣未成寒雲翹舞後秋初到
珍簟歌時暑未殘
伏雨炎風夏正闌新詩字字琢明玕不知誰是羊何侣
郢曲從來屬和難
伏雨炎風正夏闌吟毫展處墨花乾玉堂從此添嘉話
留與人間鄭重看
伏雨炎風正夏闌紅雲曉案立仙官碧山影裏排閶闔
綠樹叢中度井幹
伏雨炎風正夏闌衍波初賦曉來寒儒臣最是承
恩渥玉瀣先分露掌盤
伏雨炎風正夏闌白雲新令紀秋官好攜三寸弘農管
更賦儲胥與露寒
送喬石林歸寶應
玉樹蒹葭各一身因緣偏得託清塵蘭臺圖籍同蒐訂
芸閣文章互討論晩出掖門恒上鎻曉趨朝列每連茵
别離不分今時有無賴驪駒忽在門
草堂聞在甓湖潯疎快真堪寄遠心饒有林艿供結搆
雅多朋好足招尋紅衣簾幕清無暑碧玉樓臺憺有隂
直為竹深荷净處也應及早卸朝簪(石林新搆草堂錫鬯為題曰竹深荷)
(净之堂)
夀湯潜菴先生六十
台揆調元重宫端諭教先二官皆要職三善在名賢秋
實資儒席春卿領胄筵新猷銘魏闕舊澤灑吳天園綺
衣冠偉臯䕫德業全還將稽古力舉世入陶甄
初度日
宿火寒篝曉更然偶乘休沐得高眠老來光景桐枝露
少日心情蕙草烟葭管初迴長至節芸窗最喜晏温天
吟成自笑沾沾態一字差堪扺一年(時初七日冬至馬齒五十六年矣)
冬夜夢石林口占却寄
故人蹤跡滯齊東八口漂摇類轉蓬名士每因流寓重
新詩翻為罷官工蕭蕭羇思停雲外栩栩吟魂落月中
強囑雙魚緘尺素萬端心事一郵筒
歲暮寄懷石林
風射寒楞月墮枝斜街宅裏夜闌時情知此後相思切
悔殺樽前易别離
綵勝青旛又一時春來惆悵失佳期停杯陡覺心如擣
不是衰年好酒悲
小除夜色動寒杓人事凄清思寂寥却憶故人詩句好
爐紅忩白了殘宵
千里平原迤邐中桃花新水柳花風蒲臺繫馬看春色
且自開襟作寄公(寄公見儀禮)
除夕
朔吹凌兢晩更驕早春寒色倍今宵盆梅萼小烘初綻
山麝烟濃篆未消白髮新痕愁種種翠屏舊隠思迢迢
故鄉儔侣他鄉節竟夕蟬聯話寂寥
絳蠟花深不剪煤素虯水急夜頻催一年已過黃楊厄
三舍難邀白日迴青管迎陽將暖至明瓊送喜得梟來
樽前自媿衰遲甚酌取屠蘇最後杯
松桂堂全集卷二十六
