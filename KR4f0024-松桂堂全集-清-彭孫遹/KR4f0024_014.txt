松桂堂全集卷十四
吏部侍郎彭孫遹撰
南湖送郭臯旭遊京師
清明三月雨初晴倚棹南湖獨送行春草多情將遠思
林鶯求友作新聲青雲並載誰元禮白社相逢定子荆
我亦薄遊向京洛雞栖十載媿無成
露筋祠
古祠垂柳下寂寂枕湖濱黃絹誰題字清波自照人斜
陽虚幌肅芳樹舊柯春過客空捐珮雲衣不可親
清江客店為阮亭題畫
夜來霜信入吳楓幾點寒山望欲空獨倚江亭對秋水
詩情多在葉聲中
論詩官閣盡深杯一别江天首重回更理清吟坐殘夜
小窗風雨落燈煤
宿遷客舍作
繫馬長堤草似煙黃爐重問濁河邊孤城自枕桃花水
遲日難消榖雨天逆旅光隂為客老多情酒盞向人妍
不知避席緣何事湖海逃名已十年
蒙隂道中
十日馳驅道上塵山城聊此脫征輪春隂難遣惟高枕
越燕相看是故人垂柳當風青旖旎晩山無際碧嶙峋
明朝更發齊東境待入徂徠訪隱淪
戲作人名詩二首
夕陽城下亂春流繫艇槐隂識舊遊山郭解擕成遠别
雲林回首見孤舟當風弱柳渾如睡落月空江總是愁
往事王孫休更問采蕭何日不三秋(陽城郭解)(隂識林回)
(柳渾孫休)(江總蕭何)
風景春來不自持春江萬里寄相思秦溪潄石堪同隠
茂苑論心又幾時蕙幌空張蒼蘚合松雲將暝碧天垂
繁英一謝重門閉腸斷垂楊綰别離(景春石堪)(江萬里苑論)
(張蒼謝重)(雲將楊綰)
漫河客舍
一從南浦聽驪歌芳草王孫客路多腸斷漫河楊柳色
綠隂冉冉似春波
白溝河
白溝楊柳綠毿毿草長沙堤水滿潭正是客情難遣處
暄萋風日似江南
次阮亭壁間韻
茂陵詞客倦遊人幾度留題迹尚新莫向春風重惆悵
落花飛絮是前塵
琉璃河
十載風塵媿滯淫琉璃河畔復相尋東山心事蹉跎久
捉鼻空為洛下吟
送王子側登第歸覲
何意辭京國東歸不計程定知晨省切非慕晝遊榮雲
嶺飛偏白蘭陔採更清莫耽林壑臥捧檄古人情
過迎鑾鎮與亡友吳爾世别處
折柳城隂暮迎鑾事遠征故人今宿草此地舊班荆薄
暮青山合微風綠漲平斜陽芳樹外怊悵亂啼鶯
午日承恩寺樓飲
已作江南客仍為逆旅身試沽白下酒一浣素衣塵雨
色朝生暝鐘聲寒近人愁中思千里此去有芳蓴
承恩寺樓同蘧非雨宿
薊北初歸已倦遊長千風雨惜淹留對床共話年來事
愁絶承恩古寺樓
旭曙枉札訂新安之遊賦荅
南湖迢遞眇愁予一摘瑶華感索居庭樹自傷生意盡
山郵長愧故人疎紫芝白嶽堪行樂秋水清溪好釣魚
五兩芒鞋三尺艇不妨同此結精廬
咏美人蕉子數珠
晨昏十萬禮金仙淨土誰知在綠天洗盡紅衣珠自現
修來白社果初圓轉時已悟空花障拈出重思入定年
持此定當持慧業不須柏子問因緣
秋夜偶吟
長河斜曳晩雲收候入清商玉露浮駐景何能成大藥
憂時空自望西疇吟懷衰退猶餘暑宦興蕭涼不待秋
獨有報恩心未冷芒鞋因滯沃洲遊
秋來猶覺困炎蒸暑散空堂氣未澄夜色星河流大火
露華仙掌湛高層殘碁一劫堪成笑敝帚千金可自矜
早晩粗酬婚嫁畢便擕瓢笠訪南能
宿南湖客樓以疾不及訪旭曙悵然作
湖上風吹綠滿林凴欄商氣入蕭森高樓雨過延秋暝
遠水帆廻卸晩隂多病自驚吟骨瘦澆愁不厭酒杯深
故人近在城西舍乘興行當更一尋
南湖秋興
新寒八月透荷裳蘭杜參差悴不芳少伯湖隂秋渺渺
冷仙祠樹曉蒼蒼山河隔世情如昨風雨懷人夢亦涼
便合棲心遊物外此生何處白雲鄉
放舟南湖同墨樵朗倩夜發
舟中隱几坐蕭條頼有賓朋慰寂寥吹律清商聲自應
乘時白帝氣初驕寒林遠帶裴休宅秋水平添陸贄橋
欲上南樓同待月西風何處送歸橈
中秋夜出中庭翫月作
梧子垂簾葉半黃翏翏夕吹滿山堂殘河曳練秋如水
涼月生衣露有光寒汐自通空外響木犀不隔靜中香
嚴更莫問如何夜欲發清吟境已忘
八月十六日病中作
高臥西窗疾未平不因沉頓困朝酲幽蘭入佩秋香冷
小簟生涼午夢清蝸角漫思無妄福鼠肝真覺有涯生
觀濤舊約成孤負海月今宵只自明
久將姓氏謝山公抱瑟終年計未工萬事浮雲高枕外
數聲長笛倚樓中觀心已識形多幻遣病深知靜有功
欲掇瑶英寄天末衡湘南去有征鴻
送徐仲璘使畢赴靜江任兼寄飛雝
使車南返越江潯唱罷驪歌思不禁雁過衡陽多斷影
花開桂嶺早成林故山千里雲為夢薄宦三年水是心
若到昭潭深致訊懷人孤抱入秋深
張明府舟中題贈
蒹葭蒼蒼楓葉紫綠蘋千頃波如綺公餘愛此秋泛美
越水吳山生眼底木蘭一擊明鏡開灑然人在冰壺裏
榜師津吏寂無聲白鷺沙鷗眠不起于兹高詠謝籌牒
時復褰簾坐隱几博山香細繞鳴琴寒玉枰清聞落子
扣舷四顧塵慮屏一卷南華對秋水不須更賦石門泉
争識使君心似此
贈王允諧太守
含香清譽滿持節
主恩新地是秦封古官如漢吏循山川供坐嘯梅柳照
行春料得心如水衙齋不厭貧
湖光生臥閣城闕已秋風花發褰帷外香清畫戟中鞭
蒲人自理岐麥歲初豐吏治當今切深知潁渤功
晩泊弄珠樓下乘月放舟入泖口
長虹樓閣俯清川㶑灔中分片月姸孤蚌寒光含澤媚
九龍深夜抱珠眠行依魚火星生罶泊近蘆花雪滿船
不遠三江風物美鱸魚初熟早霜天
桂花天氣木蘭舟物外招尋夜色幽往事空餘陵谷恨
寒波不斷古今流碧雲無際川如練白露當空月滿樓
欲採明珠弄秋水直疑身作洛川遊
當湖道中
八月蓼風和湖光淨綺羅同遊雲散盡舊迹陸沈多秋
水人何處寒潮夕自波滄洲待明發鼓枻問漁簔
夕眺高樓上林暉竟日清獨山秋戍冷三泖暮潮生漁
火中流見鷗波永夜明蘭橈須小住烟月正多情
秋夜有感
秋色渺無際新凉上縠巾可憐今夜月曾照去年人冷
露流清桂微風靜白蘋生憎蛩語切偏向枕邊頻
飲范文九池亭
偶此幽期愜重尋物外遊林光清入座池水淡宜秋苔
竹多深秀壺觴有勸酬相從堪作達何必喚三騶
秋來池館上林水澹參差竹帙含清氣梧琴弄晩颸侯
鯖饒俊味觴政占庾辭莫問如何夜留髠送客時
贈錢尋千
高齋清閴對斜陽伏枕攤書撿藥方未得忘機同海鳥
可能繕性似梁鴦一聞渌水愁難和三摘瑶英喜欲狂
老矣無能相賞重人間合有蔡中郎
馬又輝以扇并詩見寄依韻奉答
十年風雨對床眠一曲雲波萬里天欲泛白沙馳桂楫
定欹烏帽醉璚筵相思一寄齊紈扇好句堪題蜀錦箋
莫怪南金遲未報郢中春雪幾人傳
秋夜讌集涉園即席次張顒侯韻
春雪初聞絶妙詞紅牙響遏碧雲遲芳蘭綠芷思公子
淡月輕風倚少兒北海開樽多勝侣西園飛蓋有新詩
明朝擬赴東籬約看試黃花第一枝
題胥川草堂
西臯美池沼杖策一相逐林水清且深澗草萋以綠良
辰共嵇阮高言屏絲竹荷樽進晩涼蘭衣襲餘馥薄暮
憺忘歸當暑靜無燠解帶數來過庶以慰幽獨
梅里晩泊
不盡清秋色移舟奈晩何早霜初着樹暮雨欲增波酒
薄思吳酎吟深入楚歌風前懷舊友揮淚隔山河
水鄉當十月景物已蕭辰有歲風堪樂無官俗更淳墟
烟寒近寺林火夜歸人近作移家訃端宜此卜隣
曉霧入豐溪
雨收猶未霽林氣入沾衣霧重津難辨舟輕鳥自飛楓
邊詩思豔霜外葉聲微隔水聞人語豐溪路不違
半邏
十里寒塘水漫流蕭蕭蘆葉響空洲濃隂宿霧連朝雨
柔櫓輕帆半邏舟心事蹉跎王谷隱故人零落鄠田秋
吟成猶倚危橋立慚愧沙頭雙白鷗
宿外氏山樓感舊有作
三十年來百感生西樓重此聽殘更樽前故舊垂垂老
夢裏勲名栩栩輕海雁衝霜寒有信林鴉踏葉夜無聲
頽容早已驚蒲柳慙愧當時玉潤名
紙窗風雨逼殘冬小閣重尋舊日蹤人事已同碁局換
交情偏似酒杯濃荒雞唱墮寒林月清夢驚回曉寺鐘
却怪未除湖海氣上床端合笑元龍
池安橋下漲初平十五年前曉泛情青雀瀠迴歌管合
朱顔憔悴髩絲生蓀橈蘭槳皆陳迹宿鷺閒鷗是夙盟
珍重故人雞黍意何妨信宿未成行
曉登弄珠樓
曉作東湖憩茫茫入倚樓吳楓千葉雨江雁數行秋陵
谷悽前事風煙愴昔遊歸舟移枕簟後夜夢滄洲
水中雁字十二絶
寒影低空萬里廻暮江蕭瑟正流哀洛川賦筆多清綺
知向驚鴻隊裏來
南鴻縹緲北書遲欲寫離愁寄所思有影無聲何處覓
蘆花清淺月明時
秋盡江南落木初烟波極目𦕈愁予上林書札憑誰寄
欲倩迢迢雙鯉魚
欲下還飛過遠川如斜忽整態娟妍不須重扣湘潭菊
芳信新從雁足傳
楚天數點映沙洲尺素無憑水自流欲向湘江寫哀怨
回風影裏一行秋
露冷沙寒又一時數羣相逐向天涯滄波深處冥冥影
錦字裁成好寄誰
淼淼江津夜有霜忽驚清影落寒塘斷鴻牋裏相思字
緘得綃人淚幾行
清輝掩映楚江潯水碧沙明不可尋似向湘靈題好句
十三絃上寫秋心
秋懷寥闊影參差寒雨空江欲暝時汾水舊遊長寂寞
年年題遍斷腸詩
洞庭秋色憶經過點點平沙入望多一去玉關消息斷
廻文空自託連波
寒響初聞夕景收澄江如練白雲秋素書文翼渾無據
别作流波一叚愁
拂水撩雲夜自呼影隨殘月照菰蘆曉來南浦衝寒過
搨得臨川筆陣圖
和友人弄珠樓眺望之作
東湖烟景媚新晴把酒登臨亦勝情窅窕川原清景入
坦迤林澤曠懷生蘋風度水涼俱集璧月隨潮晩自盈
知有探驪狂客在九龍波上夜珠明
書扇贈義山
薊邱昔遇君結契在傾蓋不謂同里人定交千里外揮
手一杯酒中更六七載契闊豈不深寸心較然在乃知
交有道淡成甘以壞心跡論親疎所見無乃隘今來禾
水上班草更相會爽氣挹高秋清言發仙籟情話不知
煩蕭然復玄對坐久又成别念往重增慨一見幾十年
佳期恐難再哲昆善詩筆洒落邁時軰因君一寄語努
力好自愛
春日喜凝祉見過信宿山堂依韻有答(乙卯)
落葉飛蓬雨共零歸來江海嘆伶仃求羊徑草春常合
羅雀門扉晝自扄避俗不妨除阿堵鍾情猶自惜寧馨
枉帆媿爾深相慰相對樽前眼倍青
十載初衣賦可尋仲容曾此共投林邱園老去甘頭責
藜藋今來喜足音萬仞扶摇堪接翼一官嶺海羨抽簪
趨庭為語長相憶池草江鴻入夢深
小隱栖遲物外蹤秦谿深處最高峰蝸廬獨臥烟霞冷
蛛網長將卷帙封錦字頻年裁欲盡青雲千載悵無從
多君何事偏情賞恐有人間說好龍
故人幾見着鞭先一臥江潭十五年小草身名悲偃仰
南園風雨憶周旋當春細泛鵝黃酒倚醉留題水碧箋
回首滄浪亭下路妍花芳草夢中烟
春藻堂讌集
山堂永晝暢清歡小雨吹塵楚製寒谷鳥聲晴低囀樹
海榴花暝照凭欄綵毫得句才皆徤白紵徵歌夜未殘
他日風流追憶在相思千里託明玕
飲董榕庵席上有作
客裡招尋坐晩筵輕雲薄雨嫩涼天品題白黑棋中正
放浪杯鐺酒聖賢暝色漸生歸鳥外春衣初換落花前
夜闌莫惜淳于醉屈指前遊已十年
斜塘舟次
綠隂深靚日初長梅子風輕白葛涼歇浦西來潮正落
輕舟一葉過斜塘
風送輕帆雨乍飄插秧天氣嫩寒消沙頭轉處潮㾗淺
知是前村減水橋
東湖舟次
黃梅時節插秧天草暖平沙宿鷺眠煙際人家朝問渡
雨中城郭晩停船綠隂如羃濃于染碧水無波淨可憐
最喜歸嚢無俗物釣筒茶具併吟箋
宿顧孝持齋中
城南風物恣幽妍虚館張燈掃榻眠一别十年俱老大
重來三徑故依然戍笳夜雨凝寒吹獵火春茸破暝煙
相對中宵清不寐荒雞聲動泬寥天
共說羊腸世路難十年高枕夢邯鄲煙波歇浦漁簔冷
風雨千山劔氣寒求友黃鶯初睍睆媚人紅藥未闌珊
析酲更有盤中蔗拚醉如泥興未殘
望中峯影有無間薄暮投林鳥自閑不遠故山偏入夢
頻移佳節未知還身經雲雨諳交態容入風塵損壯顔
千頃烟波三尺艇可能揮手弄潺湲
張持遠席上
再浮三泖宅十載尚垂綸撫劔無知已開樽有故人谷
鶯清送響雨篠晩沾巾努力前期在天涯戰伐新
憶昔操觚日龍門得暫遊受經曾北面揮淚又西州桐
引清依夕松疎夏似秋停杯話疇昔珠玉喜紛投
松桂堂全集卷十四
