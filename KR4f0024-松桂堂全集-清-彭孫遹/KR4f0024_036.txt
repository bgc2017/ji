松桂堂全集卷三十六
吏部侍郎彭孫遹撰
平蜀頌
臣聞仁聲淪洽德以覆物為弘義問宣昭功以安民為
大所以舞干羽於兩階尚有徂征之命執玉帛者萬國
猶行後至之誅由來神武之朝不廢驅除之略况乎八
荒在宥六合為家尉置東南廣斥朱鳶之境候通西北
遠包玄菟之亭
皇帝握寶筴而拜圖履泰符而凝命
紫微帝坐獨運機衡赤縣神州咸歸戶闥靡不躋之仁
夀煦以陽和山棲谷飲之民喁于而向化歲貢終王之
后拱揖以從風而乃且蘭被發距命興戎上負
國恩下滋民害脅驅我吏士搖蕩我疆陲於是
張九伐之威鼓同仇之氣先平關隴旋定甌閩清海來
歸蒼梧内附金戈西指則洋鳳風靡鐡騎南馳則衡湘
草偃制勝
廟堂之上收功俄頃之間若乃蕞爾蠺叢狡焉兔窟園
名橘柚未修貢於職方舞號巴渝莫覲容於樂府懸巢
之燕自矜堂奥之安蹈井之蛙妄詫江湖之大豈不以
雙流漭沆五屼㠝岏逋我刑誅寬其歲月者乎然而幅
員萬里何論黑子之偏隅天下一家忍見蒼生之塗炭
爰申
天討用播
皇仁將軍臣王進寶躬自先登志無後顧度金牛之峽
力不假於五丁據石燕之峰坂無虞其九折長驅劔閣
進克閬中偽將既殱渠魁就縳提督臣趙良棟氣吞狂
寇身啓戎行裹犀革以攀崖遂開棧道浮木罌而絶渡
竟涉嘉陵截白水之上流百濮襟喉盡扼克錦官之要
郡三川版籍全收遂乃卧矢櫜弓擊牛釃酒芋區不擾
花市無驚右粥左飱玉壘之秋毫靡犯前歌後舞錦江
之春色依然從此破竹先聲建瓴直下揚旌洱海弭節
牂牁二十八宿張天維於井鬼之躔一十二州包地絡
於筰卭之域在昔臨衝之舉因壘而崇降常武之勲陳
兵而徐服以今方古曾何讓焉夫庸蜀之區夙稱險遠
公孫因而躍馬劉牧於以閉關峻阻自防剪除不易今
則壺漿迎道枕席行師衝飈擊雊鵲之巢齊斧抉蛛蝥
之網三巴殄定曾不淹旬雖曰師武之功實則
聖天子之威靈所致也(臣)侍從
闕廷獲覩斯盛謹稽首頓首而獻頌曰
於昭有赫祚我
皇清天人協贊河嶽呈貞柔遠能邇修文偃兵攝綱九
有振維八紘蠢爾西陲蔑常亂紀乃奸王略以煩疆吏
矯矯虎臣授兹雄劔鞠旅陳師有征無敵一收閬郡再
舉蜀都渠帥受剹逆臣就俘波激山摧飈馳電駛㡳定
三川揚威萬里
至仁弘貸舊染咸新民歸如水
聖澤如春彼溺斯援彼饑斯哺
王師之至式歌且舞䕫巫東略卭雅南來人皆樂土田
不汙萊釋甲投戈義風遠扇絶徼輸心好音革面昔在
殷武用伐鬼方四方式辟亦美宣王矧兹梁益非云荒
服
清問下民其何不速出師獻馘役不淹時國無刑刓人
不知罷書同軌一垂拱以治千秋萬禩式鞏
皇基
聖德頌
臣彭孫遹稽首頓首上言竊今七月二十一日
皇帝賜羣臣宴于瀛臺有侑幣焉終宴授爵無筭咸具
醉飽復賜太液池所産蓮芰属羣臣毋入謝既禮成而
退筐篚之頒填咽道路歡呀踊躍恩淪肌髓臣遹備員
翰林實與末席伏自思念翰林之官以記述詠歌為業
而臣以講官日侍
皇帝於弘德殿聖神文武之德皆親所覩記叨承
恩澤於諸臣特厚今又與於禮食飲仁而飫和雖才質
駑下敢曠墜所守使盛美缺焉而不記謹上
聖德頌一篇仰塵
睿覽冀以宣示中外傳信史冊(臣)遹不勝屏營激切之
至
皇帝踐極德浹四維受天景貺昭融赩曦五律叶行雨
暘以時同文并軌天下一家黃髮稚齒鼓舞謳歌推功
歸德
皇帝曰咨太平之效匪予敢私疇輔予善疇拂予違卿
大夫士俾予以治是年七月
幸于瀛臺乃設禮食以饗官師膳夫飭具大僕相儀罍
水在東洗篚在西酒正告備沈泛醴酏肆之上尊圜方
别宜有蒲有莞几席鱗比門者引納升階攝齊翔翔濟
濟立於殿墀
帝曰來汝式燕于斯爰有侑幣五組棽離羣臣稽首上
衡奉持退就位著各有等衰鉶羹脯醢糗餌粉餈酒無
筭爵籩豆有加醉飽歡喜其容委蛇咸進媵爵再拜致
詞疇人失職歷象愆差
皇帝敬天與神合謀履端舉正先天不違煌煌
宗祖顯承是詒
皇帝纉緒夙夜紹衣有徽其音
聖母燕喜
皇帝大孝百福攸綏有洊其雷邦家之基
皇帝式榖止於至慈惟滇閩越為盗之魁
皇帝敷德束手自歸守吏來告民阽于危
皇帝旰食&KR0832;然念之散幣振廩民以不饑稽古典學淫
衺屏除黜矯虔吏刑措不施選賢睦親禮惇樂諧凡兹
功德願銘鼎彛
皇帝曰吁樂不可滋毋狃治安怠於永久臣遹陪列實
聆訓詞俯循職業簡牘是知敢不有述而曠所司矢音
作頌傳示來兹
皇帝釋奠于闕里頌
臣聞三才懋建作極者惟皇六位時乘亶聰者惟后故
有禮樂刑政以為宰世之權有中正仁義以為綏猷之
準自河洛苞符以後暨帝皇禪繼之年莫不兼作君師
總司治教龍章觀象即開道法之宗鳳扆當陽迭啓見
聞之緒皇皇乎郁郁乎斯無得而踰也周德既衰典章
攸斁夏正歸藏之學溯二代而無徵緝熙執競之心歴
數傳而寖晦於是玉麟授簡洩天瑞於素王珠緯儲精
吐靈徵於元聖秉覺民之木鐸握定世之珍符繫易象
而作春秋刪詩書而正禮樂王事備天德明軌則咸昭
彛倫式叙蓋九皇之軌躅獨萃平鄉七聖之源流同歸
泗水矣兩楹告夢諸子雜興正學衰微羣言淆亂非無
英君誼辟恢大業于方新學士大夫探微言于將墜而
道風猶鬱治化未醇然則代閱千年緒分百氏而欲六
五帝四三王闡虬圖攬鳳德使景星慶靄暉麗于中天
玉節金聲鏗鍧于中古自非
聖人而在
天子之位其道無由也
皇帝纂述丕基撫定方域聰明睿智質亶於生知文武
聖神德全乎廣運天策内攄而八紘風動威弧外指而
六合雲行黼幄澄懷則
宸鏡徹圖書之藴彤泥發檢則
奎章摛日月之華緼瑟而協氣同流垂裳而兆人自理
大猷升矣皇風穆焉然後憑軾南巡結旌東邁
躬臨闕里謁祀尼山詘
萬乘之尊修嚴師之敬威儀既秩典禮有加
睿藻鋪宣大文炳煜襃衣博帶之士踊躍而趨風瞻雲
就日之民咨嗟而觀化(臣)以謭陋備職禁林遘會休明
宜有宣述兹又欽承
諭旨校對
幸魯盛典一書竊以為
皇帝德化嫓於唐虞道統承於洙泗以聖合聖以心契
心鴻章鉅典洵簡冊所曠聞而古今之希覯也敬拜手
稽首而獻頌曰
璇樞啟泰瓊筴迎長三階有謐七曜重光丹蓂集陛紫
菌生房道洽政治於惟
聖皇上繪下絺左干右羽薈萃禮園翺翔書府衢室採
風明堂稽古萬彙順成百昌蕃廡至仁普濩淳化龐風
受球冀北鳴鑾兖東泛瀛絜廣踐嶽侔崇謁祠先聖展
禮滋共乃戒乃儐乃洗乃盥廣樂在懸黃流在瓉薦號
几筵登歌絃管爼豆之容愉愉衎衎越若䆳古儀象昭
垂以治以教作君作師羲軒首出勲華代推禹湯文武
羣聖同規嶽嶽尼山洋洋泗水祖述先型憲章往軌斯
理未冺百世以俟道統攸歸在
今天子河珍剖韞洛寶開鍵道貺靜契德符動宣光闡
經術寵賁儒先聲漸教訖民陶物甄貞觀者天貞明者
日炳炳
皇猷巍巍
聖德(臣)厠禁廬丹鉛是職稽首頌颺式示無極
幸闕里頌
(臣)聞道綜百王者天下莫之與京也澤周百世者天下
莫之與較也是故羲農以降列聖相承業炳一時事傳
千載而折衷其上下斟酌其源流則生民以來未有盛
於孔子也孔子生於周末上承堯舜禹湯文武之統道
大莫容窮居以老繫易象而作春秋刪詩書而定禮樂
以明天人之故以鏡治忽之源以䆒極夫萬事萬物之
理由是彛紀修明教術詳備聖人之道粲然大著于天
下後之人奉其遺規循習而訓行之上之可以平治天
下下之亦可以自治其身心以馴至於寡過是人倫之
至道法之宗也蓋堯舜禹湯文武以帝王之權納民于
軌物其為事也易孔子以韋布之賤立言垂憲其為事
也難難易之間功德之所隆殺也至其體備中和行無
轍迹仕止久速一因乎時動静語默無之非教則孔子
之道又與天地合其德日月合其明四時合其序者也
絜能比量其不可與凡聖同年而語也明矣孔子既歿
正學衰微百家並興羣言淆亂間有純篤之儒闡明墜
緒卒無以大行其道而一二英君誼辟亦無能舉天下
以純王之治然則生乎千載之後而欲遠承千載以前
之統以措斯世於唐虞三代之隆自非聖人而在天子
之位其道無由也
皇帝丕承基緒撫有萬方有聰明睿智天亶之資有齊
聖廣淵日新之德垂裳致理武偃文修貞觀法乎乾坤
緝熙光於日月(臣)叨居禁近日侍
經帷竊從敷對之餘仰測高深之藴而知
上聖之興乃天啟之以寄君師之任貞元契合非偶然
也歲之十月問俗東巡親詣曲阜謁祠於孔子展敬致
拜述德成贊一切典禮視古加隆于時大夫卿士典司
耆耉之属攝齊以觀咨嗟興嘆咸謂
皇帝詘萬乘之尊而修匹夫之敬向道之勤如此昔宋
邵雍嘗有言曰三皇之化民也以道五帝以德三王以功
夫以道為化民易俗之本者是醇悶之治也豈僅僅帝
王功德云爾哉臣以儒官珥筆陪從紀述司存敢曠所
守敬書其事於石而綴之以辭曰
貞元之運五德相因越五百歲乃生聖人勲華肇起忠
質迭用孔子繼之實承道統上律下襲祖述憲章奠立
人極綜貫百王道大不行身隠不見刪述六經垂此彛
憲其憲維何是經是程王事以備天道以明惟天與地
三才既判不有孔子孰參而贊惟帝與王一中代傳不
有孔子孰為後先三代以降異端蠭起仁義充塞綱常
日圮賴有孔子教思無窮人心不冺大道昭融紹往開
来百世以俟作君作師惟
聖天子
皇帝之德敦敏徇通典學終始一道同風時巡東兖紆
駕於斯展儀備物修敬致祠弦歌於堂下有鼗管爼豆
之容愉愉衎衎如奏金聲如聆玉磬廣樂九成宫牆數
仞莫高尼山岱宗為小莫深洙泗河海行潦高之斯仰
深之斯挹仰之挹之睿文有述濟濟多士来遊于門襃
衣觀禮載欣載言謂孔子聖體臻道妙謂
皇帝聖洽我文教綏猷敷典育德振民纂承列聖扶掖
羣倫顯烈鴻謨昭兹来許敬刻斯文式示終古
東巡頌
大清受天顯命誕畀丕基肇造區夏為生民主
太祖太宗襲之以武功洽之以文德既乂既安大統以集
世祖繼之殖有禮幹不庭一戎衣而永清四海六合之
内西被流沙東漸于海爰暨朔南廣輪萬有餘里靡不
懾然賓服就我疆索
皇帝纂承大寶膺下武之運世德作求不懈於治敬天
勤民明禮勅法用賢絀不肖以匡釐庶政含生之類霑
溉德澤熙熙然各得其所外戶不閉天下大同
皇帝乃端居深念欲銷㷭罷候偃革修文蓋務與海内
休息而一二桀驁之帥負其險遠阻兵自強首鼠不前
以抗我命吏
皇帝赫斯一怒龔行天誅數年之間舉八閩收兩粤定
秦隴平滇南皆沈幾默運指授神謨以折箠笞之曾無
亡矢遺鏃之費而元兇巨憝莫不望風欵附自縛
闕廷
皇靈遐布薄海震慴方域之外負山阻海之寇自累代
所不臣職方所未隸者亦皆稽顙請吏願為編氓窮陬
荒裔鳥言卉服之國靈龜珍獸殊琛瓌寶之貢後先麋
至郡縣之吏以瑞麥嘉禾神鳥甘露之祥來告者歲無
虚月於是文學掌故搢紳先生之徒咸謂
皇帝功德崇閎登三王邁五帝不升介邱無以告成功
颺顯號萬人一意不謀同辭
皇帝曰吁繄予
聖祖
神宗所以付予者光烈顯融是馮是藉予一人仰成之
不逮其敢有越志無亦惟是四海之大九州之廣匹夫
匹婦者有一阽於危亡而莫之省憂余則憫然念之廼
旁搜典章博稽耆耉類於郊壇告於宗社渙發德音推
恩海内于二十有三年十月東巡狩至於齊魯之邦引
見高年採聽謠俗興賢奬善修禮正刑簡别吏治咨求
民瘼躬自親歴罔不周悉于時
車駕所至行道不迾宫館不除屏去縟儀事從簡約二
東之民望属車之塵者皆歡喜動色相告巡狩之事既
畢遂升於岱宗燔柴祀天旅望以秩祝號牲幣一準乎
古蕭香始薦神光淑熹天人協和休風四塞百辟卿士
駿奔在列目擊心維踊躍蹈舞僉曰於休哉
皇帝之德昭灼於上下充被於四方淵契貞符川臻山
委以紹明三后之光命其曷以加諸昔在有虞氏五載
一巡狩有柴望之禮姬武受命時巡以祀海嶽亦有陟
其高山之文並垂訓於典謨流美於三頌炳炳麟麟于
今為盛蓋一歲四巡以承宗廟至孝也行慶施惠以達
幽隠至仁也展義觀風以飭官守盛治也一道同風以
恢洪緒大業也若乃望祀射牛之儀泥金檢玉之說則
雜出䜟緯之書為聖人所不道自三代以上未之有行
也
皇帝執謙履約辭尊號而不居却封禪而勿舉省方觀
民一遵古典大禮既成遐邇訢豫茂實鴻名古今無兩
是宜銘諸金石以昭示於萬萬世(臣)遹謹拜手稽首而
系以辭曰
若稽古后勛猷炳煥省方設教蓋取諸觀
皇帝親問時乘六龍言巡所狩於山之東是山之東神
畿肱股襟帶幽燕灌輸吳楚其風肆好美哉泱泱我
皇之來威儀有常結旌於車不舒不疾止不宿供行者
不䟆我
皇之來匪豫匪遊亦有咨度亦有咨諏孰雨而暘孰墳
而埴筐篋錐刀孰吏失職
皇帝曰咨咨汝東人蠲苛滌煩巽命以申惟此東人昔
猶菜色今飽而嬉有椒有飶惟此東人昔無袴襦今安
且燠子曳我婁東人大和歡喜嘔喻
皇帝至仁使我安富非惟富之又訓諭之同律合軌納
價陳詩乃進守臣方嶽之下爾藩爾屏爾民爾社展義
宣譽納言試功大明黜陟罔不恪共遂升泰山周覽四
極柴望之禮如古品式天施地貺景象著明神人交暢
百福來成羣公卿士咸拜稽首進而致詞
皇帝萬夀
皇帝之德聖神文武宣昭義問洋溢聽聞彼盗之魁如
苞三蘖攘之剔之我斨無缺有逋者寇累世不王昔也
鱗介今也衣裳芒芒大荒是不一國萬里來庭稽顙匍
匐外内輯睦人民樂康
皇帝欿然視之如傷屢降德音蕩滌更始復役賜租宥
過赦罪僵者立起道暍以蘇膏澤布濩淪髓浹膚匪直
也東濟河海岱九垠之際六合之内兵革不試刑厝不
施太和盎溢萬物熙熙豈無天行祈寒暑雨民則不恐
託命
聖主乃知
帝力溥博鴻厖雖有水旱不病堯湯以永昌圖萬年景
爍羣臣頌功刻銘東嶽
聖武頌
(臣)聞上天之生萬物也春和必繼以秋嚴聖人之治萬
物也仁育必兼夫義正是以文武異宜互為經緯賓師
殊政相與後先軒轅治涿鹿之兵夏后振有苗之旅頌
稱殷武克彼鬼方雅美周宣截兹淮浦皆以萬乘之尊
統元戎之重聲明九伐張皇六師樹駿一時流鴻千載
夐乎尚矣斯可得而言也
皇帝體神聖以開天建中和而立極深仁厚澤容保無
疆泰運貞符升平有象朝宗萬國天下一家凡兹受氣
含靈皆在並育並生之内即至窮荒大漠悉為不侵不
叛之臣而厄魯得噶爾丹者假息迤西遊魂塞北負其
狡猾之性恃其荒遠之形滔天反覆逆命戕民不有剪
除其何休養
皇帝乃密運睿謨誕敷英略龔行
天討
親統中權吉祀精虔軍旅嚴翼千官景附萬騎雲從
帳殿九重
旌門八陣羽林迹射之士為虎為貔犀渠鶴膝之軍如
荼如火長驅廣漠之鄉直搗空桐之外於是
發縱將帥
指授機宜一掃狂氛膚功立奏受降執馘逐北追奔收
獲既多俘斬甚衆戈甲之積如山馬牛之量似谷然後
獻凱鳴鐃
回鑾結旆告成飲至疏爵策勲中外罔不清寧神人胥
為說豫臣叨在班行覩兹盛美尋其端委伏自思維從
來負固者雖遠必誅干命者常刑罔赦噶爾丹素稱凶
黠久合鉏夷
皇帝未忍加兵累申
勅諭調人出竟為平蠻觸之爭貢使叩關還予牲牢之
數及其稔惡怙終罔有悛革
六飛遠駕率土同仇
聖德動天三靈恊應所以春冰未判而豐草芊綿甘井
方疏而清泉盎溢士氣自倍醜類咸殱極我兵威遂無
遺種而弛弓矜甲不行後至之誅掩絡張絃寧有前禽
之逸此以見
皇上智勇自天神武不殺如天地之含弘如日月之照
臨如風霆之奮迅如雷雨之昭蘇巍巍乎赫赫乎
德莫盛焉
功莫隆焉故比地則遠於涿鹿計功則速於有苗絜勢
則難於鬼方成功則大於淮浦自五帝三王詩書所載
推校功德誠莫有尚於我
皇上者也不揣固陋敬上
聖武頌一篇庶以鋪宣景烈傳示無窮頌曰
皇帝上聖秉籙乘乾金樞奠極玉鏡澄天珠囊學貫丹
扆道全禮修刑厝教訖聲漸昌期隆鑠景運升平雨暘
時若品彙咸亨民歌樂只物詠由庚飲和食德以阜以
成混合車書并包區宇九譯咸賓八荒即叙有截來同
無遠不舉蠢兹醜類敢亂天常婪婪豺豕侵彼鄰疆彼
則奔命入呌九閶
皇帝好生未加威殛訝士受成匡人觀慝至再至三申
之教&KR0897;許之朝貢寬之出入執訊獲諜不膏鈇鑕乾覆
坤函蠕動喙息曾是凶頑而猶容釋臣拜稽首惟
皇帝聖武昭兹
大德怙惡干誅戕我人民聳我邊隅狡焉思逞妄有窺
覦
帝心赫怒是剪是鋤
六龍于邁萬騎齊驅精嚴師律淵邃
神謨乃啟戎行先聲遠鬯分甘均苦隃沙越嶂潏潏流
泉欣欣挾纊虎旅蒙恩靈穹篤貺桓桓武臣惟羆惟熊
左掎右角霆擊雷衝如掃秋籜如焫飛蓬靡銳不破靡
堅不攻草薙禽獮塵清幕空鹵獲無筭追奔絶蹤降之
執之萬口喁喁馬牛在牧軍實盈充若稽古烈疇克比
隆臣拜稽首惟
皇帝聖武成兹
大功大功既成
玉鑾旋駕昔往陽春今來維夏役無淹久人不疲勞前
歌後舞釋甲垂櫜偃伯靈臺優游策府耀德敷文光天
率土協氣翔流淳風揚詡式燕式詒永昌基緒(臣)拜稽
首惟
皇帝聖武億萬斯年受天之祜
松桂堂全集卷三十六
