松桂堂全集卷十七
吏部侍郎彭孫遹撰
上杜相國
黃閣樞機重彤庭歴數長鴻才推武庫上宿煥文昌挺
嶽占凝瑞攀鱗際發祥六龍開曉馭一鶚掣秋霜文部
澄流品蘭臺肅紀綱韋謙多謇諤毛玠最公方毗倚登
三府綸扉近九閶頻煩資顧問密勿藉平章喜起乾坤
泰昇平㝢縣康賡颺雲絢采藻翰錦成襄樹豈知温室
詩還和柏梁比來煩廟算朅去啟戎行偃羽舒
宸慮投戈覲
帝光不須張撻伐已自鞏金湯聲教流羣服栽培納衆芳秉心
誠斷斷挹氣更汪汪薄植誰陶鑄孤生此激昂江毫徒□弱阮
轍久迴翔握髮今公旦通門舊伯陽城南天尺五矯首思飛揚
上益都馮相國
自昔休明運多資輔相功苞河初啟
聖鍾岱實生公絳闥周旋久彤廷委寄隆綸扉今樹駿
館閣舊流鴻胄教司成貴文銓少宰崇四科歸樂育九
品見清通丹筆祥刑重烏臺法紀雄秋官仍掌禁亞相
即司空卿月升黃屋台星翊紫宫三光和玉燭一德洽
璇穹偃羽時交泰調元歲屢豐梯航來異域雨露及昆
蟲魏闕松當戶卷阿鳳在桐神凝温室秘思敏柏梁工
海嶽高深並冰霜峻潔同居無旋馬地家有拔葵風秉
正心如水嘘枯律應桐冬曦披廣厦寒谷轉春叢蓬髩
慚潘岳龍門羨孔融發生天地意翹首碧霄中
送沈嘉善
玄暢才高久擅名秋來重作綰符行吟懷不廢楓江冷
宦况真如瑦水清官舍去家無百里居人接壤識平生
懸知風土能諳悉何必朞年政始成
魏塘西去接禾興方志曾將望縣稱風俗長年鳴杼軸
人家終日採菰菱催租符下愁相向顧後錢多喚未應
莫倚繭絲邀上考東南水旱正頻仍
送朱别駕
味道終年志不違薪傳千載有光輝獨尋遺緒宗濓洛
重播清風向海沂秋晩河橋驪乍唱霜横沙磧雁分飛
送君便擬虔刀贈報最行看入紫微
送東昌吳司馬
十載曾知季重名隼旟新擁畫轓行訟庭人静秋陰合
臥閣詩成午篆清早見安瀾歌瓠子從無飛矢到聊城
只今不數高唐守徑寸珠光照乘明
送徐州汪廣文
秋來曾此折蔬麻千里相思未有涯平子情深青玉案
扶風帳擁絳雲紗鳴雞山迥征鴻過戲馬臺空夕照斜
莫自登臨耽逸興彩毫留咏上林花
送郭華野之任吳江
剖得仙符亦壯遊枌榆偏喜借才優境分林屋千巖秀
城對松陵萬壑流吳越山川當四會東南財賦甲諸州
懸知父老深延企竹馬争迎郭細侯
輓杜香武
何來冰雪皎風&KR1086;玉是連城桂一枝却似浣花溪上老
最憐驥子好男兒
何事翩然賦玉京不將祖德續玄成湘東銀管膠東紙
洒淚看題處士名
千古彭殤一壑同可憐愁絶阿家翁傷心十八年前事
蕙幌蘭燈照夢熊
春浮樹下惠禽啼無價香中寶篆低好禮空王重遣累
盡捐何肉與周妻
以鹿脯寄餉寓庸戲為口號
吾已清齋謝五辛汝應肉食鄙時人祗須一擘麒麟脯
飽看麻姑海上春
題贈菊農散人
閒來獨把菊花叢長日栖遲半𤱔宫為圃為農無不可
總無機事到胷中
霜葩偏自抱幽貞好與山人共結盟風格千秋誰得似
天然嫵媚魏元成
玉清步韻
玉清右史本仙才曾侍元皇香案來書就鄒枚慚簡牘
詩成屈宋作輿臺青陽黍谷先春動紫氣函關拂曙開
頻枉鸞驂因度世人間何事不堪哀
幾見蓬萊弱水枯仙班長自領清都先天獨契真儒者
浩氣長存是丈夫無諍端能空衆諦有情時復拔三途
瑤臺一謫親傳語肯許重登玉格無
題吕真人印月軒用展成韻
凌虛時作御風行隨處人間有五城千載雲衣留想像
一天霞氣浩縱横澄嵐曉度雙鸞影寒月秋空萬籟聲
矯首層霄憑寄語可容仙籍隸瑤京
神嵩氣色鬱扶輿中有真人擁節居十二樓臺開絳闕
五千道德授丹書蓬山蹤跡何曾遠槐鼎勲名總不如
從此抽簪便長往半軒松月臥清虛
題贈成侍御勇
甘陵有黨禍炎祚乃終屯北轅方召釁紹述猶紛紛自
昔運中否士氣頽不伸所以盛世事折檻旌直臣嶽嶽
成侍御對仗批逆鱗一朝身去位國勢遂不振採芋嵬
山顛家人忘其貧著書以自娛白首終隠淪清風與直
節千載誰同塵回首甲午年遺事重可論古今一邱貉
嗟哉肉食人
和馬又輝
曲江柳色垂垂綠染取湘毫五色斑何事謝安偏晩任
素心應不負東山
走筆柬訒菴
詔書昨日下金鑾翰林學士初進秩學士由來恬仕進
不營門戶但孤立
聖主知君君不孤十載孤忠主所悉朝來策馬過君門
廚辦蕭然扄幽寂長安衮衮諸公卿那能似此耐官職
正人登用將太平我欲陳詩歌
聖德
贈楊以齋副憲
柱後嵳峩執法冠繡衣立仗五雲端性成薑桂非因老
氣冽冰霜本耐寒朝野傾心酬望易
聖明知已報恩難清卿幾載心如水肯借他途轉一官
曾作
先皇獻納臣當年直節最嶙峋中丞今是臺官長鉅典
初逢計吏辰定有清裁傳白筆可無
聖德誦丹宸南司風紀由來重連茹登朝盡正人
文學端推達者先服官本不媿前賢已將廉讓興千古
更借風稜障百川六察班尊三獨坐四知名徹九重天
蘭臺况是藏書地暇日還堪問簡編
代送江西學使
握蘭仙秩舊司珍題柱名高動紫宸畫省歸來還散帙
素絲清絶不生塵龍光曜自依烏出雞舌香因起鳳新
解道玉壺偏皎潔十年心是飲冰人
建鄴當年擁傳辰桂林秋月淨無塵重將南國持衡手
去作西山採玉人珠琲盡收彭蠡滙書郵不問石城津
橫經况在傳烽後教澤還看雨露新
匡山西挾楚江迴中有先賢舊講臺水鏡澄時寒月皎
紗帷披處絳雲開斗間辨氣青萍合洞裡探經白鹿來
漫說公門桃李好人間應有豫章材
儒雅當今屬望深九霄卿月待重臨江城暫擁扶風帳
薊北猶虚立雪心郭隗臺空摧暮色元嬰閣迥淡春陰
懸知綵筆峥嶸甚肯掇瑤華寄好音
送吳五崖視學中州
天垂奎璧望中開地近三河枕斗魁詞賦本從梁苑出
圖書况是洛川來澗瀍清絶千尋水嵩少高臨百尺臺
大雅文章看一變只今不數少微才
當年退食憶追隨酒盞詩筒事事宜袁令曾為宣武戲
江郎不讓茂弘棋使車一出占風采客舍頻來感别離
若到汝南應寄語春心搖落索居時
平湖南鐃歌四首
露布初馳幕府牋雲麾早定楚南天投鞭湘浦波如掌
秣馬巴邱草似烟戈瀨紛從千里動鐃歌遙向九霄傳
偃兵喜見征苖後依舊堯階舞羽年
岳陽南去楚山多盡採巴謳入凱歌湘客趨風迎畫鷁
江童鼔浪擊靈鼉百城已見垂櫜臥三戶争看釃酒過
好待
翠華南幸日六軍飲馬洞庭波
廟算高深九伐張舳艫千里駕虹梁軍威盡掃衡山霧
兵氣仍飛桂嶺霜
天子雲臺疏爵重將軍銅柱策勲長即看文軌圖王會
白雉迢遙貢越裳
横吹聲中鼓角鳴潭州郭外陣雲平江烽不動湘烟碧
堠火空懸楚練明六詔河山金馬使三川版籍石犀城
昇平會有云亭典玉檢芝泥勒令名
送翁武原赴黃州
同作秦溪物外遊十年蹤跡各沈浮白沙居處原相近
淥水心期本自投逋客自憐扄岫幌故人新喜夢刀州
楓香亭下驅車處目斷春江萬里流
啼鶯芳草最佳辰喜見仙軺擁傳新空闊魚龍揚子水
參差桃李秣陵春十年舊雨同遊宦此日停雲有故人
君到江南相憶否新詩肯為寄香蘋
題楓江漁父圖
手結夫須上釣舟霜黃初落潦初收憑誰剪取吳江水
併作楓林一泒秋
斗母降辰恭紀一首
三生名籍在仙壇鈎校分明御筆丹未得幽貞同雪幹
可能潔白比霜翰北辰垂照三千界東岳朝真十八盤
從此便成雲水計上書不擬似嚴安
贈文洽
玉塵風流冠講壇仙葩五色散鉛丹名從桂苑留仙籍
才是蘭苕振彩翰狂客定慚蘇嶺嘯痴人那解蟻封盤
只餘一事差堪負棋品還能過謝安
和真人韻
不厭塵凡境鸞旌為我留雲霄皆衮衮湖海本悠悠桂
燄清宵永椒觴後夜浮共存天際想不作旅人愁
偶逐雲心出聊同雪爪留年華長冉冉去住兩悠悠卉
物春光近星河夜氣浮太虚無色相何處着離愁
戊午除夕得除字
柏酒辛盤歲又除焚香午夜待鸞車身慚貞白甘投幘
心薄文長肯&KR1491;裾天上祥符初聘夢年來拙政是閒居
移家擬入靈威洞手把琅函一卷書
金閨名籍一朝除寥落生涯患難餘逋客移文齊博士
貲郎獻賦漢相如誰能皓首耽微禄翻遣浮雲點太虚
四十九年明日是知非可比大夫蘧
征税頻仍久未除幾看水旱罄&KR1269;儲軍須數轉江南粟
荒政曾無鄭白渠極目流離還載道故鄉消息重愁予
陽和願作豐年兆歲歲春風樂佃漁
客舍頻驚歲月除悠悠天地總蘧廬宫中擁篲思鄒衍
市上悲歌弔望諸雲物春臺周太史星河夜色漢儲胥
他鄉風物同鄉侣徙倚幽懷待一攄
再用前韻四首
慚愧名根未掃除長安從此曳柴車風寒易水催人髩
桑落中山引客裾出處漫從司馬卜寂寥誰問子雲居
已知窮達無非命悔不當年早讀書
晩來散帙就前除一點冬曦趙子餘世態滄桑堪自笑
吾生木雁又誰如數聲警夕殘鴻過千里懷人尺素虚
薄醉未消殘灺泠竹窗清夢亦蘧蘧
湖海滄茫氣未除銜杯莫問隔年儲地當黍谷長停霰
水下桑乾别引渠縱有陽和誰乞汝祗憐歲晏孰華予
永安湖上吾廬在一葉春流正可漁
鄉愁旅思漸消除轉為佳辰憶故廬鮮黍晩供吳不托
芳柑遠致越無諸團圞話久邀歡伯邑里風淳近赫胥
况是春來花信早南枝梅蕊已先舒
除夕和悔庵韻
虛幌寒燈遡晩風頽顔難借酒杯紅蹉跎出處浮雲外
飄忽年華逆旅中身逐鴻飛常嚮北心隨斗柄又移東
銷憂且作蟬聯話留待三更玉漏終
同凝祉文洽守歲叠前韻
真率盤飱見素風談玄同坐蕙爐紅浮名一宿蘧廬内
公案三生玉局中金埒行將空冀北銀毫先已贈湘東
羈栖賴有吾宗在仙籍由來自陸終
同蘧非守歲三叠前韻
故人千里逐晨風伴我東華踏軟紅幾度悲歌燕市上
當年頻轉瘴鄉中只今羈旅仍天北此去幽棲卜瀼東
柏葉漫誇春酒釅昌陽還擬贈韓終
松桂堂全集卷十七
