松桂堂全集卷十五
吏部侍郎彭孫遹撰
渡河
雲濤滉&KR1071;與天廻水曠沙寒望不開九曲源流天上落
萬方筐篚日邊來安瀾藉有歸墟力待嘯慚無作楫材
楗竹搴茭時未息東南民力不勝哀
和葉訒菴大雪口號三絶句
南雲迢遞尺書無凍合遥天雁鶩呼此夜崑崙千尺雪
莫將樽酒失良圖
折絮風狂不可支茅堂土銼午烟遲輸他物外逃名客
落葉空山擁絮時
浮沉金馬十年餘秘思妍詞總不如高臥不嫌將息冷
紙窗燈火夜闌時
簡姚岱麓
封事朝來獻紫宸
至尊親自品題新
睿謨豈必資羣策
聖主偏能奬直臣入對西清言若劵坐收南詔略如神
與君夙昔相期勖肯作人間第二人
送劉介庵
北徐方鎮控諸隣妙簡仙郎建節新瓠子河流千頃澤
枌榆社鼓萬家春十年舊雨同遊宦此日停雲有故人
君到江南相憶否題詩好為寄香蘋
送陸鶴田之任安徽糧儲少參
絳節朱轓擁傳辰東南千里借才新持籌能不憂民力
行部還當播
主仁萬斛仙霖隨畫軾九霄卿月待清塵中朝望實由
來重舊是
先皇獻納臣
寄徐琯朗六兄并家姊二口號
城南城北舊相尋親串相思最汝深有子盡如豐歲玉
向人休羨滿籝金
終歲蓍簪與練裳耐貧端有好兒郎西風寄語多珍重
飽看黃花晩節香
寄張皜亭
曉起朝參懶相思在樸巢紅塵無雜客白雪有詞曹三
伏不知暑萬山相向高悠然北窗下散帙落松濤
不厭東山臥棲遲未解蘭儘多閑歲月長對好林巒露
篠晴猶濕風荷夏亦寒何時同緩帶彌日坐盤桓
寄劉敷文
長安局趣不自適數憶故園相往還君家軒子最疎快
時從物外來追攀劉家伯雅復仲雅何氏大山兼小山
酒酣揮手弄白日松濤萬斛寒潺湲人琴既逝不可作
予亦俛首逐世緣舊遊一往如夢寐此樂難再幾歲年
松寒桂燠定無恙林慙澗媿端可憐知君時復一相念
悠悠兩地誰能傳
挽吳銘卣
追憶䢴關别於今又幾年何期成永訣遂此隔重泉雪
軫虚絃絶風檠暗網懸秋來原上樹蕭瑟起寒煙
當年披宿草灑酒酹秋墳曾此悲吾友今兹又哭君襟
期兩世篤生死一朝分楚些遙相寓三泉杳不聞
幽絶平山路頻年有夢思一聞蒿里唱無復竹林期石
籟清隂合山窗碧蘚滋空堂人跡斷猶是下帷時
索句清吟苦攤書白日移子雲長寂寞叔寶本清羸杳
杳即長夜悠悠無見期人生亮同盡天道竟難知
蕙折一何早芝焚極可哀故人餘有幾老景覺相催眼
淚有時盡情懷何日開無由展交誼南望幾徘徊
送丁筠雪之順德郡丞任
仙軺南去路倭遲五馬從容佐郡時漳水渠邊行問俗
鵲山影裏靜褰帷凝香盡日聞清嘯臥閣終朝少諍詞
才地清華名迹美丁潭公望盡人知
題王海若遺像
瑯琊本是清華族五馬秦郵事可論六十年來遺澤盡
老成雖謝典型存
壽繹堂先生
桂林秋月一枝鮮錦水明霞五色妍虎觀談經頻授簡
雲臺論事每回天清卿兼領春官秩端尹仍司胄子筵
自是人臣中第一不徒書法比僧虔
送蘭臯之滇中
征軺方萬里霜氣正凌兢宦遠人情減秋悲别緒增風
前寒雁斷天外暮雲凝徒有盈觴酒徘徊思不勝
即今同軌日六詔已銷兵底是人豪忲依然土沃瀛精
廬聞雅吹清甽見深耕莫使文成義長留徼外名
壽徐徤菴先生
承華仙掖最清嚴青瑣彤階翠羽廉千尺玉山人獨秀
九鋝(叶鏘)犀鍔筆猶銛主持文運歸師匠奬納風流絶世
嫌李揆聲名三絶擅孔愉才望一身兼翰林舊與台階
接壽域今從德宿占迓暖芳芸香乍發履長繡線日初
添離離秋實誰能採藹藹冬曦衆所忺禁裏銷寒留蜀
纈林中燮味出戎鹽翺翔鳳闕
君恩重登陟龍門士論僉願托光儀陪劒笏清塵長得
奉車幨
送鄒蕤公
二十年來乍起家重將壯志吐青霞備經患難才逾老
飽歴炎凉髩未華綵筆荷囊皆後軰紅雲香案正前衙
出君百里非淹抑循吏當今屬望賖
濩落心情爾我知一朝湔洗未嫌遲遭逢雖幸昇平世
塗抹全非少壯時乍見新除真自喜重談往事尚餘悲
臨岐相贈無他語苐一休教急繭絲
送宋牧仲之虔州
嚴節届玄冬長風吹廣陌故人别我去千里愼行役四
牡何駸駸王程亦心迫霜雪多沍寒况此飲冰夕虔州
在天末渺與京華隔頗聞風土佳其中富山澤十川滙
雙流八景有遺蹟頻年苦戰伐此地遂疆埸邑里既凋
殘算緡猶絡繹君當播
皇仁愼無言溢額南方春氣早大庾梅花白何以慰相
思瑤華行可摘
古豔詩二十首
月鈎
無分好月是春秋夜夜清光破暝愁底事人心顛倒劇
如弦不愛愛如鈎
虹梁
宿雨初收玉蝀新長鬐蜿蜒跨秋旻多應天上河難塞
别起飛梁絶漢津
燭淚
拚將寒熖委飄煙不道膏明祇自煎一寸丹心灰滅盡
空教灑淚向風前
遊絲
輕煙遲日澹相和陌上風光豔綺羅漫說是絲繅未得
一春只是冶遊多
蝶夢
藉草迷花得自由錯將輕薄號風流當途只自翩翩態
齊物終輸栩栩遊
梅魂
南枝零落北枝新瘴雨蠻烟慘淡春欲賦大招招不得
冰肌玉骨總成塵
柳絮
薄似吳綿一縷微輕如春雪點人衣因風便作漫天勢
入幕穿簾到處飛
松濤
長松清籟發中林一瀉風前萬壑深翻覆波濤生眼底
誰能不改歲寒心
水紋
千頃澄江匹練寒迴波如縠漾清湍風前一片淪漪影
中有幽人笑素餐
石筍
曾說平泉有異觀玲瓏琢出碧琅玕草間不少啼饑者
煑簀何如煑石難
冰花
無色何曾更有香偶乘隂氣薄冰霜夤緣根蒂知何處
莫遣開時近太陽
麯塵
玉屑清霏絶點埃麯生曾此數追陪從今風味須料揀
恐有乘軺酒士來
麥浪
繡隴閒來策杖過麥秋天氣最清和遠風吹作鱗鱗碧
平地原來浪更多
秧針
一渠春水插秧深遠近齊抽碧玉針五月江鄉賣新榖
針針刺却老農心
荷珠
芙蓉秋水溢銀塘採得瓊瑰浥露香空有珠名難照乘
須知荷暗本無光
花影
庭花裊裊媚芳春淡月清宵送影頻分得餘光能幾許
縱横枝葉也撩人
鶯梭
三月江南麗景多流鶯相向擲金梭可能織得春如錦
風物蕭條奈爾何
荇帶
水荇牽風百尺懸參差波面纈紋圓叢叢翠帶真堪擷
此物猶能薦八籩
竹粉
誰把明玕種碧城膩香春粉正縈盈弄姿飾貌沾沾在
貞幹淇園浪有名
榆錢
綠樹初隂紫紺鮮佳辰早換白榆煙何曾買得春光住
青帝原來不愛錢
寄内
小叠紅牋寄語頻横雲初破遠山顰
玉宸昨夜親傳詔夫婿承恩苐一人
松桂堂全集卷十五
