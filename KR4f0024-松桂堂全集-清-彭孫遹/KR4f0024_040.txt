松桂堂全集卷四十
吏部侍郎彭孫遹撰
延露詞三
長調
滿江紅
和悔菴生日自題小影韻
解組歸来便黃綺欣然相許休重問屈生詹尹賈生季
主酒後擘箋霏艷雪花間量屐粘香雨待縠巾葛帔老
溪山招尋處綘灌在堪誰與羲皇遠還空佇向歌樓
乞食講筵高踞右北平中埋羽箭吳東門下沉簫鼓但
短衣匹馬盡餘年無他語(悔菴曾官永平古右北平地卜居葑溪即吳東門也)
誰傳先生須記取門前五柳問何人素心晨夕村童隣
叟世上滄桑纔轉瞬夢中金紫難迴首看當時花月滿
姑胥今存否也不羨柔荑手也不慕櫻桃口只蕭然
偕隐鴻妻莱婦松節且揮高士麈竹林試醉賢人酒任
黃金斗印綰通侯功人狗
華遜来與予同甲以端午前一日生因有此
贈
不飲何為把一切窮愁盡掃看門外花眀草煖天中時
到繡虎銀符都插遍那堪令節成吾老唤紅巾翠䄂為
君歌聲繚繞人世事堪成笑餘子輩寧須道儘東塗
西抹誇他年少擬作山中同甲會天涯知已樽前少向
南隣呼取洛陽生同傾倒(洛陽生謂河内賈子雲谷亦辛未生也時同客吳下)
五日觀競渡
且往觀乎閶門外今朝水戲見兩兩靈絲艾虎釵頭紛
綴舊俗吳中猶未改習流人鬭魚龍技看綵雲一派鎖
清濠波如沸流覽罷心猶悸憑弔處情難已向風前
釃酒何妨沉醉千古三閭同一哭江潭不少人憔悴待
為書重續賈長沙投湘水(綵雲港在閭門外見姑蘇志)
惜秋華
秋怨
纔入新秋早麝㡠慵開鶯簧倦炙孤影誰憐銀釭幾度
羞剔烏絲小字看看淡好似賺人魚墨愁寂水晶簾捲
見舊時月色枉自尋消息恨餘香斷素偏有無窮憶
誰把病容扶起紛紜朱碧便將萬斛滄波移来比似鮫
珠滴終夕也只得兩番潮汐(烏賊魚吐汁如淡墨南人取以作書逾年但存空紙)
鳳凰臺上憶吹簫
和潄玉詞同阮亭作
寶鴨抛煙寒螿泣露蘭橈催發湖頭正銀河清淺殘月
如鈎多少情悰欲說知無奈則索行休紗窗静幾株疎
柳一片清秋堪憂箇人何處那衣香手粉髣髴還留
憶舊年此夜花壓層樓静對金波似水桃笙上隠隠回
眸傷心處依然花月添却離愁
閏七夕咏牛女
曉露招涼秋梧益葉雙星低映清宵想天潢再駕綺節
重邀翠鵲仙翎未滿又河邊催唤填橋迎車罷虹川波
委月幕香飄迢迢靈辰相望早一年雨度邂逅雲霄
笑孤明寶婺獨處珠匏休問故人機素怕龍梭一月長
抛願從此金章玉蔀只閏今朝(婺女星在織女南匏瓜星在河鼓東離珠北俱)
(見天官書)
水調歌頭
次韻答家兄仲謀
去年分手處蕭寺古鐘樓縹緲霜天孤雁驚破一行秋
二十四橋烟月一百五朝風雨憔悴少年遊故鄉渺無
際目斷不勝愁吳天角楚江尾越山頭不如從此歸
去揮手弄魚鈎縱有長安同學誰問行吟澤畔五月有
披裘湖山春未老去去莫淹留
滿庭芳
晩景和少游韻
飲水虹明蒸山霞爛亂帆爭渡津門離人向夕無緒對
芳樽幾上層樓極目疎林外落照繽紛空凝望天邊白
苧烟雨鎖空村羈魂飛欲去清江千里南北中分悵
瑶琴徒在錦瑟空存腸斷蕭娘一紙羅巾賸萬點檀㾗
憑傳語玉兒憔悴終不負東昏(檇李有白苧村烟雨樓是吾鄉也)
倦尋芳
感舊
追思往日月皎燈寒梅魂清凍客散金堂花漏一聲頻
送絳雪沾衣香夢熟綠雲堆枕春愁重廻身處似珠鮮
玉脆盈盈入捧更消受吳綾弄墨越簟迎凉時時相
共自去江干信斷魚牋誰貢聞洗鉛芳新學道禹餘琳
札都成誦待重尋早招取上清鸞鳳(三清一名禹餘)
八聲甘州
秋怨和柳七韻
點清霜一夜渡河来木葉竦高秋最傷心時候西風旅
夢殘月江樓何事南来北往行役不知休回首當年事
飈散雲流可惜舞茵歌管任蛛絲馬跡狼藉誰收便
吳姬楚豔值得幾回留憶分襟木蘭花下悵佳期怯上
此花舟料伊也懨懨終日長為儂愁
珍珠簾
密約
湘紋幾摺闌干疊十二碧城宫闕一縷紫猊煙片影紅
窗月小語相期全不覺怕姓氏飛瓊輕洩周折待粘雲
染雨臨行還怯猛把心兒拚却今宵休孤負良辰佳
節蘭液泠香犀草露沾金蝶無賴杜鵑枝上鳥向窗外
聲聲啼血饒舌纔勸得人歸又催離别(杜鵑初鳴時聞之主使人離别)
(見酉陽雜爼)
三姝媚
旅夢
花宫清磬杳聽城頭一派角聲悲繞晩来清味只秋窗
無火暗螢相照解帶將眠剛月色瞳矓来到千里江關
十年心事相思多少恍在舊家庭館見朱幌微垂綠
窗初曉驚伊消瘦把别時蹤跡向儂都告旅泊頻年和
夢也分明知道莫是相逢無幾依然去了
高陽臺
為阮亭題余氏女子綉高唐神女圖
帝女歸来一天秋色楚峰十二蒼蒼聽說當年曾經薦
枕先王細腰宫裡顔如玉更相尋霧縠霓裳問此時翠
蓋鸞旌誰見悠揚巫山枉斷人腸縱陽臺遺跡未盡
虛茫回首宸游沉淪幽佩堪傷一自侍臣書好夢千載
下雲雨生香又何人剪雨裁雲幻出高唐(沉淪幽佩侍臣書夢俱見)
(杜詩)
念奴嬌
和潄玉詞同阮亭作
深閨岑寂見朱扉曲曲銅龍䨇閉坐覺春陰寒尚峭不
斷氤氲鑪氣遠岫低雲濃花着雨可是伊風味紅箋小
疊此情何處相寄朝暮鎮是無聊湘娥淚濕空向花
枝倚病裡腰肢慵似柳盡日三眠三起芍藥欄前清和
時候約訴纏綿意眼看春盡那人應是歸未(杜詩湘娥倚暮花上)
(林人柳三眠三起見西京雜記)
長歌
雨窗獨坐百感茫茫因信筆成百字令自歌
且自和之白太傅謂長歌之哀過于慟哭此
語誠然以今觀之不誠然耶
長歌當哭把琅玕擊折珊瑚敲碎悔不當初多弄戟領
取中郎都尉鵲印纍纍蟬冠岌岌忍見人皆醉雕龍何
益算功名偶然遂等閒付與兒曹三旌已矣返我屠
羊肆吳下秋風歸去好飽啖菰羹鱸鱠病藉神君巧資
天女無計袪窮鬼夜珠休探怕驪龍未成睡(織女一名天女見天)
(官書注)
又疊前韻
知音寥落任壁間弦絶市中琴碎萬卷詩書何所用不
抵一錢程尉入手杯濃擡頭月豔人好千場醉長卿倦
矣問宦遊幾時遂此去四壁猶存當壚滌器賣酒臨
卭肆春雨綠簔三尺艇釣取霜鱗雪鱠假貸為生送人
作郡怕殺揶揄鬼不如秉燭夜深長伴花睡
三疊前韻
壯心難抑將亂絲斬斷連環搥碎七貴五侯今已矣說
甚粉郎香尉公醒而狂臣饑欲死待覓墦間醉平原何
在自媒終笑毛遂曉来網得霜螯横行屈強吾力猶
能肆脆白肥黃堪一飽絶勝吳王殘鱠露氣高浮羽聲
慷慨痛飲歌山鬼元龍臥榻肯容餘子鼾睡
四疊前韻
丈夫立意寧蘭摧蕙折璧沉珠碎寶劍摩娑如好女請
試玉門軍尉虎帳論兵龍泉知已巵酒安辭醉沙場百
戰看竒勲一朝遂笑談指顧封侯宛珠隨寶入室紛
成肆行馬歌鐘新賜第狼藉金虀玉鱠貴客稱觴美人
當夕室瞰高明鬼拂衣歸隱學希夷五龍睡
解語花
題美人卷子
湘裾漏月楚練堆雲别是天然韻石牀小几凉如水一
束桃枝清潤玉冠輕卸乍睡覺心情未穩香枕上隱隱
屏山冷浸芙蓉印記得那時厮認在桂堂東側蘭臺
西近紫薇花下相逢處約略眼重眉褪三秋過也空留
下生綃粉本畫圖中驀自尋思可有和伊分
玲瓏四犯
却夢調元景病次家兄仲謀韻
美睡初成便有箇人人年華猶少暱枕低幃不怕細君
知道可是陽臺行雨把宋玉魂兒勾到拚長作玉清仙
隷夜夜掃除庭廟千金豔質分明是轉腰身向郎廻
抱漸春汗融融綺褥逗破風流竅幾番着意温存生不
管儂心不要須央他無賴汝南雞未曙將人喚覺(玉清仙隷)
(用夏侯語後段第七句多一字)
再疊前韻
寄語東君莫寵柳驕花誘他年少漏泄春光多在這華
胥道何事孤眠帳底夜夜有彩雲飛到似神君為儂却
病引入上林祠廟睡鄊即是温柔境有紫玉如烟相
抱剛則是靈犀一點通却心中竅害得文園憔悴那夢
兒偏生還要願生生不作有情癡長得安然睡覺(後段第七)
(句多一字)
招夢用前韻
好夢誰同有皓齒丹唇人兒絶少媚寢思香遠勝却邯
鄲道一聲砌竹驚廻正月影空牀初到擬欲賦夜来神
遇薦枕在朝雲廟纏綿一似春蠶死向雪繭窩中縈
抱乍可是雲輕雨薄未透相思竅囑付惜春御史領風
月讓伊清要把鶯聲燕語安排莫使幽懽驚覺
再疊前韻
禊節纔過冷落了風流蘭亭逸少單枕無聊心事向誰
行道打疊鴛鴦繡被好招取夢兒来到問何如九疑黛
色帝子下黃陵廟願將身化為胡蝶粉㾗死向花心
抱浪說遊仙留玉枕枕内藏機竅望斷美人何處慚愧
殺靈修練要看落花飛絮殢人春睡如眠似覺(練要之要去聲)
(今人作平聲讀者非也)
憶舊游
病酒
病酲扶不起似箜篌小令促行觴鄉愁供伏枕暮鐘曉
角忒煞凄凉當時幾經被酒錦瑟美人傍記縹色杯輕
密雲香重親手擎將年来漂泊去但醉月迷花是處
堪傷縱文園渴甚甚金仙掌露玉女壺漿欲問盈盈翠
袖風雨暗巫陽誰念我天涯蕭條寂寞年少場(姚嵓傑酒令憑)
(闌一吐已覺空喉密雲龍茶名)
花犯
梅花和清真韻
傍疎籬横斜幾樹饒林下風味嫣然一笑早掩却三千
宫中佳麗盈盈仙袂誰同倚自憐翻自喜正雪滿山中
無路素娥寒擁被幾日小窗試東風為思君長是粉
憔脂悴春愁凝時時有暗香飄墜可惜一枝零落也空
自賦招魂芳徑裡記當日夢中相遇月明天似水(凝音佞)
宴清都
螢火
四壁秋聲靜疎簾外數點飛来破暝輕沾葉露暗棲花
蕊亂翻銀井有時團扇驚迴又巧坐人衣相映空自抱
熠燿微光願增照金樞景幾番去傍深林来穿小幔
高低不定随風欲堕帶雨猶明流輝耿耿隋家宫苑何
在腐草于今無片影向山堂且伴幽人琴書清泠(金樞月入)
(處李義山隋苑詩于今腐草無螢火杜詩忽驚屋裡琴書冷)
水龍吟
吳寧周席上作
畫堂春靜鶯花麗珍重為開嘉宴金盤薦處楚酪瓊羞
吳羹雪片曲按檀槽詞翻玉茗歌喉清囀歎經年作客
銷魂此際不覺奈何頻喚簾幕高張庭院又火樹銀
花開遍促坐藏鈎分曹戲彩杯行無算小器易盈一時
沉頓玉山將斷記醉中上馬明河欲堕横參初轉
拜星月慢
本意
蓉炷初煎花冠重整小院四垂空碧徙倚風前聽銅蠡
清滴凝眸處試問渡河人去竊藥人歸何日霄路迢遥
抱幽輝終夕正中庭夜永無行跡更難禁私禱偏羞
澁早是聲喘頻呼吹麝蘭氣息墜金蟲手自梳蟬翼恁
時光莫道窺顔色只影兒裊裊亭亭儘銷魂也得
瑞鶴仙
題袁氏園亭
攜来一片石直壓倒江上三山無色名園堪永日有翠
幹蕭森明玕鮮碧桐陰竹實看聯翩鵷雛接翼問何人
領袖烟霞身是東吳倦客猶憶梁鴻廡下梅福門前
舊曾相識重逢此地同訪瓊花消息待粗酬婚嫁遠尋
禽向五岳安排遊屐記他年行藥歸来龍鱗千尺
瑶花
癸卯七夕
夜波凉薦曉杼聲停正鵲軿催駕經年相見料此時一
刻千金無價明朝何處向雲雨峯頭銷假怕有人天上
含愁碧海青霄今夜西風又報新秋見珠露低垂紅
蘭初謝舊懽如夢多少事記取金釵羅帕離情别思任
填滿銀河難瀉倘佳期果似靈辰拚受星孤月寡
綺羅香
春盡日有寄
翠遠如空黛濃欲滴簾捲青山無數舊事難尋春色總
歸塵土撲蝶會如夢光陰砑花箋相思圖譜怪東風不
為吹愁凝眸又見碧雲暮年来淪落已慣任一身長
是飄零吳楚紅淚緘題恨字分明寄與想南樓柳絮飛
時是玉人夜来凭處應望斷遠水歸帆濛濛江上雨
喜遷鶯
偶憶
佳人難得更名士風流傾城顔色候日衣輕辟寒鈿細
打疊受他憐惜為雨為雲時候非霧非花蹤跡分明似
似琪樹交枝瑶禽聯翼當日定情處纏綿珍重此意
千金值世世生生朝朝暮暮長似為懽今夕回首人間
天上往事依稀堪憶前身是是蓬山伴侶玉清儔匹(候日)
(蟲名集宫人衣輒蒙愛幸魏宫人相語曰不服辟寒鈿那得帝王憐)
春從天上来
孫介夫索句題炤贈此篇
年少孫郎算才地風流合讓伊行思清零雨筆挟秋霜
佳句題徧吳閶似方平當日擘麒麟高宴仙鄉奏新詞
有停雲芝蓋隔水松簧更饒大喬國色儼麻姑玉女
矑盻清揚鈿翠輕飛裙波小皺人前微曳霓裳捧流霞
一酌擎来味盡作沙糖儘疎狂任紅塵人世彈指滄桑
歸朝歡
秋夜
畫閣重簾深不捲銅史黃昏催緩箭那堪離别在蘭時
梧桐落盡迴心院夜長君不見漏㾗猶比檀㾗淺麝煤
殘銀筝寶瑟信手拈来倦側側寒生霜瓦濺眼底屏
山千里遠南来孤雁已先紅一聲天際堪腸斷飄零秋
萬點風條雨葉如相餞最無憀坐愁不寐絳蠟和花剪
(陸倕刻漏銘銅史司刻金徙抱箭)
花心動
早秋客思
幾陣西風凉氣滿林下乍收殘暑極目江天蹴雪驚沙
千里迢遥吳楚殷勤謝茱萸灣水為儂好向秦溪去還
恐怕關山重疊雙魚無據冉冉年光欲暮正思歸未
得含情誰語待折疏華寄取一枝又遠隔層城路倚樓
人聽斷腸聲驚秋客到傷心處江南夢一曲瀟瀟暮雨
二郎神
憶富春舊遊
富春七里水拖藍游鱗堪數看来往雲帆淺深沙石渺
渺青谿漁浦南北峯頭登臨遠望不盡斜陽疎樹悵星
子臺空桐君佩冷舊游何處覇旅又經幾度他鄉寒
暑自芍藥花殘櫻桃夢醒腸斷錦鞋一賦謝客滄洲潘
郎綠鬢心跡猶然朝暮算只有山中明月江上清風如
故(前段第二句多一字青往在富春作錦鞋賦頗為彼中傳誦新安江一名谿漁浦去富春渚三十里桐)
(君山在桐廬境)
一萼紅
咏睡鞋
試緗鈎正薰籠初暖百和惹氤氲同夢相偎合歡不解
天然無跡無塵巧占盡春宵樂事問伊家何處最撩人
銷帳低垂蘭燈斜照兜上些跟好是輕盈嬌小只一
彎香浸半捻紅分新月勾雲纖荷舒夜阿誰消受清芬
莫便道魂消此際向玉樓合處更銷魂底事東陽憔悴
化却腰身(向字襯漢宫有夜舒荷)
一寸金
蓮花
水面新粧小著紅綃弄烟霧似豔分霞暈倚欄微笑嬌
含檀粉向人低語獨立愁無侣覓舊日張郎何處乍臨
風一種輕盈玉奴初學凌波步此夜瑤臺月明香細
翠袖沾清露問玲瓏秋藕幾時絲盡鮮妍蓮子為誰心
苦正隔江欲採盻佳期美人遲暮訴相思有恨無情夢
斷西洲路(西洲用古樂府語陸龜蒙蓮花詩無情有恨何人見)
女冠子(第二體)
咏美人坐禪
香寮靜也片縷沉檀烟透五雲幢下五絲褥上小結跏
趺玉弓清瘦見展春衫袖袖底分明紅露鞋尖一綹顫
巍巍緗鈎雙疊幾幅湘波壓皺似承密印靈山後問
天然姝麗可是人間有妙容誰偶恰意蕊心燈孤明時
候巾瓶淨無垢正好衣紋不動花陰當晝倩罔明弹指
聲中唤取那人知否(罔明用内典女子出定事)
丹鳳吟
南窗睡覺月色滿床
可是行雲有意故把纖阿一輪推落飛入南窗次第穿
簾度幕霓裳弄影金波堪挹綃帳生寒冰壺初濯遍處
笙竽俱靜香霧空濛冷浸半牀絃索正值夢廻酒醒
旅中單枕眠乍覺便欲乘風去向瓊樓玉宇細聽仙樂
嫦娥應是笑人長恁寂寞十年前事心兒上憶分明如
昨此時此夜怎許人睡着(纖阿月御)
沁園春
酒後作歌與擎庵
何必規摹五柳之高孤竹之清念久與周旋我寧作我
任教禮法卿自從卿儁乘陪游辛杯侍讌僕病須知非
所能問何者是魚文驥子綸組彫纓狂来白眼休驚
算若箇堪當一瞬青但紫篝玉炷香消仙蠧朱䋲金錯
筆掃讒蝇清酒三杯黃粱半枕不換他年身後名誰驚
覺有墜梧片葉索賦秋聲
又
放眼乾坤曠觀宇宙與爾相期憶登第早年曾同座主
為農今日俱老明時遂我初衣屈卿此幘鄉里安能向
小兒從茲去便濯纓碧漢晞髮清池尚平婚嫁休遲
早覓取三山紺雪姿待尋真嵩華采芝千頃浮家苕霅
載酒千瓻人盡憂生我當樂死笑拍洪厓知未知回頭
處看眩人世界變化參差(眩音幻見張騫傳)
又
自賦歸来為問先生何計忘貧想行吟竹裏烹殘蟹眼
著書林下倚遍龍鱗長着荷裳閑拖芒屨野老柴門正
比隣難孤負是賞心樂事月夕花晨陶然自得天真
渾忘却春明舊日身有石牀小几新凉可襲玉池秋水
芳草堪紉時對西風徐揮方麯何物元規塵汚人因傳
語倘扁舟来訪許問迷津(方麯竹扇也)
又
對影銜杯影且前来吾方思之算乘時只合兔園傳冊
成名何用狐穴搜詩世上舉肥宫中磨蝎大藥難將造
物醫安予拙且聽竽南郭植杖東籬小園清映漣漪
有密竹疎花事事宜更多情綠綺琴心解渴撩人翠嫵
黛色忘飢飽看文君風吹髩影此樂誠然不可支誰相
問道茂陵閑散謝客多時(喬子曠作詩喜用僻事號狐穴詩人兔園冊見五代史)
偶興和阮亭
歸去来兮或采金芝或酌清流待乘鳳天邊長風作御
釣鰲海上明月為鈎冠盖焦螟河山野馬蟻垤縱横十
二州儘游戲是擊毬建節澼絖封侯誰能齷齪相酬
任沉者還沉浮者浮笑空洞容卿是中無物温柔老我
此外何求一紙彈文三章約法不禁同盟鷺與鷗相親
近且春花秋月夏葛冬裘
又
我所思兮白石清泉複嶂層岡看象外烟霞能令公喜
眼前人物誰得卿狂中聖頻呼索郎屢顧廣大人間出
世方君莫問有增城閬阪漢武秦皇醉来潑墨淋浪
邀星渚文機作報章歎鐵馬金戈幾番逐鹿博遊挟䇲
一樣亡羊經卷藥罏舞衫歌扇天女維摩總道場相期
在便海山兜率誰是吾鄉(海山用白傅故事因阮亭有麗農方丈早認渠鄉句也)
題影贈吳中友人
其狀若何珠玉為容冰雪為腸問對朕者誰心知漚露
如卿有幾手淬風霜讀損羲爻搜竒禹簡探得靈威字
數行低回處歎無情山水閱盡興亡悲歌慷慨蒼凉
正散髮行吟白日長儘家徒四壁貧如司馬目空一世
狂甚袁羊竒服靈均高冠子夏襍佩繽紛&KR0581;若香身名
事付杯中醽醁枕畔滄浪
和韻答金嶠庵
往古来今如許英雄鐘鼎旂常盡飄風冷雨餘聲銷滅
寒烟蔓草陳迹蒼茫南顧昆明東瞻閩越二十年来一
戰場到今日喜豐年多黍兵氣銷光溪山老我何傷
且買醉時探肘後囊須我歌若舞烏烏擊缶倡予和汝
款款飛觴僕射不如尚書不顧羯鼓頻催不記行纔傾
倒早一輪紅日湧上扶桑
賀新郎
酌酒與孫默用稼軒韻
笑謂君休矣算人生重茵列鼎為時能幾趁取新凉今
夜好一醉破除萬事儘酒後沾沾自喜賦筆凌雲誰見
賞只子虚烏有公無是更誰薦雄文似休官且臥烟
霞裡又何須虎頭食肉馬肝知味速築糟丘吾將老得
喪由来一理縱狂歌東方月起駒隙光陰河射角歎羊
腸仕路車生耳且引盡黃山子
白苧
春暮
雨乍晴又洗出滿庭葱蒨金鈴風急驚起啄花乳燕裊
柔條斷送了落紅如霰遲日正暄妍颺游絲釵頭輕罥
撲蝶歸来不覺玉弓酸軟早安排送春小會櫻桃宴
深院密坐相逢低聲問取可是多情荀倩却無語回眸
眼波一線月明人靜待尋歡良夜闌干敲遍金斗放聲
頻多應細熨裙花茜五絲幢下明日酬私願
畫屏秋色
蕪城秋感
野炤蕪城夕送遠目雲水蒼茫不極瓊蘂音遥青樓夢
杳玉鈎人寂何處認隋宫見衰草寒烟堆積攢一片傷心
碧聽柳外哀蟬風高響滯如訴興亡舊恨聲聲無力
今昔可勝悽惻莫重問錦帆消息竹西歌吹淮南笙鶴
盡成陳迹轉眼又西風辭巢越燕還如客落葉千重蕭
摵萬事總銷沉唯有清江皓月曾照昔人顔色(淮南笙鶴用高)
(駢事)
小諾臯
維揚旅舍聞蟬
碧蘚庭除綠陰城郭雨過空蒼如洗正疎林兩兩鳴蟬
高低聲遞何待移宫換羽嶰竹天然相比戞餘音還共
南薰搖曳客去茶清棋殘香細故攪人北窗好夢一覺
揚州驚起欹枕處偏清厲託體高枝翳形密葉直是
如羹如沸總不管西候覇情南冠客意似水流光暗逝
漸入深秋天氣轉眼向孤雁寒蛩更替玄髩凋殘白頭
憔悴試臨風獨凭欄干側耳哀吟此際容易使秋心碎
稍遍
春情和東坡韻
拾翠年時踏青節候芳草紛鋪地弄陰晴景色遍園林
屈指到清明天氣小池邊紫燕欲尋新壘紅襟對掠桃
花水正山杏籠烟海棠經雨穠豔天然無比映高樓何
處綠楊枝又搓得鵝黃千尺絲總釀就迷花病酒懷人
幾般滋味素手好同携鬱金屏外朱欄裡欲訴綢繆
鸚鵡生憎忒伶俐看弱不勝衣柔如無骨仙裾怕逐東
風起墨染烏闌袖沾紅唾脉脉春愁無際漸畫燭燒殘
繁英飛墜似綺叢蛱蝶向花低忙不了竊香私意任取
粉銷春老一夢消身世蓬莱水淺滄海塵揚畢竟此情
難已九天鸞鶴倘相招為報人生行樂耳
鶯啼序
夏景
半枕新凉破好夢一聲白鳥遠鐘歇曙色霏微殘鶯啼
上林杪簾幕重重次第捲雲屏曲曲瀟湘曉看露濃香
細茉莉又開多少淺暈纔施薄鉛不御衫子裁纖縞
更青青非霧非烟眉山兩點慵掃倚紗窗梧竹澄鮮弄
薰風悠揚未了正深閨晝永如年問津誰到南園此
日滿地綠陰虧蔽有芳蕖曲沼乍微雨收㾗翠盖孤擎
紅衣雙笑冰井敲殘紋楸彈罷倦聽高柳玄蟬噪覺小
院無人愈清悄簟紋似水琅玕幾度欹眠釵鳳墜盤雲
攪歸来庭戶嬌困難禁綉帶羅裙裊最是温泉新浴
玉軟花慵侍兒扶起風姿偏好晩凉初薦輕容重換碧
欄干外梳頭處恰團圓明月来相照坐看夜色天階戲
撲流螢輕羅小扇
松桂堂全集卷四十
