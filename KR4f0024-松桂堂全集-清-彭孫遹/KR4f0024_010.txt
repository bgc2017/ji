松桂堂全集卷十
吏部侍郎彭孫遹撰
正月十七日振仲七兄招往東郊園中觀梅盡
醉而返仲兄有詩因依韻成律
曲曲軒楹面面湖春醪初熟未須沽親人海島紛容與
入座花香乍有無世態徒然争鄭璞時名空自逐韓盧
不如醉臥芳林下月落前谿雪滿途
維申招飲牡丹花下不得赴以二詩答謝
春来日日困春酲高枕虚堂午夢清正好開簾迎社燕
不妨求友待林鶯微寒尚覺花風淺遲日初薰穀雨晴
珍重故人良讌會飛牋空為欵柴荆
同人選勝促飛觴芍藥花開正豔陽繞幕雲深初度曲
隔簾風細乍聞香數盈金谷催詩急漏盡銅烏卜夜長
如此高懷真不惡春愁何意苦相妨
春盡率然有作
游絲飛絮弄輕盈乳燕流鶯自在鳴竹葉酒當婪尾&KR0836;
清和天為釀花晴偶然客至相為醉但使身閑亦自輕
莫遣春愁殢今夕共君坐聽曉鐘聲(適客有誦閬仙三月正當三十日一)
(絶者故落句一及之)
寄王七禮吉時在十一司李署中
薊北門下斜街宅天寒歲暮霜風坼對床清夜語不休
往往東方曙烟白余既栖栖吳越間君亦歸耕長白山
山川迢遞二千里極目天涯見雲水五載相思道路難
故人何處訊眠餐時向揚州問歴下還因歴下憶長安
今来一眺春江碧再得相逢話疇昔郡齋弔古定題詩
一裂齊紈寄吳客
答貽上
詞人寥落老撡觚矯首中原孰並驅狎主齊盟君是長
同遊燕市歲云徂客来競折紅蕖麗歌罷誰憂白雪孤
到處山川留逸唱風流還似大蘇無
作者千秋有代興使君高寄迥崚嶒羣山海内尊東岱
絶調人間在廣陵官閣但擕珠樹鶴宦情真似玉壺冰
蕪城日暮邊風急明遠歌成思不勝
逕和李侍郎憶洞庭之作
縹緲山川憶洞庭岳陽樓外水冥冥夢迴楚瑟千峯碧
望入湘帆九面青芳草舊遺公子珮清秋曾泛使臣星
郢歌一奏堪腸斷莫使江南逐客聽
作四絶句書箑致佛車
山左風流王佛車烏衣門第最清華今朝癡叔筵頭見
玉樹何曾屬謝家
燕山霜月白紛紛蕭寺鐘寒竟夕聞曾與元方同把臂
論交今日得陳羣
日日沉酣老步兵醉中高眺蜀岡晴竹林此日陪清讌
又見當時阮始平
清暑山堂日未曛新詩題罷重思君相尋官舍元無事
寫得羊欣白練裙
平山堂懷古
春盡平山長薜蘿虚堂寂寞少經過歐公一往空陳迹
羈客重来起浩歌京口晴雲江樹坼蜀岡春草墓田多
低回千載情何限斜日蕪城奈晩何
蜀岡眺望
平岡徙倚起悲風回首鄉關思不窮芳草多情春後長
碧雲無際暮天空蜀川地接江流外秦塞人来夕照中
莫更披榛尋往事烟蕪一帶是隋宮
弔迷樓故址
複道千門清夜遊隋皇曾此幸揚州翠華不返當年夢
碧蘚空生舊日樓欲認離宫垂柳盡似傷亡國芰荷秋
至今江上傳遺恨一曲楊花起暮愁
揚州逢玉行有贈
王程春草碧參差粉署含香入直時共說山郎無長物
懸知水部有新詩白門柳盡懷人遠朱雀桁開擁傳遲
自笑披裘江上客賞音千載得鍾期
作歌送孫無言歸黃山故居
軒皇採藥處聞在黃山中左挾容成子右把浮丘公一
朝丹成上天去千秋想像橋陵宫此山高與蒼穹逼至
今洞壑多幽特窈窕巃嵸三十峯峯峯皆作芙蓉色孫
郎本是好竒者家在黃山西嶺下問津曾訪武陵春扶
笻每到匡廬社觀濤江上偶乘槎忽憶山中桂樹花丹
梯翠壁不歸去玄猿白鶴空咨嗟送君歸棹清溪水清
溪千仞下見底臨風揮手一長往高臥清泉白石裡蘇
門先生薄世榮君今亦逃身後名抱琴他日来相訪聽
爾鸞吟鳳吹聲
贈龍師
遠道思君日西風落葉初曾從吳市客一寄武林書小
艇江潮急孤城夏雨疎相逢還問訊歸計定如何
輓房儀凡樞部興公尊先生也甲申之變以憂
憤而卒
米脂亂天綱咸秦實禍始豈無清流人紛紜受驕餌房
公抗竒節秉心終不貳白璧絶衆汙黃冠非我意揮手
謝所親從容遂其志生平軌聖賢成仁與取義攀髯既
有時沒齒乃無媿
龔勝不愛死范粲不苟生古来志節士歴久彌堅貞貂
蟬座上客徒羨朝槿榮淹忽隨腐草一死鴻毛輕皎皎
司馬節百世流芳聲祀公以爼豆易公以嘉名高風激
千古興彼頑懦情
讀貞靖先生遺事感賦贈興公
大澤狐鳴已自疑鼎湖龍去不勝悲氣為河嶽生偏壯
力謝刀圭死不辭在昔專城無一士至今獨行有孤兒
何人執簡徵遺事玉管銀毫好綴詞
賊渡河入秦郡邑皆不守三川士大夫多受汙者
惟房公潔身全節賊索公不得執興公於獄搒掠
備極身無完膚故五六聫及之己亥之冬原人祀
公以特祠私謚為貞靖先生
維揚送興公之白下
繁華猶說石頭城宫闕年年蔓草生江艇進時無暑氣
山陵到處有秋聲湖干弄笛人何在橋畔吹簫月正明
可惜揚州好風景芙蕖開日送君行
興公来仝出東郭訪豹人不遇見公子應門辭
令敏給因有此作
東郭招尋地高人此鑿坏浮榮看木槿清嘯答庭槐凡
鳥題詩去家禽對客来何妨同解帶長日得徘徊
再占一律送興公
秦川公子不思家進艇江天正暮霞相見又攀隋苑柳
此行還看北門花伍胥江口潮初長黃歇山頭日未斜
好向秋風登覽處一裁新句寄天涯
題龔賢山人畫寄吳方漣侍御
白下山人嗜竒癖濡毫寫就嵯峨碧萬壑千嵓尺幅中
因風一寄西臺客十載曾聽長樂鐘故山夢想玉芙蓉
功成他日拂衣去高臥蓮花若箇峯
題張翀畫花鳥册子
耕塢先生為余言張翀山水花鳥妙絶天下僑居
秦淮意致蕭遠居然晉人風味恨生不同時目中
不見此等人適梅岑以此册索題因系以二絶後
有覽者當不禁今昔之同情也
畫苑人傳粉本清宛然花鳥弄春晴黃筌一往張翀死
今古風流想像生
往事追尋歲月賖淮波東去月西斜春蕪閣上人何在
開遍秋来滿徑花
送豹人遊吳門
雨過清江採白蘋蘭橈目送入吳人為余遍訪棲遲者
恐有當年梅子真
飲吳爾世齋頭待月
山堂清閴足徘徊不厭巾車數往来已覺新涼生岸幘
更逢好月待啣杯懷人千里孤帆遠落葉三湘一雁哀
白露金風無限思客中懷抱為君開
送爾世遊廬山
送子匡山去西風五兩輕買峯歸計早觀瀑世緣清後
夜人千里高天雁一聲空齋秋夢遠相逐過湓城
棲靈寺第五泉
指點名泉處招提迹未湮亭空碑記在草翳井幹新潄
石明微尚臨風憶古人清泉如可薦更採澗中蘋
紅橋
草樹依微合烟波縹緲長紅橋一極目城郭半斜陽舟
渡蘋花水風薰藕葉香旗亭何處曲春怨繞垂楊
玉鈎斜
高柳平田噪暮鴉相傳此是玉鈎斜年年寒食多風雨
落盡棠梨幾樹花
瓜步夜泊送曹惟佐之濟南
渺渺清江去路分驪歌偏向客中聞情親不惜頻為醉
秋至那堪又别君殘夜寒生瓜步雨征帆目極濟南雲
瑶華倘許殷勤折一寄西風塞雁羣
揚州送唐祖命之汝南
秋到蕪城暑漸微林中盡日對清暉青雲自信千秋在
白首空傷萬事非汝水悠悠人獨往江天漠漠雁將飛
因君更發羈孤恨相送河梁淚滿衣
題蕭晨畫
草堂枕林水来往多清興終日少人行幽鳥啼山徑欲
訪山中人不辨山中路林氣日夕深吹作霏微霧
贈梁木天
高城古寺静不譁欲落未落白日斜使君乘暇一相訪
車騎不驚城上鴉桐隂數畆綠覆地坐譚向夕多高寄
十載空違箕潁心一行且作滄洲吏君今簿領困朱顔
憔悴王郎亦此間才人屈曲復何意天路迢遥詎可攀
瓜州阻風寄崔大
一夜石尤起空洲繫艇頻定知同舍客遠憶渡江人渚
静無飛鳥沙喧有釣綸離離京口樹烟火隔城闉
江行
楚城方薄暮北望思悠悠何事天涯客頻移江上舟蒲
帆風力駛蓮葉雨聲秋歸計滄洲晩閑心愧白鷗
大風渡江
亦畏風波惡征帆不可留晴翻江岸雪暝入蔣山秋世
事驚如浪人生轉若浮廣陵烟外路回首即并州
舟晩
逶迤一水長夜色滿疎樾時見遠林中殘霞翳新月
雲陽别訏士
别君無限意南北各經過風雨朝来集江城秋氣多驚
流魚大上廢驛水空波聚散長如此愁心滿曲阿
再寄崔大
蘭若古城下思君正掩關圍碁不知罷相對一僧閒
立秋日
小市丹徒鎮停舟問去程到江還幾里冒雨又孤征久
客吳音改多愁楚調生西風將木葉秋至若為聲
江干早秋懷孫豹人客吳下
已覺秋風至淮南葉漸飄心懸揚子渡人去伯通橋暝
色邀歸翼寒江落暮潮盈盈違一水空自摘蘭苕
江上寄訏士
鳴橈不覺晩遠樹汎寒流吳楚一相望烟波始欲愁潮
聲先報雨江氣早知秋憶子雲陽道歸帆夕未收
江干風雨憶墨樵南下
小艇隨風溯急湍忽驚驟雨薄林端遥生瓜步孤城暝
頓覺荷衣六月寒越燕知秋辭客去江花日暮向人殘
呂蒙城下蕭蕭壘念爾南行道路難
雨泊潤州城下懷貽上之淮隂
相思楚水闊相望正依依官舍終朝盡淮隂何日歸江
雲開復合秋雨息還飛應有安仁賦空憐心思違
再渡江
老作淮南客經時去復迴江禽相對浴水蓼背人開晩
棹歌相激秋濤響易哀重来還有約吹笛妙高臺
懷祖命
思君不可見落照廣陵城載酒何人過揮毫終日情竹
風殘暑退桐雨晩凉生易有窮途感秋来一葉聲
題閻修齡淮上草堂
故居汾水曲門對柳溪深正有西歸夢空勞北望心臨
淮三卜宅種樹幾成隂不及晨風翼翩翩返舊林
移家淮水上生計問漁舟舊國松楸暗高城木葉愁晉
山千里夢楚雨一堂秋久客經摇落行吟易白頭
贈孫象五
懸瓠城邊獨往時蕭然杖屨見風期客惟叔度招尋數
地近蘇門嘯傲宜勝日樽開還北海故鄉花發又南枝
新安江水明如鏡遲爾歸来理釣絲
雨後簡無言
僧舍無行跡纖絺掛薜蘿風迴天籟落棋罷暝中過雁
影南来早秋聲雨後多清吟良不厭餘興屬羊何
鑾江晩行
薄暮山村繋客心村烟一點遠相尋林中日落留餘照
樹裡人行帶夕隂楚塞同雲聞雁過江城連雨覺秋深
歸時已是瑤芳歇坐對西風思不禁
雄州道上口號
江雨新添幾尺潮靈岩山下碧迢迢却憐秋月如春水
柳綠波明冶浦橋
流水垂楊夾岸生龍池風景倍淒清秣陵關外山無數
翠髻青螺一帶明
過北譙舊里賦呈羽皇家叔
自離譙上宅南北各紛然吳楚一千里星霜三百年人
情懷水木吾土隔風烟時有江邊信心知大阮賢
吾叔曾持節朱轓出魏州賜金䟽傅老賭墅謝公遊山
接瑯琊勝階生玉樹秋樽前羣從在誰得繼風流
與天駟話舊
舊遊燕市每同車江上重逢五載餘共歎風塵淹滯久
年年花發子雲居
班荆好為故人留風雨譙城欲暮秋同籍弟兄多宿草
不堪重問薊門遊
古意
春絲織成絹製為素領巾皎若山上雪潔白無點塵是
妾親手作以奉君子身君心尚垂念道遠何由親持此
拂玉體如妾充下陳
貽上索豔詞入倚聲之選戲答
聽曲旗亭憶往年綵毫落處競鮮妍紅忩舊作空中語
白社新尋物外緣畫閣漫装雲母研清歌誤拂雪兒絃
前身君是王摩詰試共參求綺語禪
客居見桂有憶故園
紛披岩桂襲人裾空館高涼雨過餘忽憶故園秋色好
正當良夜月生初花開定念淮南客雁去曾無江上書
落盡天香君不見坐憐芳樹日蕭疎
贈呂夢軒
京洛同遊日分擕已十霜鳴琴看作吏畫省羨為郎勝
跡從濠濮名山對鳳凰此方頻水旱待發汲公倉
勝國興王地才郎擁傳時雲中帝子宅花外列仙祠秋
色分荆嶺春流繞芍陂河山誰共賞莊惠有心期
有憶
荼䕷花下解征驂花落花開思不堪顧我蕭郎耽作客
憶他秦女帶宜男紅衣空老芙蓉渚紫菊初勝玳瑁簮
安得凌風生羽翰相隨飛雁過江南
滁州道上作
孤城遥入望心識是南滁地接寒烟外人行夕照餘豆
花經雨落禾黍向風疎素食曾何補生涯愧荷鋤
登豐樂亭
空梁千載古苔生一讀殘碑想太平戰壘青山無處所
居人白首不知兵亭中遺記風猶好石上流泉水尚清
何事来遊今絶少茫茫秋草暗䖝鳴
懷家兄渭臣
早結佳兒百歲歡也應嬌女待乘鸞柳花作賦何時就
桃葉宜人即次看老去漸知婚嫁累貧来轉覺世途難
從兹雲外堪長往黃葉空山禮戒壇
寄家兄仲謀
幽蘭六月吐芳滋小婦當窗理雁絲雨過西樓涼乍覺
青青夏簟夢熊時
悲翁仲
金城兮湯湯昔之宫殿何欝皇縱橫南北數十里鄧林
之木森成行貂璫貴人供洒掃羽林三千周廬宿衞羅
四旁榮華富貴那可恃雲烟過眼須臾耳田父驅牛上
墓門猶說當年親見此此理由来君莫憂黃壚白壤皆
王侯然人魚斮漆絮南山有隙終見求風號雨嘯夜不
旦其中乃與狐狸遊寒烟蔓草復何有隧道悉已成田
疇石馬可羈羊可乳咄咄翁仲行及汝
暮雨
亂峯相向碧秋氣一何深片雨空中落殘陽遠在林溪
田餘白骨山驛近紅心客意方愁絶寒衣幾處砧
臨濠道中
馬首今何託龍橋此再過村烟依樹起野色捲簾多落
日有歸鳥寒林無静柯十年邱壑志心迹竟蹉跎
遊醉翁亭詩(有序)
由豐山之麓折入西北過龍泉寺經柏子潭行亂
山蘢葱中渡小石橋而西遂得醉翁亭亭側有老
梅歐公手植也前對釀泉水狹而清曲折行石子
中有致山上有二賢祠祀公及王元之旁二楹祀
東坡居士瞻仰其間流風斯在因低徊於亭下而
作此詩
山源不知處溪水清且深虛堂構其上醉翁時一尋政
簡人自理不廢登與臨此事已千載清風猶至今苔石
含秀色林巒生遠心留連日欲暮空翠沾人襟
古梅
幽崖氣清冷下有梅樹叢抱兹歲寒質獨秀萬木中孤
芳信高潔千歲猶青葱誰與植此者乃是歐陽公此樹
有時盡斯人竟何窮
龍泉寺(寺東舊設南冏卿署西為龍潭)
高林行欲盡古寺出斜曛秋草人無跡寒岩路不分樹
含卿署月龍帶講堂雲向夕鳴清磬山空到處聞
柏子潭
石篆分前代波光合遠嵐至今風雨色白日繞寒潭
清流關
幽崖窈然遠猿鳥絶躋攀神力何時鑿清流天際關千
盤凌絶頂百轉見寒山不少風塵客終年此往還
竹枝詞
一自蕭郎愛遠遊追思前事摠生愁簟紋恐是湘妃竹
纔着儂身淚便流
霜降日發南譙
旅食無端歲月賖西風白露變蒹葭即看岩際叢生桂
早發秋来兩度花落木聲多霜有信采蕭人遠思無涯
愁中却憶䢴江使計日今朝已到家
和祝京兆溪南八詠
祖祠喬木
祠外脩林帶列岡靈柯已是百年強清隂但覺移来遠
朱果還因薦後嘗閱世年深非社木濟川才大亦沙棠
行人歎息豐尋樹指點溪南舊草堂
梅溪草堂
梅溪一曲碧江潯水白沙明好結林小築正當溪盡處
幽花不改歲寒心琴樽晩潤分嵐氣洞壑風迴引谷音
此地棲遲堪自老披裘誰屑問遺金
南山翠屏
戸外千峯巧自遭捫蘿攀葛未知勞高情自合耽邱壑
爽氣真堪散欝陶絶頂清秋橫晩翠寒崖古木捲蒼濤
少文不少登臨趣臥看南山一枕高
東疇綠遶
野色平疇入望多披襟却受午風和為農計早安田里
避世心深畏網羅秋廩山中多晩食春畬雨後有微波
相邀隣父呼新釀薄暮柴門起醉歌
清溪涵月
誰向清溪泛羽觴高林片月下山塘好天涼夜四垂碧
白露蒼葭一水長勝地自然生遠興棹歌時復散波光
幽人獨往更何處空際惟聞杜若香
西隴藏雲
西隴嵳峩枕碧岑烟霞終日鎖層隂飄颻自結真人想
舒卷還同静者心家在翠微長覺潤行經蒼靄不知深
朝来欲訪山中客雲氣空濛何處尋
竹塢鳳鳴
空亭長晝足徘徊鮮碧猶從雨後栽寒玉數聲流水静
清隂千畆捲簾来林中客散山河遠吳下人過一徑開
今日臨風聽鸞韻置身如在鳳凰臺
山源春漲
聞道山源接隠居石梁春漲萬山餘洞門不閉桃花水
淵客曾傳薤葉書人過柳隂頻問渡舟移樹杪欲凌虚
銀鬐玉鱠懸空出不數西川丙穴魚
冒雨經六合
早向江航渡風吹水驛樓數行棠葉雨幾處稻田秋暮
色連山淨殘虹入樹流預知明日霽把酒蜀岡遊
積雨不知暮摇摇去住心山花無限色澗水有餘音牧
笛斜經隴炊烟半出林試看原上樹倦翮已相尋
秋雨
秋雨秋風著鬢絲十年一夢枉尋思美人名字多稱玉
才子風流半屬詩江水難消三歲字巫山恐是再生期
梅花嶺外重重路璧合珠還定幾時
夢遊
繁英委地倩誰收花月依稀夢裡遊私會幾曾窮五夜
佳期強半屬三秋輕盈態好偏宜病柔輭情多只善愁
莫道風流天賦與一生憔悴為風流
贈房興公
香吏曾同玉女居夜来邂逅定何如偷移暮雨重陽近
低問芳齡十五餘麝月微分開靨後鴉黃輕點畫眉初
粧成欲下朱樓去更照菱波過綺䟽
渡頭桃葉若為情觀裏璚花浪得名乍可便娟迴舞態
早從嬌小辨絃聲春雲入夢屏山遠秋帳生香小簟平
曉起臨窗窺玉鏡雙蛾猶覺可憐生
送孫象五之汝寧
汝南何處是此去路倭遲草滿袁閎室烟迷叔度祠江
雲愁北望鄉樹發南枝回首鴒原上天涯有夢思
九日鑾江舟次得家報感作
長安九日憶登臨王魏同為擊鉢吟(貽上子存)舉目山河頻
聚散故人蹤跡各升沉林霜初薄孤楓樹江雁難傳萬
里心蘭菊凋零無限恨可憐歸計尚侵尋
邱壑誰教置此中飛揚䟦扈為誰雄十年已自輸高密
一日還堪長薛公方外且扶紅袖老花前休遣綠樽空
明朝更向山頭看角觝魚龍舊土風
松桂堂全集卷十
