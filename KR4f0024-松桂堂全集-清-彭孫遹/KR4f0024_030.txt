松桂堂全集卷三十(丁丑)
吏部侍郎彭孫遹撰
九月四日出宿張家灣舟次憮然言懷寄都門
諸朋好
九月始蕭辰野色入綿邈遂與親故辭臨岐手重握歸
舟猶滯凝征塵苦氛濁秋原氣悽愴寒流水瀺灂西風
潞河上獨戍鳴哀角中宵感往事歲月驚頻數僶仰二
十年朝菌一晦朔栩栩不自知一夢蘧然覺田廬已蕪
没骨肉盡摧剥老至既衰罷器小難礱琢三銓况繁重
而代大匠斵毫髮亦何禆充位徒齪齪冥行今未止車
耳生重較言謝京輦遊請從稼圃學誓墓悔已遲所期
在貞確
野泊
秋氣一何深原野日蕭索河水既縈紆衝飈復回薄輕
舸遡急流十里九停泊坐使羇旅人慘慘心不樂何以
寫我憂吳吟間相作舟子何招招帆影疾揮霍因聲寄
同羣慎此風波惡
晩眺
空&KR2476;延晩色朔氣入秋天河轉輕帆卸林疎落照懸雄
屯千壤錯遠漕萬艘連北顧多形勝
神畿可卜年
夜泊大稍子口月始朢皎如白晝與士偉臣颺
百齡兒曉孫坐翫久之喟然興感
暁行小直沽暮宿大梢口秋深日易夕暝色在榆柳遲
之月始上清光射忩牖微雲吹泬寥澄碧無纖垢惟見
數寒星羅羅挂魚罶對此不成寐攬衣呼朋偶坐聽柝
聲殘荒村絶雞狗孤旅多艱辛安從謀斗酒夜氣愴我
神風霜龜我手歲宴懷百憂誰能不皓首
己酉夜宿静海用臣颺韻
岐路蒼茫客思盈西風愁聽逆河聲舟依古戍怱怱住
月上荒城慘慘明寒雁離羣棲更起夜魚回洑擲還驚
傷心最是今年甚深負妻孥媿此生
臨清牐贈趙僉事
山東七十泉挽之入西北合流達衛河九曲時一直上
下千餘里轉輸百萬石此牐如咽喉能使倉廩實宣洩
苟失宜毋乃病國脈國家設監司河渠有專責賢哉趙
僉事獨能舉其職夙興庀官政日晏不遑息興築必及
時疏濬在農隙㘭堂水不膠千檣爭頃刻王程不愆素
太倉富玉食商旅無費留遠人樂行役監司若碁峙為
員殆盈百安得盡如斯精勤能自力作詩貽史氏他年
志溝洫
岸青以南池納凉圖索題為賦二截
南池雨過晩凉新柳榭荷亭憺絶塵風月無常誰主是
天教傲吏作閒人
穨然岸幘納凉時人事蕭閒少諍辭他日流傳千載下
重添佳話在南池
泊頭
横參挂天寒月起人語喧豗鬭羣螘鳴鉦㴬矢千炬然
聲沸泊頭河下水鎡基不事事刀劒孰者弄兵非赤子
此地居然畿輔間北去京師猶尺咫乾坤清泰日月近
沐浴教化興廉耻蠲租未已又發廩仁聲在在盈人耳
何為輕身扞法網誰使汝曹坐至此可憐水澇太頻仍
三載阻饑痛入髓畢生空自力田疇終歲那能厭糠粃
常平倉粟十萬餘鼠雀無端飽欲死
和臣颺南陽湖道中
漠漠平田灔灔湖霜天了與暮秋殊微茫野色生寒燒
明滅波光起宿鳬秦碣于今無片石泗亭千載想雄圖
斜陽古渡重憑弔寥落西風對酒徒
冬夜舟中寫懷寄王阮亭司農
旅泊有孤心嚴節多慘顔重以昆弟好因之别離間結
交四十載道義踰丘山同為京洛遊一日數往還連牆
僦舍館均茵綴清班如何遽分手顧我殊衰殘此生幾
相見為期當已慳懷中有書札所苦道路艱願君益安
健玉體輕珊珊願君恢令德席譽流人寰藹藹君俊流
霄漢相躋攀縞紵豈不貴無棄蒯與菅
昨夕竟夜不寐五更末始略合眼忽夢南還已
到家纔入門即見朱夫人已坐重慶樓下西房
中見余至起而相迎笑謂余曰君來何暮我灑
掃庭宇待君久矣余因同坐相與絮語語多不
可記但覺朱夫人笑言如平日而已覺後枕上
忽忽不樂口占一絶
舟中日日數歸程晨夕相偎恍若生何事到家偏先我
芳魂應是御風行
崔鎮
新河三百有餘里千帆飛渡如輕鳬連年被水水氾濫
深不可涉淺或淤荷畚舉鍤有徵集歲晩猶未休役車
瀕河之地廣且袤曩者歷歷多村墟荒烟衰草一何有
平疇萬頃皆棲苴數間茅屋斜厠水絶少行蹤惟鼪鼯
戍旗一片自搖颺夕陽黯淡風蕭疎寒空入暝四野迥
霜氣憯慄生肌膚俄然草際有偶語已斷還續聲糢糊
何人篝火明忽滅觱栗高下吹烏烏夜深稇載入林去
明朝依舊充河夫
和臣颺漂母祠二絶句
千載猶聞漂母風戛羹偏在一門中家庭不識真天子
邂逅能知命世雄
澼絖終朝本食貧獨憐國士不謀身少年已自官中尉
却把千金報故人(一飯酧千金本不為薄但以跨下少年拜官都尉事兩相推較則未足云)
(重報詩意全欲揚母非以抑韓)
依前韻題韓侯釣臺
荒臺佇立想遺風百感茫茫夕照中彭仲自漁侯自釣
可憐魚服困英雄(彭越字仲少漁於大澤出漢書)
王孫當日苦長貧落拓生涯骯髒身莫謂釣徒還賤士
早應羞伍鼓刀人
清河口
清河一口受黃河濁浪滔滔來灌注勸君從此入中河
莫向黃河乘險去龍門水勢高建瓴南來直到歸墟處
嗟哉河伯何不仁驅遣風濤騁狂怒千金隄决萬斛傾
五石誰能容大瓠過客逡巡孰敢前地不輟險人所惡
河臣當此誠大難國計寧堪容一誤十年前此鑿中河
縻耗金錢不知數河成一葦亦可杭巨艦輕軺走如騖
行人安穏布帆健棹歌不唱公無渡朝集充庭貢篚陳
轉輸百萬東南賦此時功有過不無噂沓紛紜多口語
中河之役百世利藉藉流聲在行路功不可沒過可原
巖廊論議須平恕
桑園和臣颺
散愁聊野眺信步不成遊漠漠千帆影荒荒九月秋宦
情吹劒首客况淅矛頭落日長安遠前途是德州
魚頭集
朔隂薄暮霜風吼客子單舸繫枯柳寒村懬懬數人家
何處青帘能貰酒漁軺千箇泝復沿載有魚蝦如積阜
大魚撥剌甫上义小魚噞喁已盈笱細微水族不計錢
狼藉寧論斤與斗以魚為食古所志吳客見之先哆口
娶妻那敢必齊姜河鯉河魴靡不有祗今令甲重農桑
處處耰耡相比耦此非王土獨不然但多湖汊無田畆
共喜腴鰭賤土苴却令粒米勝瓊玖天時或僣地利湮
誰與長吏還知否請看河畔捕魚人盡是耕夫與耦婦
雨中過揚州
不踏平山路乘潮夜入吳故人無一在那忍問黃壚
即事
遣童奴往惠山買新酒酌奠朱淑人淑人生
平不能多飲而酷愛錫酒以其甘美也今過
此適山家春酒初熟追念死者不勝酸痛
撫棺一酹不勝悲酒冽泉甘此一巵君定有知能憶否
少年情事拔釵時
望亭
此去鄉園近重來二十年憑欄休送目腸斷望亭前
己卯九日登秦駐山
強把茱囊理宿疴筍輿重此問巖阿舊題漫沒荒祠在
陳迹銷沉腐草多山逕霜清聞落葉海天秋迥見纖蘿
一生幾量中郎屐更不登臨柰老何
松桂堂全集卷三十
