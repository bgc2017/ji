松桂堂全集卷五(丁酉戊戌)
吏部侍郎彭孫遹撰
江行雜咏
出門成遠客況復渡江來霧堞知何處風檣去不回人
聲空谷應夕照半山開渺渺滄波上鄉心日幾迴
輕舸依沙岸江城小徑通亂山生杳靄一水浸虛空鳥
影横天半漁燈出霧中年來倦行役從此逐飄蓬
客向天涯去相逢盡水萍江湖來信宿蹤跡見漂零沙
路晴猶濕春山晩更青東風吹未息日暮且揚舲
倚棹堪遐矚春光幾處明杉隂茅店合澗水石橋平鳥
向天邊墮人從樹杪行栖遲應自好何日遂幽情
山縣經過處春深景物妍茶香榖雨月水漲麥秋天蠶
妾迎朝旭漁人破暝煙閑居并逆旅幽興更誰偏
孤舟臨水國去去道何長到處逢春色令人憶故鄉山
花浮淺瀨石竹吐新篁却羡村居叟㩦笻下夕陽
一入桐江路荒凉未可看依山還作邑僻境似無官水
石灘聲咽風煙鳥道殘客來空徙倚盡日暮鴉寒
落日行相逐滄洲興不忘鄉關雲外斷歲月客中長夕
蔭生烏桕林香遍野棠更聞漁唱起百感入蒼茫
江山不可識空憶舊遊時去日一何速來程轉自遲墟
烟桑柘冷野戍鼓鼙悲又見他鄉柳風吹幾萬絲
行經七里瀨過盡萬重山石溜生微浪沙痕瀉淺灣人
耕青燒裏雲出翠微間此地披裘客浮名羡爾閒
七里灘
山迴水亦窮行止疑無處遥見估人帆轉入山中去
又
曉望鬱蒼蒼蒙茸樵徑合風吹伐木聲千山響相荅
又
落日滿山崖春草無行迹彷彿見行人旋向草中出
晩泊胥口
叠嶂層巒一線通濁醪取醉倚孤篷夜深忽見山頭月
飛入空山㶑灧中
題堵芬木所畫竹閣懷先卷
小范當年攬轡遊西山亭榭敞深幽清風仍自標篔谷
遺記今猶在竹樓江水斜縈千嶂碧人烟寒逼兩峰秋
詞人懷古情何限盡向丹青障裡留
望烏龍山
北望嵯峨色中峰倚碧空夏雲相吐納長在有無中
題柴氏園亭四首
翳然林木草堂幽北郭烟霞一望收竹裡看山延爽氣
花間疏沼納春流江湖自傲青樽色泉石曾陪綠野游
見說謝公賓從在幾人洒淚向西州
三逕依然對麗譙詞人曾此駐遊鑣春池泛羽通金谷
晴郭看雲度午橋入座薰風梳竹篠捲簾梅雨坼芭蕉
畫廊朱戶經過少碧蘚青蘿鎻寂寥
草閣嵯峨睥睨前倚闌長眺敞雲烟山堂細籟敲寒玉
石澗驚濤響夜泉萬壑迥含風雨氣孤城長見夕陽懸
鄰家日暮新篘熟吏部風流意惘然
往事侵尋歲月深舊栽梧竹未成林莓苔上壁生虛綠
鼯鼠空堂趁晩隂高樹槎枒饑鳥下濕茸蕭䬃夜蟲吟
凄凉幾墮游人淚銷歇還知造物心
泛浙江
沙融水轉待維舟誰識長卿本倦游地險横飈排巨壑
天清片月墮中流迴帆客至皆吳榜隔岸燈明是越州
非為搴芳來遠道白蘋青杜滿汀洲
雨中望嚴陵釣臺
雨鎻荒祠黯不開殘碑盡日掩莓苔春茸迥出山椒路
石壁高懸樹杪臺江上幾人垂釣老天涯若個問津來
煙波不少登臨興對此應慙作賦才
春盡日登北山玉皇閣
空山紆曲叩巖扉傑閣岧嶤俯翠微獨鳥風前横晩色
亂帆江上帶斜暉自傷信美非吾土誰道登臨可當歸
旅食不堪春又盡鄉關愁見白雲飛
午日同裘古苞小飲
南峯雨過殷輕雷逆旅招尋潑午醅客裡佳辰驚屢換
愁中勝友喜頻來天圍江草無邊碧花發山榴幾度開
試上高樓同極目鄉心應逐浙潮迴
睦州送裘古苞歸武林
城南官道口送子上河梁去路邀秋色歸帆背夕陽湖
蓴船尾滑仙桂嶺頭香惜别從來意銷魂况異鄉
睦州别俞再李贈歌
人生重意氣豈必在生平所以傾盖間能結千古情我
時正倦游天涯嗟落魄誰言縣令解候門浪說王孫能
召客曾見春條冉冉紅坐看秋露盈盈白羈愁摇落不
可當賴有俞生相慰籍俞生乎俞生十千酤我時自傾
彈筝撥阮令我醉酒闌往往東方明有時染翰娛花下
亦或論詩語清夜誰能邂逅不相思西風夢繞秦谿舍
歸來歸來歸去來素衣漂泊生塵埃丈夫胡不策高足
長驅直上黃金臺歸來歸來歸去來歸去南山曲送别
北山隈南山北山杳相望臨岐使我肝腸摧明朝獨發
清溪棹不見俞生首屢回
湖上送侯石膚之白門省覲
故人分首向天涯落日寒原去路賖三徑未荒陶令菊
十年猶種故侯瓜秣陵雲鎻思親夢湖上風吹送客槎
尊酒共看離别色他時好為折蔬麻
北高峯登眺
振衣獨上北峯頭俯瞰清江曲折流鄉國路遥來騁望
山川氣肅坐生秋千巖晝敞烟霞色絶壑晴含風雨愁
翻為勝遊增感慨不知何地可銷憂
送楊自西赴任高要
高堂行酒縈絃擘素月流波照離席此時送客不勝愁
蒼梧青海天外州莫愁更酌思疇昔芳芹春暖丹桂秋
清塵逸躅曾追步愧我悠悠何足數如君高視上京時
更誰能奏甘泉賦君才蔚起堪時棟百里焉能羈鸞鳳
暫摩秋翮厲青雲揮手天涯自此分近傳嶺表銷狼燧
生翠明珠迢遞至樓船猶駐五羊城桂蠧争馳萬里器
遥知仙令此褰帷蜃雨嵐烟次第披嶺路行來飛雁絶
山城到日早梅吹幕中點筆歌鸚鵡縣裡栽花種荔枝
去去南中幾度春臨岐尊酒一沾巾桄榔亭上重相念
應有新詩寄遠人
秋日同幼日仲扶宿湖上精舍
空館開樽起壯顔故人喜見此追攀夜深枕上千尋雨
秋滿湖中萬叠山夢繞青溪何處老愁耽白髮幾時閒
行休漸識吾生事幽若芳蘋恣往還
秋日同方節漢蜚自西出遊海上因送自西南
行
大地東來勢若浮憑高千里見安流斜陽忽敞中天色
積雨初生萬壑秋潮上赭山連夕靄漲添殷水沒芳洲
西風蘋芷堪盈把欲採能無遠客愁
南湖觀漲
水滿寒塘似不流亂帆乘漲晩來收斷溪不辨孤村路
遠樹高懸細雨舟催渡客歸紅葉暮釣魚人老白蘋秋
西風處處煙波闊摇落空生萬里愁
晩泊長水遇風掛帆東下
湖上乘舟傍晩行翏翏吹籟向山城三年逐客斜陽外
八月横塘野水平津樹飛迎欹岸走天風奔勒怒濤鳴
故園蒲柳驚西候岐路誰堪此日情
郡中訪旭曙不遇因乘晩東還作此却寄
郡國滄茫一水分停橈薄暮悵離羣林端日夕低於樹
天外山青淺似雲四座秋光浮黯淡臨流帆影落紛紜
剡溪亦有扁舟客興盡還應不見君
酒後吟
深酌亦何意醉來與世同風塵草堂外心事酒桮中夜
色星河迥秋聲木葉空獨醒從所好終不怨飄蓬
錢塘懷古
岧嶤舊峙鳳皇城衰草茫茫九軌平陵樹參差開夕照
江流慘澹入邊聲渚蓮粉墜秋何處嶺桂香殘月自明
豈謂河山異今昔將無憑吊有深情
湖上逢吳巨年有贈
蒿萊長掩故園扉白首飄零意不違倚檻秋隂開巨壑
垂簾山色下斜暉風塵未老雙蓬髩意氣徒高一布衣
我自草堂叢桂發應憐逋客未成歸
題巨年明月樓
傑閣嶒峨碧水隈長留片月與徘徊白蘋湖上雙魚度
落木風前一雁來色敞中天平野盡秋横萬里暮雲開
誰知暇日銷憂處仍有抽毫作賦才
題月潭上人山房
愛爾經行室蕭然出翠微萬山秋色盡薄暮白雲歸泉
脈疏頻雨爐烟漾晩暉寥寥十年事坐對此忘機
賦得去雁遠衝雲夢雪
楚天朔氣散霏微縹緲孤鴻萬里飛夜宿瀟湘猶見影
寒禁南浦欲沾衣書來故苑愁雲斷木落空江皓首歸
為問流哀更何處天涯逐客去應稀
歲暮雜感
為惜流波歲月頻歸來湖海倦遊人寒梅釀就連朝雨
曉雪融成滿院春挾策才疎空自老逢年計拙敢嫌貧
銜杯四顧蒼凉色悔不朱門早致身
曉起空庭集雜英晩看寒雀下柴荆祇因身賤交知薄
轉覺家貧節序輕黯淡年華愁裡盡淺深春色雨餘成
不才近欲安時命不是疎狂傲物情
朔氣横空歲漸闌燔枯相對漫成歡陽和不上綈袍色
旭日難迴黍谷寒白雪孤高堪自賞朱絃清汜好誰彈
滄江萬里風波闊世路巉巗自古難
疎性真成與世違青袍寒色散晴暉信風欲向梅邊轉
春色遥從柳外歸自分貧家安晩食不因卒歲怨無衣
神絃幾處紛繁會徑滿蒿萊自掩扉
春日同琯朗修遠元景過楚公精舍觀梅
新開精舍近墻東春繞南枝一徑中世外冰心孤自賞
人間艷色看來空幽香晩逗廉纖雨疎影寒摇澹蕩風
為爾悠然成獨往還將新句叩高公
清明後一日舟中作
芳辰冉冉過清明又向横塘倚棹行古陌三眠初變柳
深林百囀乍聞鶯雲山自逐孤帆轉霧樹遥連一水平
春思蒼茫消未得可因桃李路傍情
舟行雜詠
春色横塘滿㳂洄一棹遲碧蕪薰麗日紅蕊颭游絲渌
水波微起光風柳遍吹傷心何處極南浦送君時
東昌道中贈李萊馭
與爾同吳榜知予發越吟故鄉渺無際逐客意何深岸
草餘春色檣雲閣晝隂聊城經過處應識魯連心
五日南陽
撰辰當此日選勝各登臺獨是天涯客偏從日下來蜀
湖春水滿鳬嶺暮帆開不盡天涯意蒼茫對舉杯
舟過錫山
山水有實理豈必高且深曠遊貴神遇不在登且臨兹
山信幽麗遐矚良可尋川原蕩清暉水木媚夕隂沙虫
喧草際蕭條滌衆音吾生亦何擾歸思方難任無復棲
遲興徒懷向往心
贈普恩寺隠山上人
普恩寺在皇城西先侍御嘗休沭扵此隠山
及事頗有惠勤風焉酉冬再入都門重過此
寺因有贈詩
萍合天涯意己傾故人海内有逢迎十年身計傷飄泊
三世交情見死生雁去西山殘雪盡客來易水暮雲平
關河遼落風塵阻愧爾班荆道左情
憶昔乘驄過上方題詩應遍贊公房當年蓮社仍無恙
别業柴桑己盡荒宿草凄迷傷往事征衫寥落滯他鄉
重來不盡低徊意古樹寒花舊講堂
戊戌下第南歸阻兵途經七十餘日始抵家因
賦呈毛明府
鳳城春色轉御苑衆芳滋于役來千里何緣借一枝貧
窮元有命陶鑄本無私放棄由明主蹉跎愧盛時不才
違世用久客益相思日暮擔簦去城隂策馬疲林花方
似錦津柳已如絲吳榜催人發燕雲入望移上書行巳
矣去國更凄其易水聲仍咽聊城迹尚遺經過懷夙昔
迴薄見&KR0706;﨑擊汰三齊境驚心六月師途窮天地隘身
賤戍徒欺道阻川原積河流日夜悲亦知為客苦翻欲
到家遲入徑松隂合開軒竹粉披綠繁抽砌菊紅悴折
園葵節物渾非昨容顔強對誰慰愁憐媍子失意恧交
知但訊歸何晩為言數有竒以茲情欵欵幾致涕垂垂
明府今民望龍門世羽儀奬賢同范寗惠好獨鍾期疎
傲常情恕寒暄豈衆隨紛吾遭擯落長此任流離蹤跡
人争訕生涯我亦疑計迂家食薄才拙老農宜厚遇誠
非分孤悰轉自危漂摇長若此何以答恩私
麋鹿
空谷無人跡君看麋鹿遊自耽邱壑趣一任網羅求擇
食野苹潔卜居林草幽蘇臺回首處往事悵悠悠
登吳山
霜空木葉遍林臯紆磴攀躋豈憚勞絶頂一登吳地小
寒潮初落越山高雲迷古堞天將暮風趁歸鴉晩自號白
馬怒濤當日事荒祠無主閉蓬蒿
暮秋寓湖上言懷
頻年旅食欲何依鄉國登臨兩地違空館坐飛秋後葉
清霜催授客中衣風摇極浦漁燈亂雨積南山樹影微
己是倦遊嗟歲晩可能歸卧掩荆扉
七夕同湄棫幼日嶽一仲扶翫月
把酒問我友今夕知何夕明星漸隠月漸低此夕悠悠
成往昔往昔風流憶惘然且當良夜共留連試看天邊
牛與女須臾行樂别經年陽烏未墜金波吐庭樹蕭條
凝白露人生懽會不可常未必朝朝與暮暮暮河曳練
明還滅坐使兩情中斷絶可憐相見不相親豈獨悲傷
在離别别有清虛殿裏人廣寒寂寞誰與隣玉杵霜濃
搗靈藥桂花露重濕孤輪孤輪碾破河澄澈纖若蛾眉
珪比潔空教萬里羡光輝忍使三秋怨殘缺我欲乘風
凌太陰碧天無影漢水深競傳織女年年事誰識姮娥
夜夜心
松桂堂全集卷五
