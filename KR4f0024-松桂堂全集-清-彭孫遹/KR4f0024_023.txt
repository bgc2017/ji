松桂堂全集卷二十三(癸亥)
吏部侍郎彭孫遹撰
元日和曉岳
萬方偃革賀昇平喜見垂衣雅化成瑞節頒來皆樂國
帝車運處是神京玉衡不動三階正仙樂新諧九奏清
此日獸樽陳法醖何人揚觶得先傾
仙琯吹來散曉寒即今青鳥紀春官天家首重三元禮
聖壽還聯萬國歡委佩坐霑香篆濕直廬歸聽漏聲殘
與君幸托同朝雅歲歲風光得共看
正月三日曉過德勝門車中作
城上春雲入望遥麗譙隠隠近仙杓四衢塵净雕輪軟
九陌沙融玉勒驕
帝里偏饒新景色土風猶記小年朝竹帘梅墅停車處
坐對滄溟看落潮
立春前一日過慈仁寺小憩
曉聞天外落驚飈朔氣横空轉自驕但覺嚴寒過昨日
不知殘臘盡今朝衣沾宿霧晴猶濕屐印春泥凍未消
最喜城西佳憩在清隂不改舊松寮
立春日
強把枯毫就墨池清冰戛戛未流澌寒猶如此拖鉤後
熱不因人擁褐時無雪每憂東作近有書偏恨北來遲
濁醪頼爾深相勸妙理惟應逹者知
人日偕魏蒼石郝颺嘉讌郝中美進士宅和蒼
石韻
韋杜城南曲風光接近郊高衢攢棨戟别墅起林㘭佳
樹深相亞寒波静不淆招尋還命侣坐久更移庖杯引
三重酎樽容五石匏華鐙施粉繪雅樂屏哇咬楚橘留
霜實湘筠斸露梢比來因偃革諸路競歌鐃方物爭輸
送珍邊有漬炰賜酺蒙
聖澤飣座得仙肴是夕人為日當春草漸苞繒雲拖匹
練弦月上雙弰窈窕山皆玉虚明室是鮫禮捐㤀主客
興洽雜吟嘲公子森瑤幹嘉賓屹鳳巢柔縑披雪繭健
筆截青蛟賦就無加綴詩成許借抄口哦飛玉屑手把
藉瓊茅分直今彤闥驚才舊紫胞調孤猶郢奏簮盍已
羲爻李孔仍師友雷陳本漆膠願同車與笠耻作斗將
筲席為談經設門因問字敲莫令嵇叔夜千載詡神交
和石樓人日同悔庵鳳崗集訒菴寓齋即事
佳句流傳徧玉堂幽尋真似白雲莊詞臣澣沐多時暇
酒客招要特地忙剪勝競修天上節撫時空感髩中霜
為君把諷當清夜自撥寒缸鳳脛長
和石樓立春後一日集愚山侍讀齋
且搘高枕夢槐安誰與論心晤歲寒不遇公榮休共飲
若逢仁祖為加餐君多雅抱情相似我見新詩和却難
好把狂言藏弆在悠悠俗眼莫教看
送張晴峰視學浙中
題柱頻年望不輕乘軺此日獨南行逡巡自謝清卿秩
恬澹偏留拙宦名峰色兩高寒峭蒨波光十里翠縈盈
蘇公舊詠今寥落好去湖山作主盟
二月韶光即次深流連風物助高吟手披芳草芊綿色
坐對春山窈窕隂留處但餐三折水去來惟挈一囊琴
亦知不久趨朝右無柰臨岐送遠心
十二日㐲枕聞戶外詬租聲甚厲時予將移寓
矣
獻歲於今又浹旬羇愁猶是苦嚬呻清晨卧犬能譍客
白晝飢鼯不避人五石空傳能療疾一枝何地可棲身
王陽那得黃金術檢點衣囊自咲貧
送徐果亭先生歸崑山
自解朝簮著縠巾玉山深處卧閒身宦情淡似三江水
歸興濃於二月春少日心期同白首頻年筆札奉清塵
朝來怯見紅蘭露縱不銷魂亦愴神
送周星公使安南
交州風土古來傳萬里炎荒近濮沿自有越人輸白雉
無勞漢使置朱鳶畫圅授節看誰捧華省多才讓汝賢
從此相思須極目雙星遙在日南邊
芳草王孫萬里長津亭行色柳初黃即看翠羽來荒徼
漫說龍編是瘴鄉海月孤明珠母現山田再熟稻花香
使臣本自清郎出不羨當年寶劒装
送孫予立使安南
萬里天南道路長由來比景是炎鄉車書已自圖王會
郡縣何須隸職方鮫革歲登天府貢雀符春遣使臣裝
星軺此去無淹久歸日還歌四牡章
再送星公
曾聞交趾郡南與象林連劗髮仍吳俗乘潮種雒田日
中惟踐景歲晩詎知年昔畏飛鳶墮今看捧雉前璽書
將國命瑞節授時賢候吏迎朱轂騶人抗綵旃壯遊能
不羨别思苦相牽况是同門友那堪祖道筵春寒悽雨
露地迥眇山川霧竹恒多暑雲波或際天所期慎行役
四牡早來旋
渭清以二萊玉見貽却謝
東萊洞壑接青旻石髓泓然不受塵小斵空蒼寒霧窟
平移峭蒨碧山春祇應比玉思君子可有兼金報美人
自把朱絲雙繫罷未容被褐笑吾貧
送李闕菴之任粤西
芙蓉闕下退朝時冠佩從容鎮自隨乍可分來蘭有臭
那堪折去柳如絲越山秋雁回峰遠灕水春波下嶺遲
千里相思怊悵極何由一摘桂林枝
三月三日
䀜䀜佳期次第催風光濃似潑新醅競看水際紉蘭去
無復橋邊曝藥來爐篆暗消清晝永瓶花輕冒曉寒開
端憂盡日憐春晩舊壘漂搖燕未廻
春盡日院中曉直
鈴索聲中曉漏催玉堂深處鄉晨來攤書永晝長無事
騎馬終朝獨自廻日轉槐隂當午直風吹花蕾殿春開
階前紅藥依然好只少驚人謝朓才
春晩書懷次石樓韻
老更疎狂與世違一㕓終日掩雙扉香埋小逕花初謝
塵委空梁燕未歸殘夢廻時皆往迹危欄倚罷又斜暉
故山風物勞相憶桑柘隂濃筍蕨肥
搶榆只合置身卑為鸒為蜩我自知素槧相依聊意適
朱門欲往已神疲食移祇笑吳朝請牛責真慚陸浚儀
坐惜流光不相待暮雲斜日四天垂
早朝即事
皎皎長河夜色盈綠槐影裏有秋聲新涼一點清人骨
知在蓬山頂上行
題倚江畫
火城初散曙光催早向鸞坡視草回一道蓮燈歸院去
吏人驚是
乘輿來
載筆朝朝侍玉鋪承恩最與外人殊若為喚起閻中令
重寫春池暁泛圖
寄雲客兄吳下即用來韻
舊吳東出是䱐門千里相思有懿昆曾附雲霄上閶闔
共題名字在慈恩懸車深巷名逾重編牒精廬道益尊
何日披襟坐寥廓一泓秋水滌塵根
送閻梓勤入晉
好向龍門去問津逢迎到處拂清塵始知縫掖從來貴
遠勝當時食雁人
柬武承
草堂永日有琴尊隠几蕭然坐晏温林樾清微帶㕓郭
墟烟明滅見山村寒花亞石斜開徑秋水通池曲抱門
卜宅便須相就住一檠燈火共晨昏
壽杜母朱太夫人兼呈肇余少宰先生
挽鹿當年事清風式里門人問通德重林下素心存葱蒨貽
晨佩蘭芳獻夕飱菜惟先婉娩衣必問寒温五采聞容臭三
繅見手盆朱絃偕自好彤管具堪論孝水寧無本神芝定
有根生材皆杞梓産玉盡瑶琨孕氣鍾元宰含和美至坤時
流歸吐納天序待銓掄萊服承家慶菱牋表國恩七襄巾笥
麗八座起居尊芍藥分中饌葡萄出上罇仙珈棲紫鳳夏篆
集文鷷良月開觴讌冬曦入曣㬈陽回初應律雪小未留痕織席
重重暖瓊烟細細歕春先試梅萼歲閏長桐孫祝嘏情彌永
行籌數可捫理徵仁者夀俗化薄夫敦綸閣迴
宸顧喉唇筦
帝閽潘輿徐眷戀韋幔失趨奔陟屺抽新咏循陔想舊
村白雲長睇望阿母在西崑
送方渭仁典試蜀中
聞道岷嶓接紫冥西來銅竹幾人經人間盡怯卭崍坂
天上應無益部星通幰秋凌秦棧碧鎻廳寒擁蜀山青
採風恰在投戈後重與留題劒閣銘
送吳萬懷舍人假歸
何事南歸不可留抽簮南去鳳池頭頻年寓省吟秋興
此日還家羨晝遊坐對山中叢桂樹行移湖上木蘭舟
憑將出處輕相較絶勝元規有一邱
讀顓士悼亡詩有賦
不平心事類彈棋苦恨邯鄲帶下醫往事三年猶歷歷
檀奴又詠悼亡詩
織縑織素互爭妍手爪相如絶可憐一駕玉箱天上去
明河相望自年年
來是神光去是雲香奩書字想餘熏詩成别自多哀豔
無復留題贈月君
送黃蕺山還舊吳
秋來風物正清嘉吳客思蓴乍到家十畝漸荒餘鼠壤
一㕓初築占鷗沙寒山影裏吟楓葉柔櫓聲中卧荻花
可憶京華朋好在一枝重為折疏麻
送展成南還即用後歸興韻六首
滄浪亭上主人歸僮僕懽迎共解扉舉世誰能全晩節
辭榮今得遂初衣江鄉秋淨蓴鱸美村舍霜清稻蟹肥
喜及故山風物好鸞觴鶴斝莫停飛
供張東都送客歸雲山從此悵多違定持靈藥貽弘景
别剪柔縑寫敬微桂樹叢叢花未晩蘆漪渺渺露初晞
何當小築䱐門側荷蓧相隨得所依
比年同舍客如歸廨宇東頭訪陸機徙宅已愁清覿減
還山轉覺素心稀披裘有意尋嚴瀨釣玉何心笑渭磯
俗眼悠悠渾未識晝遊只羨錦為衣
寒山深處憺忘歸樵徑蒼茫夕照微稍與堯峰蹤跡近
(鈍翁)未應彭澤往還稀(雲客)吳楓初隕千林葉胥竹新添一
尺圍心境此時清獨絶元規塵汙一時揮
蒲車徵入賜金歸出處從容兩不違宦興從教長落落
離情那不重依依槁梧影裏支楸枕獨樹溪邊偃竹扉
誰識山中棲遯者詞臣曾此侍仙闈
送君三宿别君歸雲散風流事事非每遇論文思柳𧦬
若逢譚理憶張譏同遊輦上心知少一笑人間肉食肥
回首五年前事在對床燈火尚依稀
題方南先生小像
風漪空捲碧琅玕八月長安暑未殘想到廬山幽絶處
石梁秋瀑濺人寒
邱壑偏餘物外情衣冠不著廢將迎偶來林下聞清籟
不似人間比竹聲
移居
狹室如囷小全家寄泊時纔堪容枕簟稍為葺茅茨有
樹知秋早無樓得月遲羈禽棲又起竟夕遶南枝
壽高陽夫子
兩朝光輔太平年
主聖臣賢豈偶然謨誥文章堪並駕旂常事業更誰先
身兼師保成
君德手整乾坤翊化權漫說功高能補袞曾將五色補
媧天
早持玉鉉奠金甌廿六年來德業優念切安盂知後樂
功成偃羽見前籌神崧毓瑞申初降仙琯調元甲未週
再享昇平三十載此時方作赤松遊
德星聚處泰階平三壽朋中五福全擇菜風高鴻案上
握蘭人並鯉庭前日因介景頻添線月為懸弧未下弦
綠綟青綦元髩髮鄴侯家世本神仙
玉琯陽回萬象融還看壽域八方同公卿半在諸生列
寰海全歸再造功竊玷門牆惟小草難酧深厚是高穹
從今歲上升恒頌長在雲天覆露中
奉和杜少宰先生九日宴勝力宅和吳曉岳舍
人韻之作
敢希嵇阮舍明公麈尾吟牋到處同弭蓋恰當休沐日
含毫長詠太平風清樽欲瀉流雲液黃菊初開浥露叢
共把茱萸遲朱季直廬遠在日華東(時錫鬯以寓直不至)
早秋集石林齋次渭清韻
秋陰弄餘照嫋嫋向人遲微雨生林樾清暉泛酒巵夜
闌殘月上燈暝一花垂邂逅今何夕軒車得暫隨
幽尋無宿約散局有閒身寂寞猶冰子浮湛作槧人疎
花留暝薄深樹得凉新倍覺凄清甚新詩與辟塵
佛手柑
依然仙掌露華含珍果離離自嶺南肉食多將清苦訝
不知道味本來甘
橄欖
兩頭青出玉纖纖一析朝酲意自忺苦口何如甘滑好
輸他風味太清嚴
寄退庵兄
心怯繁憂祇自焚怕提舊事感離羣七年不踏斜街路
才到斜街便憶君
申陽人去太匆匆灑淚緘書寫未終可惜俱當衰老日
終年只在别離中
汝水悠悠入信陽汝南風土頗清良寓公未是羈孤客
何必潼川是故鄉
松桂堂全集卷二十三
