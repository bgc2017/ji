松桂堂全集卷六(己亥庚子)
吏部侍郎彭孫遹撰
夏日過孫大山梅溪精舍題壁
灌木蕭森敞夕隂禪關下枕碧溪深徵君廬阜新歸社
高士蘇門獨鼓琴疎磬晩通風竹響清蜩晨抱露桐吟
頻年湖海嗟行役何處相期出世心
九日限重陽登高四韵同顧菴子存貽上賦
日暮望鄉國山深雲萬重宫鴉横霽色陵樹淨霜容心
逐南中雁書來海上𤇺倦游空向夕吟斷鳳城鐘
共有招㩦興驅車向夕陽白衣何處酒青女九秋霜作
客驚蕭候逢人盡異鄉落英如可採我意在三湘
地迥猶千里臺高試一登客吟深越舄鄉字減吳綾鵰
急清燕塞鴻歸度灞陵故山相望處目盡白雲層
秋氣何寥闊蒼然四望高深杯驅折絮險韵鬭題餻林
柿風鳴葉汀蘆雪點濤羈懷坐摇落應逐酒人豪
走馬斜街見菊花
黯淡秋隂白日斜又看黃菊傲霜華客情最是難消遣
擣素聲中唱賣花
清霜落後雁初迴不見南中一字來此日東籬秋色滿
黃花終日為誰開
秦筝歌送顧翊文之鄜州同貽上作
君不聞秦筝聲最苦孤雁流哀生極浦擘絃促柱一再
彈隴首征夫淚如雨關山迢遞三川道古畤荒凉秦樹老
萬里行人聽暮笳五原賓從空秋草故人擁傳向秦
城杜甫山堂月正明曉參漸落筝聲歇不見秦城見明
月
望西山
太行千里脉叠嶂擁關門一雁分秋色雙鵰落曉痕迴
峰沉日影飛瀑洗雲根望望空歸去幽竒好細論
登毘盧閣晩眺
為愛秋光入化宫梵王樓閣倚虛空千門烟火參差合
四塞山河遠近中下界人聲塵漠漠上方雲氣夕濛濛
坐聽鐘梵松間出頓使浮生歎轉蓬
振衣獨上化人臺飛閣流丹此地開閶闔遠浮銅狄影
關門斜抱玉泉迴欲排鳥道凌空去不盡秋隂入檻來
誰向登高工作賦抽毫深媿大夫才
九日同子存貽上賦
木落天空野照開憑欄千里朔風來山連榆塞高無極
水繞桑乾去不迴歌帽客投黃葉寺望鄉心醉紫萸杯
烽烟日夕勞回首蕭瑟江南庾信哀
勞人向夕起相思籬菊開殘最後枝客裡授衣愁令節
尊前啼鴃惜芳時西山葉盡寒鴟見大陸雲愁去雁遲
沙梗坐飛秋日暮苦吟低拂玉鞭垂
迢遞關山鎻濁河登臨翻遣客愁多佳人東國流黃暗
公子西郊獵騎過易水風寒聞變徵薊邱霜老罷鳴珂
唐中太液當年事白露商飈冷芰荷
與存岩約遊西山不果
擬向烟霞曳短笻不禁清夢繞諸峰秋風玉水潭前樹
落日香山寺裡鐘逋客漫搴青薜荔遥天空掛碧芙蓉
遂初他日能偕隠蠟屐芒鞵到處從
問西樵齒疾
王郎少宦情齒冷還成厄何當掛冠去一潄西山石
過竹林寺
古刹何時建經年客到稀喚晴雙鳥下汲雪一僧歸廢
址無栽竹枯藤有化衣王猷空命駕幽興悵多違
送旭曙南還
製得荷衣返舊林十年操瑟少知音家貧易有窮途淚
地迥難為送别心白苧雲山孤夢遠青溪烟雨一篙深
君歸且卜南湖宅莫向清時歎陸沉
雪中訪邱二虎牙不遇
客舍臨斜陌重扉掩朔風主人何處去雪滿鳳城中北
闕金莖濕西山翠靄空㶚橋曾有約清興與誰同
月夜同存巖過涵谷宅因留飲至醉
良夜招尋遠自從空庭竹柏影重重寒光逼曙浮仙掌
清漢横波轉禁鐘坐久漸知秋氣肅談深偏覺酒杯濃
承天往事君能憶清興還追舊日蹤
飲西樵邸中與耿十三承哲夜話
苜蓿衙齋冷似年開樽不惜酒如泉微官且喜同傳舍
一醉還能減俸錢清夢夜懸長白樹朱門寒鎖薊邱烟
相從莫更辭頻數萍合天涯亦偶然(傳舍顔師古作平聲讀)
與禮吉索香奩詩
偶疊香箋寫麗人詎堪持作鏡湖春歸囊莫帶陳思賦
恐向中宵誦洛神
贈鹺使余岱輿侍御
南顧勞
明主西臺遣近臣昔聞題柱客今見避驄人霜旆臨吳
甸星軺指越津諸曹争負弩大吏此埋輪民力艱濡沫
商䑸苦算緡帆檣千里色井灶萬家春國計頻年絀軍需
不日陳岩疆紛雨露漲海净風塵早晩歸鵷列中朝待秉鈞
長安紀事
臨軒三策漢諸儒水碧山玄繞帝樞九陛紛陳全鹵簿
千官拱聽大句臚龍文鑄幣頒王府茗酪傳桮出
御廚自幸遭逢明盛日濫隨鵷鷺上天衢
詞臣筆札侍
宸居左掖宣呼自選除
鳳綍初傳天上詔琅圅重啟帳中書大官賜食龍樓曉
内史抽毫秘殿虛漢帝好文應浪語却教楊意薦相如
金焦鉦鼓向南來千里餘皇水面開楊子旌旗吹蜃暗
海門波浪斬鯨迴雖懸漢室通侯爵不賜炎洲續命杯
廟算自然深九地捷書欣看入瀛臺
商風蕭䬃動秋隂列校星羅獵上林殪兕西山蒼霧合
射蛟南海暮雲深驚塵上駟周王騎屬玉離宫漢主臨
會向承平修武備非關蒐狩樂從禽
豫遊清蹕駐皇畿往代山邱悵巳非特發水衡新廟貌
更行園令肅旌旂茂陵刀劍横青草昭寢熊羆冷翠微
聖主一朝修盛典千秋史冊有光輝
客有談西山之勝者因賦一律
見說西山勝秋深紫翠重高寒生絶頂夕秀吐羣峰古
寺馴珠鴿飛泉掛玉龍不知禽向侣岩下幾人逢
為鍾玉行賦悼亡之句
鳳池歸去雁書遲腸斷紅蘭委露時湘浦霜寒凋玉羽
瑶臺月冷折瓊枝牛衣却憶同貧賤驪曲翻成永别離
莫怪安仁頭早白空床長簟不勝悲
南海謝子茅枉問不值見投新什賦答
萍蓬蹤跡近燕臺旅舍秋隂黯不開門外軒車詞客過
壁間鳳字故人來魂摇鄉國孤烽斷心逐關河一雁迴
見說平臺方授簡幾人得似惠連才
月夜宿貽上邸中聯句
飄泊天涯侣同驚歲月闌(貽上)禁鐘清露濕邊月白榆
寒(駿孫)湖海逢人少風塵說劍難(貽上)廣陵相憶處好
寄碧琅玕(駿孫時貽上將就官廣陵)
又次貽上
西窗寒不寐明月下窺人歲晩憐為客途窮厭此身官
梅仙吏隠叢桂小山隣惆悵驪歌近聮床且自親
附貽上詩
此夜長安月清光對故人迢遥千里别落拓百年身舉
世無知巳名山好卜鄰平生邱壑志禽向自相親
贈王東臯吏部
南曹仙吏冠諸郎鄴下名流綴鷺行啟事一時推品藻
選人千載頌公方關河歲晩綈袍冷閶闔雲高禁路長
記得清酣風月夜座中三日握蘭香
起草歸來玉署清高軒晨夕過柴荆泥塗久巳安卑賤
湖海猶勞問姓名臺裡青山銅雀舘尊前寒月薊邱城
他年薄宦風塵下回首雲霄萬里情
感事
十年零落舞衣塵繡像名經了净因豈有白龍纏素頸
空將碧血灑羅巾貞魂己拔人天界幻影何分去住身
應是香軀成解脱九泉哀怨不須論
送雲客兄還吳
兄弟天涯興不孤㩦笻日醉酒人壚故園春色遥相待
一夕歸心滿石湖
不惜間關千里行夢中春樹闔閭城扁舟他日來相過
共向山窗聽雨聲
送别關河雨雪深應知此際悵登臨歸時若遇吳門卒
為致明時勸駕心
聞砧
獨客空亭暮凭欄聽搗砧和蛩飄夕籟隔葉散秋林空
際流餘響停時寄遠心可憐今夜月孤夢杳難尋
送謝子茅歸南海
傾盖天涯意自親鳳城吟拂玉鞭塵烏衣貴客今無恙
白雪新詞舊絶倫賦裡秋光清海月夢中草色嶺頭春
若為歸去梅花發折取南枝寄遠人
送姚經三歸桐城
客舍驪歌日暮聞歸帆遥帶皖江雲不堪同作天涯侣
黃葉青山獨送君
長至日
古寺蕭條白日西一枝聊得寄卑栖地隣黍谷寒偏早
律轉葭灰氣未齊山閣寥寥清磬夕江天黯黯碧雲仾
終朝走馬趨公府畫省無人聽鳥啼
初度日
摇落風前勸濁醪不堪雙髩日蕭騷巳知壯齒輸荀羡
猶媿微名比伏滔寒律幾時迴玉琯窮途真自戀綈袍
雲天咫尺空搔首閶闔崔巍禁路高(適有所感故有綈袍句)
喜家報至
遠客燕山久未歸西風摇落信來稀關河歲晏多烽火
目斷江南一雁飛
簡點來時是幾時不知此後更何如燈殘酒醒清無寐
重展天涯尺素書
金魚池
池畔延幽矚凄凉水一涯寒波摇螮蝀秋雨没蒹葭林
木清隂迥樓臺倒景斜提壺何處問隔岸有人家
夜就貽上宿逢劉公㦷比部潘進也國博有贈
㩦縑日就王郎宿丹鳳城西暮色開片月光浮招隠樹
孤琹聲繞辟寒杯劉琨夜舞仍豪舉潘岳秋興見賦才
千古風流應未墜清樽猶得暫徘徊
夜歸山寺
浮萍泛素波千里相沿泝孤蓬振朔風飄摇隨所遇人
生作遠遊蹤跡傷流寓但逢萍水人無復飛蓬顧疲驂
過我友斗酒日相聚晩歸漏四鳴角聲生古戍空巷絶
行人寒濠戰沙鷺參旗縱復横鷄桀驚還住斜月影未
沉掛在扶疎樹杖箠一叩門僮僕久方寤佛火烱餘明
晨鐘起清悟歎息不成眠凄然感歲暮
報國寺古松歌
帝城景物誰第一靈竒首數報國松清隂磅礴數十樹
鬱葱輪囷氣獨鍾中有數枝最綽約蒼龍怒爪紛相攫
下蔭瓊田五色芝上巢緱嶺千年鶴其餘往往含異姿
虬形黛色各自竒一朝澄霽振林籟晨鐘夕梵參差吹
忽然風雨相交併洪濤不返聲長騁惡鯨吼浪白日晦
山鬼幽鳴捉人影當日驅車泰岱側秦封直上天門逼
徂徠山翠萬仞高不與此中争氣色可憐古院老龍鱗
歲寒孤抱誰相隣時有百貨來填溢長安車馬喧紅塵
精神寂寞曠不接愧爾悠悠朝市人
偶成
斜日西風欲暮天故鄉歸去又經年壚頭賸有荆卿酒
洛下元無季子田
聖世漫須勞小草時名應自讓諸賢天涯兄弟成相憶
不為鱸魚亦惘然
夜過斜街宅别西樵禮吉貽上
朔風集冬杪白日忽巳沉策馬過南陌取酒聊共斟少
年慕儔侣結契兄弟深一朝分道去化作商與參出門
握手語霜露浩以滛朧朧殘月影颯颯枯樹林予返吳
山曲子歸岱畎隂悠悠千里别此會良難尋
聞歌
秦筝不斷訴離愁河影參差碧月流雁柱促聲翻樂府
鵾絃催滚入凉州當時淚落蕭關戍此夜悲添楚客秋
一夕吳吟生白髮長安信美亦難留
秋夜與存岩話舊
秋漢迢遥禁漏長追思往事意茫茫空江夜雨鳴揚子
小舸春風汎吕梁囊裡孤琴凄苦調匣中雙劍隠寒光
一時飄泊憐同病又逐東風入帝鄉
出都留别方菴升存岩雍來涵谷諸子
驪駒分手處雨雪薊門行易得思鄉淚難為去國情
寒雲千里合秋暁萬山平惆悵城南路陽關第一聲
渡易水
峻坂崚嶒枕濁河相傳此地送荆軻河邊日暮悲風起
還似當年變徵歌
白溝渡
渡頭沙草白離離過客停驂日暮時古戍烟荒吹野火
寒鴉風急戰枯枝河流遠合滹沱水驛路中分督亢陂
欲問霸圖銷歇盡朔雲千里不勝悲
任邱道上
古道斜陽一片明桂巖岞崿俯層城虞邱臺上寒榛合
碣石宫前蔓草平山雪兼旬飛鳥絶河冰千里見人行
朔風凌厲愁雲重向夕憑軒萬古情
草橋
草橋南去接風烟極目平沙萬里天籟谷寒聲千樹動
棗林疎影一巢懸紛飛鳥雀喧山驛相逐牛羊下墓田
指點舊游蹤跡在驚心歲月巳三年
道經新城即古燕督亢地
嬴秦方虎視蚕食及四鄰利此百里地幾喪萬乘身絶
袖洵天幸繋組亦轉輪荆卿伏劍去性命輕一塵蕭蕭
易水風至今含酸辛南轅經此地古道多荆榛但見樵
與牧不知燕共秦悠悠行路者躑躅咸傷神生理盡可
悟徒悲千載人
望塔
古塔勢玲瓏方外標靈境風沙日夕高天半懸孤影
交河道中
一鞭迢遞日初斜屈指三齊路不賖郭外人烟交繡壤
道傍游騎逐輕車百年古碣埋蟲字千里寒雲接雁沙
莫向城頭聽朔管應憐蹤跡滯天涯
望岱
東嶽岧嶤峙古今鬱葱氣勢肅人心徂徠翠減秦松色
岱麓雲低漢碣隂似有神光開遠岫依然風雨滿中林
何當徙倚天門上匹練吳閶影細尋
玉簡金泥隠秘文至今佳氣積氤氲中天盤礴崇朝雨
千里輪囷大澤雲欲叩山靈探漢策遥披香霧禮元君
時清會有云亭典封禪遺篇若個聞
融結河山見化工遥遥削出紫巃嵸峰懸一片長安日
地界千年大國風鳥道孤危愁徑度神房飄緲礙虚空
琅玕道遠憑誰寄矯首青天碧霧中
極目蒼茫迥自愁洞天何處敞清幽斜陽競吐千峰秀
殘雪争鳴萬壑流離合隂陽環二氣區分齊魯帶諸州
亦知訪嶽慚禽向咫尺雲山作卧遊
曉行
曉行負殘月寒影相追赴古渡絶行人繁霜白無露稍
遠天始明澄霞生朝昫黃沙接白雲中有參差樹寥闊
萬里餘縱目與之遇
哀風丙夜起窮隂四無隙驅馬向南行不辨阡與陌鴟
梟木杪號鬼火空林碧既憚道路艱復苦冰霜迫寒威
裂手指誰能任鞭策行久識前途仰見東方白
客舍題壁
朔吹驚沙向晩天栖遲車馬倦遊年暮山層叠凝寒碧
古道蒼茫起夕烟歸客且㩦燕市酒故人争著祖生鞭
不堪憔悴風塵裡回首長安落照前
涿州道中
短衣疲馬日相從迢遞關山幾萬重大陸雲愁趨涿鹿
斜陽影盡見盧龍鄉心正繞青谿宅客夢猶懸紫禁鐘
却憶故園春酒熟一時應念遠遊蹤
途中雜詠
一身如斷梗隨地託行蹤計日經殘臘歸心戒暮冬葦
簾凌朔氣菰米響高舂夜半驚鄉夢招提何處鐘
晨興慰僮僕勞苦及兹時行止身難定饑寒理亦宜曉
霜驢背重殘雪鳥巢危共指前邨去雲林一帶移
南征經十日迢遞是前程山路高低出溪橋上下行朝
寒飲魯酒晩食廢吳秔信宿聊相傍栖栖逆旅情
渡溪水
一水環山麓浮梁逐處成淪漣流不盡日夜有溪聲白
日迴波影清泉澹物情勞勞車馬客聊此濯塵纓
蒙隂道上
征途斜繞大河東山邑荒凉一道通殘雪依然明馬耳
孤城長自枕龜蒙樵歌牧笛聲相引草樹雲山路不窮
明日青陽新節候更隨短騎逐春風
過羊叔子故里
千里淄青一望間數家烟火隔人寰空村店繞青溪出
廢隴人驅白豕還羊祜宅荒橋枕水曹參城遠日沉山
此中碑記皆零落峴首蒼苔色未斑
沽酒
峭急風威壓髩華停鞍又見日西斜沿門一犬迎人吠
遠趁青帘問酒家
沂州道中見流民作
道左流民轉壑時停車一問陸沉悲田夫久廢龜隂耒
室女長停岱畎絲豈有九年勞旰食惟言五日待瓜期
何人近作監門令不繪鳩形獻玉墀
大風
噫氣出谽谺萬竅怒相逼天地慘不交蒼黃同一色林
木既傾頽飛鳥争投匿榆枋聊自安敢冀扶摇翼
渡齊河
路入齊河村居人汲清冷云是濟水流起伏成千頃倒
景貯峰巒陽烏明藻荇寒渡無羣喧淪漣舞人影
崇岡
崇岡九折深白日一時墜西山黯無光東山生紫翠
江北謠
種樹莫種棗多寔亦多刺果熟市得錢刺多作藩蔽
二
枯樹採蚕絲日織盈丈許賣向江南人傲殺江南女
三
乘驢涉淺水莫向無人處新婦無丈夫驅驢不得去
立春前一日郯城道中
當時郯子邑風土見清淳里賽祈年社城迎隔歲春菰
蒲秋税減饘粥夜厨貧父老閒相語忻看節序新
秦郵
節物勾芒後行程甓社前晩舂供露粟春事試風鳶淮
鼓喧神曲河魚溢税錢明朝江上去重買廣陵船
山行
山行不覺長但覺窮隂促暝色窈然深月影紛相續
秦郵河上
北風河上急寒影落溪莎白漲翻魚笱黃雲冷雉羅年
華悲逝水客興老滄波沙鳥閒相傍虞人柰爾何
德州道中
金湯十二迥相連四塞居然此地偏境外山川標海岱
河西風壤接幽燕千檣競轉東南粟萬馬閒馳賜予田
欲訪修靡當日事廣川宫闕盡寒烟
景州
城上風高白颭沙行人徙倚聽悲笳北連紫塞三千里
南接青齊十萬家暝色一行迷去騎寒天數點没殘鴉
年來隨計燕山道幾度經過感歲華
富莊驛
富莊驛路阜城東雪盡平林四望空野曠天低無極處
人家多在夕陽中
平原道中呈次貞
朝發廣川道晩次平原鄉久饑不得飽所苦道里長賴
有同車侣欵語聊相將下車各一顧神氣阻不揚開顔
向我友且復共舉觴人生慕遠游誰能憚風霜勞苦慎
相習努力事四方
渡黃河
濁流遠挾百川飛凍合帆檣入望稀貝闕秋濤降海若
淇園春色走支祈榜人狎浪鳴榔待津吏敲冰擊汰歸
世會幸逢如帶日且須還問釣魚磯
泱漭中央白日昏倚舷長望曠無垠迴瀾縱壑吞淮瀆
急浪歸墟下海門曾鼓狂波沉瓠子誰從絶域訪崑崙
何人更作河渠志九曲源流與細論
黃河崖
瀰瀰黃河崖漫漫濁水流城郭鬱相望原濕阻且修雖
經千里道曾無一瞬留坐使日月促轉覺身世浮
河上
流澌南下急河上片帆稀沙鷺依冰立溪禽貼水飛波
平茭草合風静浪花微遥見斜陽合行人喚渡歸
除夜泊䢴關
越客晩停橈凄凉廿四橋江聲懸夜枕漁火亂春潮歲
月流波駛烟塵漲海遥竹西亭畔路風物入蕭條
除夜入春陽䢴溝接渺茫五年逢此夕三度在他鄉星
漢浮漁浦風烟冷戰場微名真自累客淚滿河梁
除夜酌酒與次貞
千里䢴關接暮烟一尊相對各凄然孤舟明發寒江上
追憶今宵是隔年
贈杜振門司農
軍須民力困輸供海内名卿有杜悰通秩近兼周少保
度支仍領漢司農文成鹿幣時何補山採銅溝事豈逢
悵望城南天尺五誰能取次賦登龍
漢廷卿相盡名賢九列登朝髮尚玄太史漫書平凖法
大農兼給水衡錢中條山下饒清境姑射峯頭有謫仙
休沐他年應卜築風流不數舊樊川
夏日張黃門園亭陪上官僉事讌飲
黃門高甲第綠野擅林泉結搆饒天巧郊原得地偏緣
崖鳴暗澗架嶺掛修椽秀石含雲潤文榱擢露鮮虹霓
垂下飲燕雀邈孤鶱柳媚懷靈殿篁深想渭川碧梧仙
掖樹叢桂小山篇爽籟吟凉木薰風振早蟬松筠深窈
窕巾几净嬋娟峭閣延幽矚清暉被遠阡四維低鳥道
一線起人烟溪静波如掌沙晴鷺似拳不須窮遠目已
是挾飛仙海色虚無裡山光縹緲前霞明秦帝嶺帆隠
越人船春氣凝蛟蜃秋輪湧朓弦乾坤青未了日月璧
相連邑里形交錯江湖思渺然比因休沐暇快覩泰階
平跡向東山寄心猶魏闕懸朱明逢勝景清讌秩初筵
細雨凉初襲華燈炤欲燃嘉賓星使貴地主夕郎賢畫
戟森雕戶霓旌燦彩旃憂時談慷慨卜夜坐流連仙醑
金莖瀣矦鯖雪色鯿蔗漿留舊賜梅鼎待新煎家果
張梨熟盤珍夏橘圓徵歌珠纍纍按舞鼓淵淵聲有停
雲奏杯因激水傳披襟通欵洽薄質荷陶甄迂拙情能
恕繁苛禮盡捐西園陪羽盖北海御高軿詩酒追文舉
才華乏仲宣觥籌交宴咲樽爼奉周旋良會知難屢蒼
生念巳牽明農須有日此地足忘年不厭頻還往時來
枕石眠
庚子除夕
寂寞閒居歲月移不堪風雨益凄其家人且自安饘粥
世事多愁問繭絲爐火細燃將盡篆瓶梅猶孕最先
枝辟寒賴有屠蘇酒醉話䢴溝夜泊時
松桂堂全集卷六
