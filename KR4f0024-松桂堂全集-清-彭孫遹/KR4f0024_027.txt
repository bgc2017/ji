松桂堂全集卷二十七(丁卯)
吏部侍郎彭孫遹撰
元夕
三朝休沐上元辰瀟洒琴書共此身簾纈餘寒停素籟
燭花孤影傲青春人譏周顗同衰鳳自笑檀珪作餓麟
良夜厭厭憺無寐露華如水月如塵
正月十九日院中齋宿即事
玉堂宿戒集鳴珂夜色蒼蒼拂絳河翠藻月寒鈴索静
青蘋風軟篆烟和沉浮詎敢稱朝隠拙劣真當玷制科
抽思欲成徵士頌故人零落已無多
送吳幼弨還石門
梧鳳能調六管鳴雲鵬終赴九霄程人皆寢默因金注
天與摧藏是玉成焚草豈期收末議採蘭偏喜遂私情
輕軒駢竹從容在早使孤臣戴
聖明
送徐電發還吳江
蘭有春芳菊有秋鱸鄉亭子枕滄洲人間底事營三窟
海外徒然覓九州短轂行田驅鼫鼠敝廬厠水結蝸牛
書籖錯落吟毫健永日高眠足唱酬
山村楓葉冷吳霜口占新詩一兩行繡纈千波縈練影
朱絲雙㲄韞瑤光江湖雁集真無事霄漢鴻冥詎有妨
從此石渠應寂寞幾人經術似徐防
再送吳幼弨
語水綠波生縠皂林碧樹縈烟那不抽簮歸去江鄉春
物增妍
題潜籟軒次韻
草堂塵外境斜厠碧谿隈居與三山近人惟二仲來行
吟清籟發坐嘯綠樽開却笑牽絲客經年去不回
長山吳木欣輯其大父旋公先生手蹟為一冊
將刻諸金石以垂不朽比來京師出示余余甚
嘉其志賦此篇遺之
隋珠荆玉絶塵埃鵠峙鸞翔妙剪裁孔氏壁中藏弆得
韋家籯裏受持來若為珍重連城寶幸不銷沉浩劫灰
知爾用心良獨厚一披縹帙一低徊
送李厚菴先生省覲還安溪
翰林厠禁近不與他曹俱士苟與兹選邈在天之衢託
業必遠大近文砥廉隅風流逝不古稍與曩者殊臨軒
數教勅德意多勤劬思得方正士而為之楷模先生起
閩海卓立為醇儒學必根孔孟誦法惟唐虞鴻筆扛九
鼎高文追三謨簡直學士院往哉
帝曰俞拜官甫三月略見權與輿多士有矜式斯道相
匡扶羣材受砥石頗覺改舊趨一朝請急去不憗留須
臾自言臣有母年已七十餘相隔七千里被疢困未蘇
嚙指心忽痛果得南來書本圖罄竭者以此方寸愚方
寸今已亂安逭瘝曠誅冀一放臣還昏晨奉起居天高
聽則卑疾痛容可呼委曲見矜許不以令甲拘仍命虛
左待毋輕議替除稽首拜
恩命式遄不俟車草跋亦水涉山川何鬱紆入門拜阿母
阿母心懽娛舊疢霍然已玉顔益敷愉百歲方未央愛
日藹以舒須念
主恩厚還此承明廬亟去而亟來慎勿行趦趄來以答
側席去以慰倚閭子臣一無負忠義兩不孤伊余綴後
陳送别三歎吁豈無吾邱恨或有温生裾此事可以風
名教非區區作詩展古義不用歌驪駒
午日
碧琅小殘泛紅鱗一寸菖蒲九節春莫道良辰須盡醉
江潭曾有獨醒人
冬夜院中齋宿即事成詠
槐廳寂寂致齋辰并榻蕭然散帙頻鉛槧生涯清似水
紙綢氣味煖如春殘星在戶初分夜寒月當忩欲就人
一夢青雲三十載蓬山蹤跡恍前塵
又即事呈王龍洲朱即山孟繹來沈維菴王鶴
汀高素侯諸前輩
半生蹤跡類孤蓬偶傍青雲竊自雄清峭棋聲風定後
參差麈尾月明中間披古碣摩挲遍重話前朝感慨同
他日玉堂徵故事姓名還得附諸公
疊前韻呈諸先生
步屧空階攓雪蓬高談不减滑稽雄蕭然興寄形骸外
藉甚風流謦欬中官可忘貧如栗里交能耐久似元同
南郊大禮叨陪從傲殺周南太史公
袁杜少千里貽書以丹榴青柿見餉口占二絶
寄謝
千里書來遠見貽榴名安石柿烏椑知君初續閒居賦
正是輕軒奉母時
素書一部轉愁予瑤草凋殘歲月徂恨不與君鈴索畔
共餐冰雪飽清腴
松桂堂全集卷二十七
