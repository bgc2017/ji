松桂堂全集卷九
吏部侍郎彭孫遹撰
題畫
好山每如畫好畫復如真此解本難轉誰為明眼人
素箑一以開宛然巖壑趣不假買山資何須濟勝具
和訒庵春日遊支硎山之作
十里方塘放畫舟筍輿蠟屐更追遊花前欲洒楊朱淚
海内誰憐越石囚照水綺羅明落日遏雲絲管亂春愁
玉堂學士風流甚一酌金樽散百憂
上洋農
嗟哉上洋農耕田一何苦種秔十畆餘經夏不得雨陂
池變為田禾苖化成土粒食不須言官稅何從補里胥
雜遝來追呼怒如虎抱耒入市㕓聊用質子錢子錢苦
無多僅可供酒筵此日行已過後日還復然地著難永
日流亡轉可憐穮蓘雖云勤不如逢歲年蠲租下明詔
不若長吏賢
雨中舟行
平川一帶碧潺湲青浦城西刺客船如有如無宜麦雨
不寒不暖簇蠶天坐侵衣袂憐新綠行近人家起暮烟
欲寄相思傷遠道東風芳草自芊綿
客中漫興
葑溪迴帶古招提樹影波光入望迷種竹新畦梅雨歇
護花小院藥欄低金雞天上傳消息銅馬山東罷鼓鼙
暇日不妨頻載酒東林深處聽黃鸝
幽居有客近經過相訊長安事若何謫吏競廻玄莬塞
降王新渡葉榆河中原已見銷金甲初服何妨老芰荷
此去五湖應不遠烟波隨地一漁蓑
芍藥花開入夏初青雲回首故人疎半年憔悴天涯客
兩字平安海上書小墅桑麻鳴戴勝高臺麋鹿下姑胥
霸圖銷歇韶光改一枕春風午夢虚
繁花春盡尚嫣然七里方塘綠水邊細雨疎簾書帙潤
斜陽孤店酒旗懸山中求友多黃鳥客裡催歸有杜鵑
羈旅情懷消未得道公塔院學逃禪
雲間送董蒼水之繁昌
今我来茸城往還君最熟忽然取别客樓中高駕風帆
向姑孰姑孰山川何秀麗千巖萬壑相虧蔽荻港雲繁
鎖驛亭赭圻日落摇江裔此地登臨足快哉此行經月
却須回到日正逢梅雨過歸時應見藕花開我家秦駐
小山傍經年不歸渺相望因君更唱驪駒曲使我低回
欲斷腸
雲間送友人歸海上
相逢故鄉人却在他鄉處還向他鄉折柳條送君仍到
故鄉去去路沿洄直向西峭帆高挂夕陽低曉行泖口
潮如掌暮宿當湖水拍堤君到家園能計日憑君一為
傳消息頽顔已自困風塵酒態詩狂消未得
客樓晩起
小閣朝寒客思慵潤生衾簟雨餘濃薄遊已自經三度
清興猶然背九峰澄碧當窗官舍樹疎聲落枕上方鐘
高樓極望江湖闊一夜風雷起臥龍
五日風雨與家兄渭臣對飲
林木朝隮欝未開微凉颯颯集樓臺弟兄客舍聯床影
風雨山城五日杯墟里孤烟沉白苧江湖新漲走黃梅
鄉心遠逐南流水柴辟亭前去不回
層隂漠漠接平蕪急雨初收暑欲無五月輕寒侵白袷
三江旅食冷青菰蒯緱欲問齊公子香草空憐楚大夫
酒後憑陵千載思悲風吹入角聲孤
臥病
臥病成吾懶知交迹亦疎坐聽高閣雨愁絶故園書芸
火侵緗帙梅隂潤玉除江南卑濕地五月尚樓居
病起
病起當清暑高樓雨過初林傳天籟入窗引夕隂虚越
燕移巢去吳吟伏枕餘江城淹歲月不為待鱸魚
病中聞蒼水歸自繁昌以詩代訊
澱湖五月片帆飛徂暑還家換客衣客裏送君行作客
還從客裏見君歸
五茸城下記相逢姑孰亭邊問去蹤却笑長卿游未遂
依然抱病客臨卭
空館無人臥起遲撲簾梅雨益凄其楚天北望思君日
正是宣城見憶時
天馬歌寄畹九
君不見天馬来西極俶儻權竒人未識奮身忽上閶闔
門化若鬼神之不測又不見怒鵬橫絶漢翻然直起垂
天翰凌空一籋九萬里毛羽紛紛何足筭君今二十正
盛年才華傑出流軰間龍媒絶影非難事羊角培風亦
等閒人生貴在抒懷抱一躍雲津猶小小百年事業何
其多丈夫立身須及早爾復高堂有老親十年于汝責
成人紅顔白髮不相待恒恐花開非我春畹九復畹九
為君思之久年華駛若隙中駒少壯應須努力否乃知
古人捧檄有深意富貴浮雲亦何有
送宋尚木之任潮州
一麾出守見風流碧海蒼梧復勝遊去路江雲驅溽暑
到時嶺樹入清秋金城遠跨湖山盛玉簡深探洞壑幽
仙吏自然無俗韻褰帷還得近瀛洲
晨起成一詩
客有登樓思經年尚薄遊城烏猶晩集林葉已先秋託
興鱸魚鱠懷人桂樹舟江潮通谷水空逐故鄉流
秋夜絶句
颯颯西風入旅愁江天迢遞獨登樓故園此夜堪腸斷
露冷山堂桂樹秋
戲賦鵝頭
金沙吳東昇善為星學寓於雲間雲間人以鵝頭
目之吳語謂人不慧者曰鵝頭也葉炳霞路湘舞
皆與東昇狎為賦鵝頭詩十二韻索予和因戲應
之
是物宜馴玩依人飽粃糠品形生自卵辨族羽如霜波
渚駕同泛池濠鴨並藏柳嬌黃尚嫩笙暖韻輕揚素練
溪堪濯銀肪玉可當清波紅掌映白毳綠蘋香地擅曇
村勝湖臨講院長葅珍齊入饌芍藥細為糖陽羨籠偏
小於陵客漫嘗片腴悲鄧叟一臠傲劉郎庖割寧知命
肥甘實起殃寄聲同侶者戒慎在壺觴
答孔厓秋
徙倚高樓吹朔風川原秋盡葉初紅天涯歲晏誰相問
曲裏陽春爾自工雁陣衝雲寒影斷江聲挾雨夜潮通
凭欄忽有歸與嘆客路凄涼霜露中
送王喜賡還常熟
元禮龍門許暫窺十年生死見交期青箱世業傳今日
黃綺衣冠憶往時蕭寺談玄松茗熟南窗散帙竹風披
征帆一發虞山道浦雁江雲寄所思
湖上蘭橈去住頻寒流無際欲傷神經年岐路無知已
幾度他鄉别故人白雁分飛帆影疾丹楓摇落客愁新
歸舟載得鱸如雪莫厭江城旅食貧
七夕飲徐振子園亭作歌示歌起
七月七日暑未平清籟不至秋陽明園居謝客深閉戸
千樹萬樹皆蟬鳴晩来愛此池上酌林水清隂紛漠漠
參差月出影漸高露濕闌干梧子落主人好客不好酒
杯杓不勝長在手容止風流絶可觀談諧雅令誰堪偶
繆生狂態最不羣持杯吐氣如烟雲䲭夷滑稽轉不竭
一石五斗總未醺大聲疾呼出門去袖懷餅餌遺細君
酒闌客散塊無侶淡淡銀河粲牛女還把旨酒問靈辰
吾豈匏瓜長獨處
沈侯席上醉歌
沈侯意氣何孤迥儒雅風流復誰並結客常傾六郡豪
弃官新買三江艇我客江鄉四序轉與君相愛時相見
文酒猶能恣唱酬登臨每自陪遊宴秋来摇落動離魂
繾綣綈袍古道存邀騎帳下黃驄馬醉倒花前白玉罇
花枝入手酒光濕秦筝促柱冰絲急微呈玉齒聲易哀
怒拔青萍髮上立感君意氣為君歌當筵更盡金叵羅
黃花已老朱顔酡丹楓欲落江水波歲云暮矣君奈何
和訒庵乞鶴歌兼呈貽上
玉堂學士謫仙人視草先朝墨尚新長安一夕秋風起
忽憶江東紫帶蓴窈窕玉峯天際落此中高卧何寥廓
換酒常抛佩下魚歸装但載揚州鶴王郎本具凌霄姿
郡齋無事閒賦詩竹亭鶴柴清如水為政風流自一時
何以贈我九臯禽何以報之白雪吟二子風神堪掩映
千秋寄託獨遥深知君好鶴兼好山山堂謝客長閉關
予亦無心市朝者終年抱耒心自閒岩居倘許尋前約
白石清泉共往還
青浦舟次
揚鈴擊汰曉相催百里青溪半日迴江浦秋深蓴菜老
汀洲水落蓼花開地通三泖潮争上節近重陽雨易来
莫向天南更回首暮雲鄉樹不勝哀
白龍潭泛舟
摇落蒹葭玉露濃座中賓客半萍蹤何来畫舫餘青雀
無復澄潭起白龍秋水孤芳搴杜若遥山九點削芙蓉
可憐紅葉秦谿道歸棹經年悵莫從
送邵冕仲歸餘姚營葬
東還正值暮冬寒故里松楸掩淚看客子風塵驚短褐
美人情緒託明玕歌殘魚鋏霜侵舍唱罷驪駒雪滿鞍
同作吳吟君最苦越江歸路更漫漫
壬寅除夕
吳客歸時歲漸分庭梅已自吐氤氲寒燈欲盡經年話
好夢難邀隔岫雲入誦新詩憐驥子聞舂清怨譜桐君
中宵更撥枯爐坐柏葉香殘試再熏
松桂堂全集卷九
