松桂堂全集卷一
吏部侍郎彭孫遹撰
璿璣玉衡賦(并序)
(臣)聞善言天者必有騐於人善言人者必有合於
天良以景曜宣明聿著清寧之烈泰符炳煜式昭
貞觀之風乃上聖之休徵為至誠之嘉命然其理
存幽賾數極深微自非假象以推占詎易求端於
高遠儀器之陳其来舊矣蓋古之言天者類有六
家宣夜之術既失真傳周髀之書殊多舛謬姚信
昕天之說略而未詳虞嘉安天之編疎而難核以
及穹天之論尤為荒遠之談折衷五者之中斷以
渾天為允故觀象之器至後世而彌精齊政之方
自中天而已備夫以欽明之代濬哲之朝蓂莢紀
辰復何勞於銀箭鳳凰司正亦無假於靈臺而賓
日東嵎餞陽西谷黃鍾應律即稽金虎之祥清徵
鳴筩還候蒼龍之宿立璿璣玉衡之製命羲和仲
叔之官豈非敬天勤民之至撫辰熙績之大者乎
我
皇上昭受在躬靈承加毖五星會於營室六術起於甲
寅猶乃儲思穆清宅心淵謐法唐堯之欽若勅虞
舜之時幾爰詔微臣作為是賦敢攄牖見以當管
窺
若夫鴻濛肇闢象緯昭垂兩儀定位七曜同規循蜚疏
仡之代觀雲紀鳥之師靡不懿文洽禮班法樹司辨物
土於九域考星躔於四維然而制器尚象效崇法卑首
重天事以授民時占斗綱以辨氣渾神策以迎曦有隸
首之綜算有容成之測儀始甲子於大撓繼平秩於重
黎立璿璣以仰則發玉衡而上窺垂古今之彝憲表貞
恒之範圍於是祕器初呈疇人攸屬體本彈丸形惟轉
轂飾以文珠筦之横玉珠四綴而長明玉在簫而旁燭
内藏之以奧扄外運之以員軸任激水之推移抱運環
之迴復澄天鏡於雲閶絡地維於鰲足寓機緘之至精
亮幽遐之可暴斂八柱於寸眸收七衡於一矚爾其積
氣高浮清陽上薦廓爾無名渾然難見不推靈曜之符
詎識乾行之健日往而月来星迴而斗建晃菱彩之朝
飛皎桂輪之夕展耿木德之東輝晥離情之南燦金水
則附日而旋填星則居中而轉道别疾徐度分近遠交
會於辰歸餘以羨或主客之異形或宿贏之殊騐并陳
寳籥之中俱入靈臺之撰乃觀懸象乃揆星精東西森
列黃赤交縈晷齊景正極準端平察次舍運行之部頒
作譌成易之經按分至啟閉之節析晦明寒暑之程候
咸池之綺旭迓金樞之素靈窺隠現於列宿酌盈虛於
五行其攝乎坤軸也十有九萬三千里而廣其括乎乾
象也三百六十有五度而贏其紀乎日月也九道四遊
而其行可迹其統乎星辰也三百二十而其官可名既
宿離之不忒亦推步之有恒倬天章而文煥布軌道而
衢亨窮精研於綿邈通幽贊於神明審聖人之制作迥
度越於恒情彼夫協律紀祥司天辨叙七政有占三儀
迭舉壽昌剙智於良型平子覃精於渺緒并攄窺管之
懷寧止挈瓶之數雖貽則於来今實晞風於曩古曠百
世而同符端有候於
聖主
皇帝握璇極之天珍凝泰符之典瑞萃箕畢而類精薦
圭璋而通氣好以月從敬因日致仁育義裁禮和智睿
法令信於隂陽圖書炳於經緯五德用徵三光合契振
采揚蕤連珠編貝猶復旦明乾惕陟降非遙夙夜昭事
鑒觀不恌單心於宥密升貺於穹霄故乃神符翕赩景
祉宣昭碩麟獲於靈囿慶雲蔭於南郊絳河明而如鏡
甘露渥而如膏吐榮光以無際叶瓊琯以長調流永年
之懿軌建奕䙫之芳標啟斯儀以遥度如寶歴之承堯
末臣幸逢乎嘉運恍厠身於瞻雲就日星陳旦復之朝
白鸚鵡賦
惟
皇朝之受命拱寶籙而凝正招女牀而鸞集巢阿閣而
鳳鳴雀啣書而入戶鵠聞樂而翔庭雖異物之非寶實
嘉祥之有徵
聖心推而勿有瑞應顯而自臻矧夫殊域懷仁遐方慕
義貢賮獻琛臣人享贄九譯以通萬里自致来曠世之
靈禽登軼倫之珍毳蔚上國之羽儀煥中天之符瑞非
邀福於乾靈豈格遐於神契相彼鸚鵡產自山林往来
叢薄栖跱高深賦翩翾之微體稟聰明之慧心資善警
而通解性能言而審音縱不離於飛鳥固迥異於凡禽
至其含靈毓異拔萃挺竒金精叶兌火德乘離丹咮煥
發緗趾紛披練裳容裔縞袂參差亭亭素質皎皎清姿
餐唯玉粒翔必琳枝朝搴芳於懸圃夕引吭於瑤池爾
其山海窮荒區禺遼絶林箐幽遐岩阿嵽嵲巧舌如簧
毳衣如雪顧影流妍徘徊自悦離塵氛而獨立天既假
其羽毛凌顥氣而孤騫人誰信其高㓗乃有羅氏張襦
虞人播弋置以雕籠假之文飾憑玉柱以無塵弄銀絛
而一色雖難遂其幽棲幸未虧夫昭質辭僻陋之山陬
遠翺翔於京國遂乃覲光曜儀遷喬去卑栖禁園之瓊
樹侍
君王之玉墀嘯侣則白鷴妬影命儔則皓鶴增輝瑤階
月豔珠綴霜飛素娥韜彩青女斂霏長流連於
宸盼永供奉於仙闈亮隴坻之罕遘洵羽族之殊希若
乃太液閎深上林邃窅物競呈祥天寧愛寶白麟獲於
郊園皓鹿遊於池沼不黔自黑鶴鶴者三趾而紛来莫
赤匪狐濯濯者九尾而相擾皆鱗萃而星駢亦雲臻而
霧繞繄斯禽之入貢同效瑞於
聖皇詎無因而自集知有感而必彰按緯文之曩迹合
圖諜於前王隆大孝於尊養浹至仁於八荒故淳耀之
符上格於顥穹之靈貺而精瑩之氣下通於物類之微
茫於是璣明衡正乾寧坤定一畫啟羲九苞儀舜洊至
天休彌申景命非徒耳目之娛何止一人之慶詔九州
而通節逖矣越裳之翬臨七萃而觀兵陋彼穆天之駿
天駟賦
於鑠
皇家憲天作則景曜宣昭休光翔溢獲碩麟於南郊貢
白澤於西域育萬物而效靈總八埏而稟式器車在御
而結旌澤馬充庭而伏軾攬符瑞之自天卜榮懷之在
國是以乾畜孕精房星降正功先於地用健叶於天行
資風雲之駕馭壯警蹕之登閎承靈貺於太乙騁王路
於由庚觀其星緯獻祥河祗耀德校人是司圉師是職
冬獻夏頒執駒攻特為龍為騋齊足齊力十有二閑各
分種色或皎皎兮虹攄或爛爛兮霞絢或鐡驪兮深黝
或蒼騏兮翠蒨或一舉兮騰黃或將飛兮紫燕或蹀躞
兮籋閶闔之雲或縹緲兮曳吳門之練當夫錦障乍解
金鞭未揮鸞停層漢鵠跱仙闈翩驚鴻之始集矯靈虬
之欲飛及夫寶埒初開長楸並進五組雲彯兩驂風迅
絶瓊海於須臾登玉山於俄瞬况其骨應經文形符圖
牒力既足稱德尤殊别去似遊龍迴於縈雪疾不奔踶
緩無銜橛行有磬控之安步中鍚鸞之節蓄雄姿於婉
心寓馴良於英決彼夫穆駿踰輪宛駒汗血騋牝興咏
於詩人駉牧登歌於往哲固未足以踰此威神义何容
以較其優劣爾乃霜清紫塞氣肅金天駕言出狩肄彼
師田屬車在後
鑾輿在前千羣霧列萬騎星駢於時禮用三驅材呈六
種逸足爭長竒毛矜寵珠勒無聲纖塵不動攅綺谷而
花明開幔城而霞擁披棽離之繡文列繽紛之錦幪追
羲馭於炎洲驂箕風於仙隴展
帝容則歕玉歕沙昭
王度則受球受共
宸情有懌我武維揚儀成吉日旆返長楊慮東野之盡
力念北土之留良雖吉光騕褭之名咸上登於天廐而
驪黃牝牡之品或未盡夫遐荒豈無權竒俶黨超越騰
驤駕短轅於虞阪服鹽車於太行局促絆羈之下悲鳴
棧豆之傍徒擅能於千里奚受知於九方於是廣索沙
邱旁搜幽碣命造父以程材詔涓人而市骨將見恒冀
山陲渥洼水涯蘭筋挺異驥子呈竒雲螭月駟虎氣龍
姿備六騶之翊衛竦九陛之威儀倘見賞其神駿長託
乘於軒墀
瀛臺賦(有序)
瀛臺在
大内之右西苑之中巨搆弘開規橅太紫嘉名肇錫
髣髴蓬瀛維
世祖章皇帝闢九仞之基惜十家之産程材庀宇就下
因高木不雕鎪飾無藻繢雖茅茨儉樸不資人力
之勞而山水縈環未减天工之勝萬幾清暇
翠輦時臨聽政勤民於是乎在我
皇上凝圖有永繼序無方粤歲斯丁諏辰重午泛舟仙
沼弭節靈臺拂雲䍐之棽離皆成湛露振芳蕤之
的礫盡是天葩爰稽周令之文寔在南訛之月可
以升山陵遠眺望禮之宜也時為大矣夫探竒策
府非無羣玉之峰選勝唐中亦有三神之境盤遊
徒侈化理何裨豈若今兹有逾曩烈用竭管蠡之
見敬陳頌述之情是愧蕪詞無當勝槩
皇清之握象闡珍錫圖凝歷苞六合以為家總八紘而
作極貞符曜明泰階寧謐天室威神宸居淵嶷歲當疆
圉之期月中蕤賓之律乘輿夙駕瀛臺是即位臨西兌
而
聖澤彌宏義取東瀛而真人攸宅蓋自玉泉之水太液
之池&KR1672;為廣澤散作文漪泓碧千頃莽蒼四垂日月吐
納軒楹蔽虧雕梁界道錦甃交陂鳳標翥羽鯨石翔鱗
控玉蝀以噴雨跨金鰲而籋雲霞波如綺蘋吹無塵景
山之巖岫巃嵸瓊華之洞壑玲瓏磴道窈折澗戶幽通
屏障羅列環玦琤&KR0008;峰迎仙仗谷應曉鐘欲霽而林暉
千狀其雨則嵐霏萬重乃有丹梯盤互曲廊懸度隰衍
原平隄迴川注激水鳴春蔵舟紆浦葆翠霜濃麥黃雲
聚粧臺則琳碧為釭蕉園則春浮名樹旃檀之馥迎風
迷迭之煙成霧於是林巒迤邐川陸縱橫陟樂成之舊
宇徑涵碧之虛亭纓岡帶阜繚白縈青樓觀&KR0886;崒殿閣
峥嶸璇題璧磶繡供雕甍苕苕迥出翼翼孤擎跂飛鳥
以斯厲佩長虹而若縈軼雲雨以下度排星河而上征
可以仰餐顥氣俯揖羣靈擢樓松之千仞抗閬風之九
成重以新荑璀璨芳幹紛蕤芝房三秀蘭畹九滋梧則
萋菶生岡竹則檀欒映池桃李則不言成蔭栝柏則後
凋挺姿般般之足翽翽之儀棷馴白澤囿擾黃支鳬雁
翺翔於脩渚孔翠翻騰於茂枝既乃品彙恬熙景物明
淑睇萬里於纖毫攬九州而盈掬紫塞斜縈紅螺森矗
聚燕風恬晾鷹霜肅隠現桑乾之河縹緲香山之麓金
臺有駿骨之羣泰畤見神光之燭升高望遠四維一矚
柏梁無以絜其觀神明不能方其躅狹制度於通天之
稱埒壯麗於凌雲之築
皇帝迺駕赤駵之駱樹朱鳥之旓祝融引節清徵鳴韶
定晏隂以静事散炎景而居高寄遠心於濠濮託逸想
於松喬於時清暉擁榭翠漲平川龍鬐齊奮鳳喙爭騫
凌雕文之畫舸曳湘縠之輕煙荷碧筒以猗靡榴絳實
以鮮妍葵叢生而就日蒲九節而延年
宸遊既豫
睿藻仍宣灑翔鸞之仙翰染濯錦之瑤箋不數具茨之
駕遑羨橫汾之篇若乃菡萏紛披綺粧明靚曾
詔廷臣共承休問命桂楫以溯新波見蓀橈之擊明鏡
頒蓬池之銀鱠泛鶴觴之珠醖朱陵之李澄鮮玉井之
冰清潤甘雨滌煩凉颷解慍披九天之濊澤賡五弦之
雅韻又若麗旭始升惠風初扇時鳥嚶鳴繁英葱蒨黛
耜並陳紺轅將勸辨雲物於嘉辰播雨膏於芳甸暮春
合射之儀元已流觴之宴殿中揚白獸之樽水面捧金
人之劒逮夫清商乍奏爽宇方澄柳寒月皎桐疎露清
挹仙莖之沆瀣聽天籟之竽笙省斂則弄田秔熟招隠
則小山桂馨豈獨階堆連璐徑糝雕英歌黃竹而恤祈
寒之困詠来思而軫遠戍之情是以抱獨一堂遊神八
荒靡遠勿届何施不臧吹動植之機以廣仁慈之汜濩
悟流峙之理以侔道德之精剛既書同而軌一亦化美
而治光罷烽堠於寰海受共球之駿龐攄卿雲而復旦
呈含譽以垂芒遂乃彌性游翺從容詠陶學山探奥筆
海迴濤緝熙懋建俊乂勤招履高思下居逸念勞岐陽
鐘鼔之盛卷阿車馬之饒登斯臺以同樂抗往哲而為
昭(小臣)作頌用補風謠頌曰天垂呈象地敞皇州崇臺
沙立夐乎建斿餐華日近吸英靈浮匪風則御亦雲與
遊同規方丈比美瀛洲六龍莅止視遠聽周
聖心孔懌庶政載修維德峻極上與天侔百常允陟景
福来酬瑞繁山委嘏集川流穆然並峙萬䙫千秋
溫泉賦
若夫乾維上運坤絡旁宣結為五嶽散作百川洛符禹
範河瑞羲年靈長之美坎德斯全元氣盎溢溫泉出焉
爾其山嶺岑崟岡巒層複衍脈高原發源峻谷瑤竇濺
珠瓊沙噴玉初似遊絲漸如飄縠乍瀠洄於谿澗終澶
漫於陵陸既&KR1672;之而淵渟亦揚之而波屬遂噴薄於郊
坰且蔽虧於林木彼其因寒為性就下而趨凡水皆一
兹泉則殊苞五行而迴幹乘一氣而盤紆通機緘於化
軸開槖籥於靈樞含火德之溫煦納沃焦之委輸歴四
時而皆煖經三冬而不渝審隂陽之為炭知天地之為
罏攬之融洩挹之静深夏無毒熱冬無沍隂飛霰不積
繁霜詎侵何俟凌人之政無勞黍谷之音蟠燭龍於水
底媚陽燧於波心浸咸池之若木浴蹕羽之陽禽澄之
自定淆之彌净鋪縞練之纈文瑩玻璃之明鏡溯陽谷
而可通登炎洲而若近潤能及物非由挹注之勞熱不
因人詎改清冷之性况乃無終舊封北平勝槩明月之
峽黃花之塞控盧龍而作咽喉翼神京而為襟帶拱北
極而非遙瞻
孝陵而斯在王氣如龍祥雲如盖丹砂的礫而中蔵醴
泉絡繹而紛會信天産之靈區呈
皇朝之上瑞至若焦溪見於酈經驪山表於唐世蜀都
之井沈熒曲阿之潭揚沸詎有得於冲和徒相誇其神
異豈若斯泉鬱為奥府磅礴太和絪縕終古如湛露之
斯濃類薰風之自鼓凝之則如醴如膏洩之則為雲為
雨可以滌煩釋躁悅志怡神寧人便體浴德澡身蕃滋
卉物粒我生民念庶徵之時燠躋一世於陽春濊天波
而勿幕廣
聖澤於無垠近日月而不冰非如澠水現榮光而有耀
長似河津
天象賦
若夫太極既形兩儀並建天始地生乾清坤宴相彼皇
穹溥博周徧形則彈丸德惟行健理幽渺而難窺象昭
明而可見於是曠觀峻極周覽太虛紫微之内上帝攸
居環列宿之煥若握中樞而謐如擁槍棓而莖擢啟閶
闔而雲攄備鈎陳之翊衞蔭華蓋之扶疎前星者儲貳
之體後宫者正妃之餘御宫典儀於椒寢柱史執簡於
彤除文昌與上將齊列司禄與貴相同墟平獄訟於大
理筦㗋舌於尚書四輔煥而八風俱暢三台耀而一德
相於泰階則長明玉燭斗魁則獨運帝車别有太微之
垣天市之樞五行迭王四氣旁敷中施黼座外設直廬
執法臨於廷尉謁者值於鴻臚九卿宣猷於省寺諸侯
述職於疆隅依烏者郎官之位少微者博士之徒宗正
之親疎有序虎賁之警蹕無虞造父扶輪而先路王良
策馬而前驅咸備官於層漢同展采於亨衢南有清廟
高騫靈臺邐倚天闕崔巍端門宏邃張為厨以觴客柳
為宰以和味翼為禮樂之官星為衣裳之笥長沙卜壽
考之徵東井掌水衡之事積金積帛鬼者所以察奸左
轄右轄軫者所以主騎五車燦而軌道平三光明而皇
風被西有天街之上車舍之中九斿縈拂三柱玲瓏奎
者武庫之備婁者苑牧之充參者偏禆之任亦為鈇鉞
之雄胃為廩而司榖昴為耳而司聰畢為罕車有蒐苖
以肄戎事觜為軍候有葆旅以衞王宫雕弧静而師中
貞吉南極見而天下時雍北有爵禄之斗文章之璧危
司陵寢虛司祭疈牽牛亘乎關梁離宫起於營室須婺
則二女同居天孫則七襄終日羽林則壁壘清嚴匏瓜
則魚鹽纖悉河鼓掌閫外之戎旃離珠典宫中之袐飾
有雲雨之宿以沛其恩波有雷霆之星以威其淫慝東
有房為外府心作明堂蒼龍超趠四馬騰驤箕好風而
翕舌氐涸水而成梁亢則燕居斂福尾則螽斯凝祥後
牽前衿市樓測其虚實左李右將大角控其中央攝提
者甲乙之躔所以直斗杓而建月令析木者幽燕之次
所以垂景曜而福
帝鄉又有列象成文順天左循王填星於土德播粒食
於生民水為辰而司智木為歲而司仁火為熒惑五事
之所以用乂金為太白五味之所以作辛他若竹林建
樹咸池漢津如覿豫賞于彼清旻器府縹緲鼓吹繽紛
於奏廣樂于彼鴻鈞熊羆虎豹之類江河園苑之倫既
繁錯而難舉亦𤨏碎而不陳靡不規摹於太紫拱衞於
北辰乃知中宫者至尊之位泰一者至貴之神可以覆
育於萬物可以函蓋於九垠故有定位焉崇上卑下亘
古不遷有懸象焉日升月恒貞明遞宣以言乎日純乾
之用太陽之質扶桑以升細柳以入踆烏三足而能飛
建木千尋而自植黃道赤道於以紀其經行高舂下舂
於以標其晷刻以言乎月隂教之修内德之協顧兔在
腹方諸含液騐魚腦而光盈畫蘆灰而暈闕哉生旁魄
辨候於玉斧之宫三珥重輪表瑞於金樞之穴日者離
之精月者坎之靈五星天之緯四七天之經其去地也
十有九萬七千里而遠其周天也三百六十有五度而
嬴日月則有四遊九道之可測星辰則有三百二十之
可名有運行次舍之度有遲速守犯之形璿璣垂其模
範渾儀合其規程穹天昕天之說皆已闕其義周髀宣
夜之術詎能得其情若夫直專動静天之體也聖人則
之以盡性剛健中正天之用也聖人法之以出政七曜
於是乎貢其休徵九霄於是乎彰其瑞應煥乎連璧之
符麗矣編珠之映甘露之味如膏絳河之光如鏡如星
非星焱焱炎炎而吐輝如雲非雲郁郁紛紛而呈慶榮
光之燭五老所以祝唐堯復旦之歌八伯所以頌虞舜
况夫
上聖垂旒至誠格幽剛柔協喜怒刑賞毘春秋天不愛
其道神若惎之謀膺靈眷兮璇極集珍貺以介邱瑞穰
穰兮山之委福浩浩兮川之流恍昭回而在上垂糺縵
而凝休觀諸象而可悟揆以理而不浮信乎天人之感
應為甚速夫何俟乎保章馮相之屬用推測以相求
禹貢山水圖賦
原夫禪通疏仡炎帝軒皇迭主五候區畫四方啟中天
之景爍闢邃古之鴻荒濯文明於昏墊奏府事於懷襄
德無間於夏后功尤高於姒王按山川之故牒考禹貢
之舊章熙鴻號於萬䙫耿徽音於不忘彼其千岩霧列
萬壑星屯歸墟海若衍脈崑崙四凟者百川之長五嶽
者衆阜之尊遠近崇卑有道里之可考決排疏瀹有脈
絡之可論合之則四載之績以著分之則九州之跡斯
存若乃陶唐舊都冀州名境河為之川汾為之浸大陸
為之藪恒霍為之鎮析城則苕苕百雉底柱則亭亭千
仞王屋則訬若翬飛太行則邈然雲峻有吕梁孤岐壺
口雷首之崚嶒有衡漳恒衞滱洚涞淇之縈映遼濡滹
易夾碣石而南来孟津大伾歴覃懷而東定寔三面以
距河臨三州而標勝西為奥府是曰雍州擘金天之高
掌鑿黃河之迅流溯積石以經始歴龍門之阻脩岍山
者吳嶽之表終南者地肺之邱荆岐則兩山咸秩鳥鼠
則二物同遊惇物則連綿列岫豬野則苞衍平疇亦有
漆沮澶漫灃汭沈浮同濁涇之湜湜入清渭之悠悠内
控隴右兮西傾朱圉外接朔方兮析支渠搜南則荆河
厥惟豫域風雨所和隂陽所集滎由濟騰波從洛溢被
以孟諸承之荷澤澗出澠池之南瀍出替亭之北熊耳
孕於伊源陪尾枕於桐栢惟洛川之生冢嶺呈神貺於
九疇兼外方之號嵩高集靈符於二室東則兖區濟河
所歴濟以沮分河以灉出伏見者三在汶上陶邱之界
播疏為九有馬頰鬲津之跡鼓雷於澤所以無横流之
虞汎舟於漯所以有織文之入他若專以山稱者惟荆
惟衡荆州是名專以水稱者惟淮惟海揚州是徵兼以
山水稱者華陽黑水之梁海岱及淮之徐據海距岱之
青青則淄出莱蕪濰出箕屋海濱廣斥瑯琊曠邈汶水
浮航莱山作牧賓日馭兮嵎夷聳天門兮岱麓徐則沂
因艾谷淮自胎簪東原高壤大野卑涔彩翬羽畎嘉榖
蒙隂孤桐生兮嶧阪浮石産兮泗潯揚則三江為襟五
湖為帶震澤扼婁松之吭彭蠡承岷嶓之&KR1672;羽毛齒革
之所生篠簜瑤琨之所萃攬竹箭兮如林棲陽禽兮斯
在荆則江沱潛漢大别内方東陵坦迤三澨微茫原名
敷淺水號滄浪跨七澤兮雲夢括九江兮澧湘供菁茅
兮上國納箘簵兮三邦梁則江漢上游濫觴之地為源
為流乃道乃藝徑襃斜而桓是来旅蔡蒙而沬可治合
黎流沙弱水之所循南海三危黑水之所至有銀璆磬
錯之竒珍有熊羆狐狸之文罽觀底績於和人知成功
之匪易於是曠觀九野溥覽八紘廣輪異數流峙並呈
融者為川瀆結者為邱陵東西者其緯南北者其經有
北境南境之别有北條南條之形北則河濟為之宗而
伊洛淮渭為之次南則江漢居其重而沱潛漾沔居其
輕靡不通委輸於巨海走筐篚於神京然後知聖人之
功德有以補天地之危傾故其心非不順物土之性而
灑沈澹災一代之治功斯備非不公天下之有而以下
奉上萬古之分義攸明所以櫛沐而腁胝勞神而殫精
以隨刊為疏導之窽會以封濬為賦式之權衡迄今規
撫曩烈軌則前型披
皇圖之式廓荷天衢之載亨察朝宗之大勢審會同之
凡情見夫同規而積氣兮乾樞何以永平振維而舉絡
兮坤軸何以永成厚生而利用兮歌頌何以洽於風聲
則壤而弼服兮梯航何以逹於寰瀛益畇畇禹甸之疆
理亦芒芒禹迹之方行探岣嶁之瓊字兮扶宛委之瑤
扃緬塗山之玉帛兮覩河洛之澄清能無景企兮玄圭
之聲教遐慕兮明德之登閎
南郊賦
昭昭璿極乃眷
聖皇象緯輝煜圖書亮章軌乾度以順則運璿樞而履
長賁天哲於四表覃聖孚於八荒金繩綠冊之祕龍圖
雀簡之祥皆丁辰而逢吉咸滋大而寢昌自非寳籙洊
申神符潛告介以純禧熙之鴻號奚亶錫於蒼穹用靈
承於元造孰有感而不彰孰有祈而無報爾乃詔宗伯
采儒臣肇吉禮脩明禋暢月穀旦至日良辰玉杓北指
金翼南踆芸芳叶候葭動迎新舉南郊之盛典答景况
於高雯於時六宇澄鮮萬象峻潔緹帟肅除壇壝儼設
警雞人而夜嘑嚴巾車而道迾弭靈蚪以挾輪戢翔螭
而擁轍彯翠羽之葳蕤飾紅葩之狎獵搴鳳盖以騰文
捎虹旌以奮鬛颯迴文而沛艾旋披雲而嵽嵲絳幄青
城彩旃綪筏噦噦鸞聲鏘鏘玉節百辟卿士鵠跱而趨
班三事上公駿奔而陪列田燭密而曉星稀仙佩鳴而
曙鐘徹
乘輿奉引霈然爰發乃輯粹想存清衷薦蒼璧虔元宫
介圭杼首大裘卷龍升乎泰壇之上以即於圜丘之中
抗雷鼓之節奏展雲門之舞容韻孤竹之妙管絙空桑
之雅桐眡雞彝兮黃目滌牲駒兮錦幪擷玉禾兮仙閬
採黑秬兮神嵩泲明水兮茅三脊&KR0778;芳蕭兮烟九重逹
幽馨兮郁以烈燭神光兮昭有融懿芬晃朗肹蠁豐隆
配以
聖祖躋以
神宗顯謨偉烈峻德巍功恍對越而在上與峻極而侔
崇既麟麟而炳炳亦肅肅而雝雝槱燎之事具舉禋祀
之禮告終然後澄慮儲精淵渟岳嶷元扈總章瑤題璇
室三靈降釐百神受職感碩麟兮雙觡蔭卿雲兮五色
甘露如珠兮自零朱草不根兮自植懸象著明正祥翕
赫恍忽無端溟涬何極蓋
昊天者至尊泰一者貴神其號為耀魄其居為紫宸分
曜於日月布秩於星辰有司中司命風雨之代序有寒
暑水旱四時之遞因所以權輿化育主宰洪鈞拓基錫
統凝福呈珍雖冲漠之無朕寔陟降之是親故醴醍非
不旨也而元酒是儐雕幾非不麗也而素車是陳纂組
非不美也而疏布是巾莞簟非不安也而蒲越是茵於
以見大禮之不䙝至敬之無文惟寅清而敦樸兮乃可
以交神明而上接於無垠若夫上辛祈榖四時迎氣大
雩有禱大享有祀靈威赤熛之殊招矩叶光之異名見
於緯書事傳於載紀非比秩於南郊豈同儀於
上帝至若寓駒泰峙權火甘泉卜基委粟營宅洛川顯
慶開元之世至道元豐之年亦有報本與反始非無玉
帛與牲牷襲方士之譌說承禮家之尠傳代有得而有
失制有革而有沿有陟配獻享之謬有同牢共食之偏
有曠數歲而一舉者有遣祠官而攝事焉豈如鉅禮修
明鴻儀詳正舉不曠時躬親致敬二郊之兆域燦然萬
古之典章斯定可以孕育百王網羅千聖潤色舊章甄
陶前政迓貞觀之休徵膺昭回之顯命鞏瑤歷於丕基
啟瑞圖於景運於是考庸世室受策介邱頒朔象魏施
惠神州定三統之建稽五德之疇明堂辟雍緝熙之化
洽升中廵狩廢墜之典修馳驟於仁義之林藪浸潭於
道德之源流含咀於藝文之精粹斟酌於儒雅之諮諏
芳烈扇遠珍符闡幽祥風並翺和氣與遊被光華於四
表垂歷服於千秋末臣揚扢於盛世用敢作頌以颺休
永年歷法賦
惟
聖朝之受命麗璇穹而凝極援神契之矞皇握乾珍之
翕赩三階平而如砥五候循而勿失覩貞觀之有符信
靈承之是即顧乃
宸慮遠凝宅心旦明遑然如未逮凛乎其勿勝協之以
五紀驗之以庶徵寓機緘於儀器研象數於規程抉元
微於罔象曙幽遐於至精詔馮相保章之氏窮周髀宣
夜之情啟槖籥於銅渾兮振綱維於玉衡植土圭之崇
表兮筦星球之奥扃吹葭灰於緹室兮量黍米於陽城
登靈臺以辨物兮仰峻極以揆形於是祕器成圓儀具
巧思殫新推著微顯咸該洪纖畢舉則盈虛躔舍之常
審嬴縮疾徐之度析分至啟閉之經次寒暑晦明之序
勾股則以三角法為精詳交食則以十六求為參互推
凌犯則無時差氣差之除按氣朔則無里差歲差之誤
九道則黃赤迴環四遊則東西分布辨中星於昏旦之
交建月令於攝提之部所以永命而祈天取新而去故
粲粲兮合璧而連珠班班兮金章而玉蔀錫嘉名以永
年介純禧於
皇祚若夫禆竈梓慎之術甘公石氏之傳景初承太和
之舊鄧平校洛下之偏一行垂聲於大衍元嘉抗迹於
承天王朴之欽天有凖守敬之授時不愆非有蠡管之
合詎免舛謬之沿豈若斯歷蔚為典式推步有恒宿離
不忒綜六術於甲寅會五星於營室闡氣母於炎帝顓
皇運璿璣於堯天舜日探瓊策而鏡千秋兮可以卜世
而卜年吹玉琯而調八風兮可以中呂而中律况夫
睿聖臨朝珍符景昭&KR1672;瑞苞於穹宇升景貺於層霄卿
雲爛兮北闕甘露降兮南郊吐榮光兮無際叶玉燭兮
長調蓂莢迎辰兮無勞銀箭鳳凰司正兮如聽仙韶方
履長於億萬斯年之歷數又何有於二千餘載之殷遥
西山積雪賦
攬西山之勝概見岡阜之岧嶤敞丹梯之遠色插蒼靄
之崇標皎積雪之在望凝餘寒之未銷漾清暉之水木
涵澄旭於林臯助景物之蕭曠增岩阿之泬寥昔之菡
萏紛敷芙蓉競秀朝爽迎人夕霏展岫掩映兮如花參
差兮如繡翠微仙庭香山化城磵戸幽迴峯巒杳冥玲
瓏兮瓊闥窈窕兮雲屛因高就下嵌空封罅爛兮炫景
粲兮照夜樹青葱兮玉泉竹檀欒兮潭柘舞銀海之虬
龍展璚綃之圖畫吹雲兮繪粉流光兮弄影璧拱兮珠
聯輝山兮媚川遠而望之如瑤臺月艷兮游飛仙近而
即之如藍田日暖兮生朝烟恍兮忽兮既似翠羽啁啾
兮羅浮天髣兮髴兮又似夜光錯落兮西崑顛當其遙
空作霽翔烏方吐晃朗晴嵐依微遠樹綴霜葉而增妍
點林鴉而可數及其夕陽在山悄然人境殘虹散彩餘
霞流映帶暝色而猶明耿寒光而不定戛仙籟兮無聲
委金波兮有情風颼颼而愈冷月澹澹而彌清遶南枝
兮孤鵲警空山兮獨鶴戢寒羽之差池感羇心之搖落
鳥道兮谽谺燒㾗兮橫斜狐兔凄迷於曠野獵火閃爍
於平沙樵逕兮斷絶墟烟兮明滅岩扉寂寂兮長扃蘿
磬泠泠兮相答乃有曳履幽人行吟騷客藉草扶笻披
榛振屐抽灞橋之祕思賡招隠之新什發逸響兮無窮
託深情兮何極亦有連輝華省拄頰仙臺玉珂曉度粉
署辰来和陽春之麗曲騁梁苑之清才寄遠心於邱壑
鏘餘韻於低回豈如璇題金屋高居遠目澄輝兮送迎
絳霄兮縈屬撫軫兮幽蘭興歌兮黃竹揖神人兮藐姑
探圖書兮羣玉流
睿藻兮芳妍掞
天葩兮鮮縟所以凝華積素疊嶂層巒嵯峨天半縹緲
雲端挺千枝之琳碧擁萬仞之琅玕掇琪花而不落拾
瑤草而長寒開皇州之麗矚峙寳甸之竒觀援柔毫而
一寫恍置身於蓬莱方丈白銀宫闕之間
殘菊賦(有序)
長安邸中有秋菊十數本嫣黃姹紫粲粲可觀曾
不幾旬凋殘殆盡夫菊貞艸也可以敵霜霰制頽
齡而且歲晏孰華流芳易謝猶如此矣况其他乎
江潭搖落桓司馬見而傷心庭樹婆娑殷東陽對
之歎息以今揆昔有由然也爰濡毫而賦之
蕭辰送燠朔氣迎寒清霜夕厲濃露晨漙惜流光之欲
莫見叢菊之初殘當其金蕊方披瓊苞未坼微颷薦凉
鮮雲漾碧振綠葉之葳蕤綴緗跗之穠密林下兮山家
重陽兮試花繽紛兮佳色璀璨兮仙葩濯錦鱗於秋山
籠綺日於朝華一枝兩枝兮寒玉千縷萬縷兮明霞白
雪兮乍飛征雁兮南歸峯迴兮波屬離憂兮紛觸蘭之
秀兮清微菊之芳兮幽獨懷佳人兮不忘寄相思兮空
谷蓲蘛猗那為時幾何繁香萎蔓紫豔飄柯同湘人之
顦顇怨令節之蹉跎夫其抱性貞萋託根高潔耿耿孤
芳亭亭晩節猶且悴似飛蓬衰如墮葉委三徑之寒叢
隨衆芳而銷歇况乎蒲柳之質桃李之姿脩靡弱幹荏
苒柔枝能盛年之長保無妍華之早衰當冰霜之推挫
恐零落之無時對殘英而躑躅空愴悢於予思
梅花賦
若夫披香之殿重璧之臺千花繞砌萬卉羅階爭春先
發衝寒早開超羣拔萃獨有芳梅當其仙蕾方胎瓊苞
未綻裊裊繁條亭亭脩幹餐冰雪之凄清歴風霜之凌
亂羌不改其貞心亦何傷於歲晏爾乃微陽韻竹弱管
飛葭勾萌欲坼枯荄未芽權輿氣母絪縕物華東郊將
駕南枝已花遠韻孤情冰膚玉質世外相期林中獨立
深雪扃寒橫參耿碧孤夢清遐一枝幽寂彷彿聞香依
稀辨色日餞雲迎時和景明風催淑氣鳥弄春聲倚樓
笛暖擁帳香温粧嫌粉涴舞愛身輕何樹非玉何花不
瓊亦有緗跗翠萼紫蕊紅英綠華仙品絳樹芳名凝脂
鏤雪異色同榮靡不返魂香寢濯魄瑤京綺因清極豔
自幽生若乃薄寒未融暝色欲斂林非霧而非烟天如
霜而如霰初掩抑以生愁旋低徊而入怨倚脩竹以無
人對流波而自遠空山兮泬㵳四顧兮蕭條霏微兮夜
色搖曳兮仙颷月昏黃而送影露澹淡以凝條緘素心
兮有恨翳縞袂之無憀盖其體含高潔性本貞萋天然
之質秀出之姿煖然兮似喜凄然兮自悲嫣然兮獨笑
悄然兮相思占衆芳兮無衒色老空谷兮人莫知故乃
即之愈淡挹之愈微淆之不濁湼之不淄可以含華咀
秀揚芬吐蕤移根閬苑振采瑤池扇仙葩之芳烈效鼎
實於明時豈與夫遲日園林深春樓閣柔木綺靡雜英
纖弱乍菀兮乍枯自開兮自落藝畹兮幽蘭翻階兮芍
藥穠李兮芳菲夭桃兮綽約逞絶代之容顔鬭傾城之
鉛澤領上天之韶光競人間之標格猗嗟梅也首冠芳
叢霓裁霧剪粉銷黛空雖自矜其國色能無待乎春工
釀聯珠之甘雨披綴鈴之惠風非裁培之有意孰妍悅
而為容願東皇之長護無致惜於飄蓬
帝京元夕賦
翼翼神州巍巍
帝室邐倚丹霄規摹紫極萬瓦翬飛九衢星密民物恬
熙謳歌洋溢覩率土之升平奉
宸遊於兹夕兹夕何夕厥惟上元孟陬之吉春王之尊
一歲之首四氣之原青陽肇令始和布恩綵鳩施惠白
獸受言以届於是稱令節焉於是仙琯調風澄暉散旭
天朗氣和春明景淑林雪盡而銷寒河水開而坼玉湛
仙掌之金波飄御溝之文縠魚噞喁以泝流鶯翩&KR1473;而
出谷梅弄色以初花柳垂條而始綠萬象交泰百昌競
呈萃以樂豫兆以豐亨麗以皓月綴以華燈千枝吐豔
萬炬攢星素蟾銀魄顧兔仙輪若乃宫觀鬱盤亭臺層
搆青瑣丹墀雕楹藻鏤玉題交輝銅鋪錯綉銜照燭龍
流光鴛甃花不落而長妍夜未央而如晝藹佳氣之葱
芊羅瑞烟之粉糅祥光凝兮楸梓開仙響臻兮韶韺奏
慶雲霏兮鳳輦過香霧濃兮鰲山秀以至五都洞逹三
市喧闐星橋火樹寳騎香軿靚粧縟野袨服藻川歌落
梅之婀娜鬭穠李之鮮妍弛金吾之夕禁誤銅籌之暁
傳咸追歡於樂歲並選勝於韶年夫其閭井悅康寰瀛
清晏人鮮怨咨家多盈羨士女熙熙宴遊衎衎兵氣銷
而日月光頌聲作而星雲燦良辰並美景偕臨天寳與
物華俱煥審何道以臻兹知
皇仁之溥徧蓋惟弘基積累醲化奫淪懿以文德洽以
深仁天波如醴
聖澤如春合天下為一家引六合為一身故天不愛道
人不愛情萐脯在囿蓂莢充庭風皥皥而自古物欣欣
而向榮月金甌以無缺燈玉燭而長明於是珍貺昭回
太和絪緼因普天之同樂覘
一人之有慶集五福之繁昌介萬年於
長信賡燕喜於椒房流鴻禧於鶴禁以豫以遊伴奐優
游紫霞陳&KR0008;翠駝獻羞却魚龍斥角觝罷楚腰屛齊謳
頒大脯而露渥聆廣樂而雲流上有景福之賜下有南
山之酬人間三五之夜天上十二之樓洵同民之為樂
匪細娛之是求末臣頒揚乎盛世用紀美於千秋
南苑賦(有序)
南苑在都城之南舊名海子澶漫百里夙號沃瀛
果蓏千區於焉滋植珍羣異羽充牣乎其中複道
行宫紛縈乎其際左思所云邅藪為圃值林為苑
也蓋其川原曠邈林澤逶迤秋水如空春波似縠
烟霏夕羃霞綺晨飛雲淡淡而四垂天蒼蒼而一
色鳬鷖唼葉依然太液之池魚鳥親人寧數濠梁
之境至其繚垣廣衺馳道周邅接雉堞而非遥瞻
龍樓其不遠雲臺九仞丹氣迴環春樹萬家清暉
映帶匪樸匪斵如跂如翬土不雕鎪木無緹錦有
唐后茅茨之制同夏王卑約之風
皇上聽覽餘閒時臨是地省耕觀穫常行補助之文表
貉弊禽兼肄蒐苖之典殺不盡物樂以同民一豫
一遊皆成法度每至青陽之月白露之辰都人士
女靡不延頸跂足以望屬車之塵焉昔周人之歌
靈囿樂翔泳之沾恩漢臣之賦上林美陂池之弛
禁况在
聖明之代可無頌述之篇臣雖不敏敢獻斯賦賦曰
天下為家宅中作縣握瑞凝珍貞符考憲錯繡壤於堯
封廓黃圖於禹甸
皇居拱於北辰靈囿開於南苑俯洲渚之憑隆對河山
之曠遠地臨冀野水&KR1672;桑乾山從西夾海似東漸噴日
薄月纓岡帶川亘廣輪者一百餘里通灌輸者七十二
泉乃有嘉卉千畦瓊蔬萬彙緗葉紫莖紅蕤翠蔕羅元
圃之綺葱植青津之琅菜朝含露於芳葵夕負霜於玉
薤梨棗之沃榛栗之饒鮮苞蕡實珍液金翹青綺門前
五色並呈瓜瓞赤瑛盤内三春首薦櫻桃又有瑞獸成
羣仙禽接翼露犬紈牛黃支白澤翠羽之翰丹青彩翟
之輝金碧沙融而並下鵁鶄波暖而飛来鸂鶒於是環
以列衞繚以周墻離宫錯峙峭宇相望綺疏藻井月地
雲忩金舖煥彩璧題耀光可以挹秋爽可以延春陽可
以肄蒐狩可以閱畊桑
皇帝翊七萃於鈎陳御六龍於雕軫指芳樂之平川接
華林之勝景鳳蓋平飛霓旌斜引野曠城遥林長路迥
層臺雲繞曲榭星懸波明仙仗風送繁絃寶扇抱月金
爐挹烟馳道則五里十里廣殿則七筵九筵時省耕於
東作每觀稼於西田於時麗日遲遲和風習習花動香
来桐垂乳滴雪繭盈川紺轅在籍桑柔而鳩婦頻呼草
淺而雉媒始出良耜盈郊懿筐在室洒靈雨於萬家濊
湛恩於九陌徂暑維秋金天火流凉颷乍肅寒潦初收
紅疎棗圃綠蔓瓜疇見銍艾之如雨喜汙邪之滿篝登
神倉而歲有挹
聖澤而雲浮若其露暖當空霜黃遍洒二日其同三時
多暇九節歌貍六閑調馬並驅甫草之中并試長楸之
下巧心穿葉迅足騰光千乘競捷萬騎争驤按鷹大野
弋隼高蒼發六豝之同穴貫雙雁於連行雖舉烽而行
釂寧合圍而掩蔵既乃布惠展儀儲精凝慮豳風在前
虞箴當御翺翔乎禮義之園游憩乎詩書之府德彌性
以有常樂同民之是與况復樵蘇不拒雉兔斯求有陂
池之樂利無禁籞之呵留丹水紫淵無勞於填塹蘭唐
蕙圃不假於收罘制猶狹於文囿歌先傳於夏謳願奉
翠華之幸長承
清蹕之遊
太極圖賦(并序)
太極圖者宋儒周氏濓溪之所作也自易言太極
至周氏演為圖以授程氏明道伊川闡河洛之微
言接洙泗之遺緒千聖之統萬化之原於兹益明
厥功甚鉅按太極圖說無極而太極乃是道體之
本然而由後天以合先天定之以中正仁義主静
立人極者其功全在於聖人此周氏作圖之本意
也因推其義以為是賦焉
原夫形象之始物則之初權輿化育圅蘊苞符冺聲臭
於帝載筦槖籥於天樞惟太極之為體實衆理之所儲
宰萬化而非有體至妙而非無首發明於大易繼闡繹
於先儒固演之而為說亦揭之而為圖自非灼見夫道
原者其孰能以與於此乎爾其一氣既分二儀初立乾
直以專坤翕以闢運元轂以同規控方輿而奠極資始
生以何窮位清寧而咸得孰主宰是而德合無疆孰綱
維是而健行不息萬象森布列曜著明宣以四氣麗以
五行氣隂陽而互宅質剛柔而並呈察廣輪之異數審
流峙之殊形孰根柢是而往者不匱孰機緘是而来者
常新或動或植分區别質誰為為之而生物不測或濁
或清受氣含靈誰為為之而嬗化不停是惟太極立乎
最先孕育氣母翕張道緘其體廓爾其理渾然静以生
動其通也不滯動以根静其復也不遷恍兮忽兮非方
所之可執冲兮漠兮詎端倪之可言氣乘機而日出體
儲用而内涵即一物而各具會萬物以同原如一畫之
開天在在皆易如萬川之落月處處皆圓此太極之為
至妙而斯圖之所由傳也若乃無極之真二五之質磅
礴絪縕妙凝保合其在於人獨靈於物既受性而秉彝
亦形生而神發滙五德於靈淵分三才於天臬究睿思
之若神知聖功之作哲雖一本而萬殊豈同途而異轍
然而修悖各異順逆攸分性近習遠道疎物親孰修道
以垂教孰明善以誠身理雖原於太極功尤待於聖人
故乃&KR1140;流歸本披枝見根旨以說暢義以圖陳揭濂洛
之性旨闡洙泗之道真啟聖朝之統緒資睿學之高深
於是流連披覽緝熙懋勤金追玉琢日引月伸乃體無
而宰有乃執一而御紛藴之在躬兮仁義中正措之在
世兮禮樂政刑化普汜兮無外德含弘兮好生播太和
兮盎溢流元氣兮奫淪風渾噩兮彌古俗恬熙兮愈淳
浩浩兮識至治之有象蕩蕩兮恍太極之無名攄管窺
以仰則兮吾又何以測廣運之所存
經筵賦(有序)
皇上體備生知聖由天縱嫓軒皇之敦敏邁岐石之誕
登勤政愛民親賢好學千聖百王之統悉滙於心
傳五經六藝之文咸通於神解牙籖夜擁窮甲乙
而忘疲
彤幄晨開歴春秋而靡間歲當協洽月在夾鍾爰啟
經筵再陳講義闡中和之性理探河洛之微言㒺不
敷揚用資啟沃雖蘊含高厚非蠡測之能窺而運
際文明寔頌揚之莫罄末臣幸逢盛典載抃載欣
敢竭疎庸敬獻賦賦曰
猗
聖皇之受命接道統於羲軒闡珍符而祕啟探寶筴而
苞宣紹唐虞之曩烈抉河洛之遺編道下濟而交泰德
健行而協乾殫就將於夙夜勤學問於
經筵於時麗景垂天青陽協律獻節初開仲春始吉命
宗伯以諏儀咨靈臺而撰日立銅史以司聲候玉繩而
辨色開閶闔於彤扉拱雲霄於紫極覩鳳蓋之晨飛見
鑾輿之曉出乃有千行鹵簿三署嚴更翔鵷列陛振鷺
充庭曳棽離之虹旄飄狎獵之霓旌&KR1259;如雲而五色扇
似月而重輪建九斿之仙仗會千官之火城丹墀兮絳
闥綺疏兮交錯瑞靄兮絪縕祥光兮景爍宫漏裊兮出
花遲爐烟縈兮垂柳弱煥奎璧兮旭日光奏簫韶兮鈞
天樂
皇帝乃御保和之殿陳九擯之儀發琳琅之祕吐珠玉
之輝上公執簡名卿侍幃微言析奥深心剖疑搜羲文
之精蘊窮性道之淵微既海深而嶽峻亦
天高而聽卑雖鞀鐸之有採詎塵露之能裨冀芻蕘之
可擇庶葑菲之不遺乃罄葵心乃攄竹素仰企
淵衷昭兹
王度披玉宇之祥風挹天章之調露矢一德以颺言瞻
九重而披素抗古迹而為昭荷天衢而生慕若乃牙籖
玉軸錦帙芸編交分循覽日昃流連掇仙葩之璀璨掞
睿藻之芳妍灑十行之珠翰染七襄之寳箋洽文德於
四國披風聲於八埏學既隆而加殖心善下而彌虔豈
與夫麗正邇英石渠白虎訂異參同蹈常襲故修誦說
之虛儀飾師儒之文具相絜量以齊觀可同年而共語
也於是儲精冲穆宅思優游考庸世室受策介邱定三
統之建稽五德之疇明堂辟雍緝熙之化洽升中巡狩
曠墜之典修翺翔於仁義之林藪浸潭於道德之源流
含咀於藝文之英萃斟酌於儒雅之諮諏扇芳烈以届
遠貺貞符而闡幽被光華於四表鞏歴服於千秋末臣
揚扢乎盛世用敢作頌以宣休頌曰於鑠我
皇德茂隆兮緝熙夙夜昭有融兮作君作師亶明聰兮
允恭克讓心謙冲兮講幄時啟亮天工兮思以作睿懋
聖功兮化被六合流醇風兮
一人有慶萬方同兮
上林春燕賦
美上林之巨麗擅漢苑之芳菲萃九天之淑景蕩二月
之晴暉草成茵而萋碧香生樹以霏微攬韶光之在望
見彩燕之交飛爾其翠袖繽紛紅襟容裔紫綺裁裳元
雲剪袂翔不千仞来逾萬里警霜露以言歸隨陽和而
自致雙棲玳瑁之梁並集珊瑚之砌既乘候以知幾亦
託身而得地乃若褉辰未届社日初臨綠楊簾幕紅杏
園林汎崇蘭之曉吹釀微雨之春隂啄芹泥之清潤搴
蕙幌之深沉拂差池之妍影弄呢喃之好音喜故人之
無恙傍舊壘以重尋至於綠水銀塘游絲芳樹冉冉殘
英依依落絮乍高兮乍低自来兮自去受風兮欲斜蹴
花兮如語惜綺節之漸頽對流光之將暮似展轉以含
情向斜陽而欲訴豈如借棲閬苑託質瑶宫芝田蕙圃
藹日光風陪瓊林之游讌穿玉樹之青葱憩藻房之婉
孌度珠綴之玲瓏掌上呈姿並矜舞態釵頭比玉低颭
歌容彼夫列栢之烏槍榆之雀翠羽翩翾雪衣綽約雕
籠閉而長閑金彈飛而乍落雖飲啄之自娛何樊籠之
足樂詎若烏衣豔色大厦重闉棲游畫棟翔集花茵風
恬巢穩泥暖雛新祀高禖而迎候秩元鳥而司分天假
之以羽毛人貯之以連雲與遷鶯而並起長流玩於芳
春
朝會宴饗樂章
太皇太后升座奏永平之章
嘉樂
聖母德容穆穆合撰坤元以涵以育鑾輅在陳玉衣有
郁展哉
皇儀禮明樂淑億萬斯年受兹介福
朝賀奏丹陛樂
彤庭弘邃曲禮攸崇六宫式序千官景從慈雲流蔭下
帡上幪自南自北自西自東萬方来賀曷不肅雍昭哉
聖孝其樂融融
還宫奏壽平之章
天佑
皇家景命洊申宫闈重慶繁祉川臻詒我有糓用啟後
人錫釐衍祚蟄蟄振振六合内外莫不尊親
皇太后升座奏豫平之章
有懿
慈闈惟天下母厚德之符含弘九有式嗣徽音以昌厥
後福禄来同如山如阜我龍受之遐不覃厚
朝賀奏丹陛樂
品物光亨兩儀清泰展禮有容式瞻嘉會金石相宣貫
珠編貝思媚思齊德音四沛以介繁禧萬年保艾曰夀
而臧曰昌而大
還宫奏順平之章
百禮既洽燦然有章瑞雲承蓋麗日舒長以天下養怡
愉未央言旋彤幄鳴豫儲祥
一人有慶萬壽無疆
皇后升座奏淑平之章
天清地寧儷尊
宸極表是王風
母儀萬國體順含章茂明内德福履永綏迺燕迺翼
朝賀奏
采章有蔚令典告虔還規折矩鳴玉璆然恩流樛木澤
被雲天威儀秩秩率履無愆修齊我
后地道承乾
還宫奏嘉平之章
椒宫奕奕隂教修明褘衣有曜環珮和鳴禮容孔恪萬
福来成關睢之化流美風聲
皇太子升座奏昭平之章
煌煌謨烈受天顯命啟佑元良萬邦以正日重其光星
輝海潤寖熾寖昌無疆惟慶
朝賀奏
胄筵式闢雲物呈珍金相玉粹光輝日新濟濟多士用
備宫臣有馮有翼大猷是遵履敬思孝媚兹
一人
還宫奏咸平之章
青宫誕啓有秩其儀正體毓德百禄是宜繼明以照景
光淑熹垂緒萬年翼我丕基
皇帝升座中和韶樂作奏隆平之章(朝會)
赫矣天鑒眷求惟聖保佑我
清既集有命假樂
大君天位以正涖下有容鑒於萬方念兹崇功駿命孔
常
還宫奏顯平之章
於昭
三后誕降世德亹亹我
皇克艱衮職治定功成中和建極龍飛在天鳳儀於庭
式奏王夏垂億萬齡
萬壽升座中和韶樂作奏乾平之章
二儀清寧三辰順則維
帝凝命圅冐區域仁恩廣覃至於動植久道化成隆功
駿德
聖人多壽年世萬億
還宫奏太平之章
鑒觀惟德丕命惟
皇肇兹夀域薄海要荒物性茂育民俗樂康冠帶之國
望斗辨方曰惟萬年同於昊天
元旦升座中和韶樂作奏元平之章
於穆
元后敬授人時四時和令三陽肇基鸞路蒼龍載青其
旗迎氣布德百工允釐行慶施惠及我烝黎
還宫奏和平之章
有奕元會
天子穆穆蹡蹡羣公至自九服正朔所加海外臣僕率
土惠懷萬民子育千齡億祀永綏茀禄
冬至升座中和韶樂作奏遂平之章
朝符在握道轉鴻鈞天心見復物始資元景長舜日紀
協堯春玉琯應瑞寳歷肇新衆正在位輔翼
一人
還宫奏允平之章
萬國在宥一陽斯溥淵默臨朝天職修舉君子道長駢
珪聯組占日書雲産祥降嘏宜暘而暘宜雨而雨
小宴升座丹陛大樂作奏恊平之章
聖皇涖止穆穆皇皇百爾卿士章服斯光吹笙鼔琴式
燕嘉賓萬福既同歸美
一人
還宫奏興平之章
湛湛露零維豐之芑猗歟在公思皇多士宴示慈惠以
洽百禮敬慎威儀福祿来只
郊祀導迎奏祐平之章
皇天有命
列聖承之我
后配德文匡武綏海隅寧謐神靈宴娛於萬斯年流慶
降釐
廟祀道迎奏禧平之章
於皇紹烈累熙重光銷鑠羣慝我武奮揚肅肅清廟峩
峩奉璋奠鬯斯馨祚命無疆
諸王百官謝
恩見朝丹陛大樂作奏慶平之章
皇覆萬㝢品物咸亨九賓在列百譯輸誠濟濟卿士式
造在廷
帝仁如天
帝明如日親賢任能愛民育物禮備樂成聲教四訖
外藩謝
恩見朝丹陛大樂作奏興平之章
天盡所覆以畀我
清我德配命涵濡羣生萬國蹈舞來享來庭俁俁蹲蹲
視彼干戚天威式臨其儀不忒
聖德詩(有序)
(臣)孫遹稽首頓首上言伏惟
皇帝陛下即位以来於今二十年敬天恤民敏學勤政
夙夜孜孜圖求治理西殄關隴之寇南定甌閩百
越之叛以除去民害今又討誅逆賊吳世璠盡收
六詔之地布寬大之
詔與天下更始東西朔南幅員萬里一乃心力莫不悅
服作息之民跂行蠕動之物霑被
皇仁咸得其所太平之符千載一日(臣)備員翰林出入
闕廷之下親見
皇上文武聖神功德甚大推校古今無與為二因伏自
思念翰林之官執筆扎以事
上詠歌頌述乃其職也輒不自揣度竊取古義恭撰
聖德詩一篇上呈
睿覽雖詞理淺陋而據切事實庶以宣明
主德傳信於天下後世詩曰
皇帝聖武天下畏懷赫斯一怒於滇之池惟彼滇池介
於南陲逆臣三桂狡焉盗魁挾其驕黠徼亂自資腊人
而噬為狼為豺毒則不翅矜寡有辭
皇帝曰吁庸可貸是龔行天罰我不敢私爰命宗臣九
罰是加中璋七寸鼗鼔熊旗兵以義起誠不在多日舍
三十不棘不舒一舉湘楚再下牂牁降人載路鏃刃不
試桂冥殛死身為灰糜凶孽世璠稔惡不回怙恃其險
以抗於我惟官臣泰鼔行疾馳塔及毓榮各以兵隨會
於城下環其外陴夾弓絜矢衝車峩峩芻蕘不淫惟敵
是求紬臂搤吭胸腹潰離羣醜搖心則内自猜還相告
語齎咨涕洟釡魚檻獸其何能久天地之大獨外我儕
胡不思服束身自歸生縛巨憝即刑有司璠見窘蹙勢
益孤暌退自刎頸幾免刲劙十月戊申城門大開斬送
其首皆縻以来有拲有桎厥囚纍纍號而匄命觳觫悲
哀遂入其城撫而諭之殱渠宥脅毋怛而疑滇戶十萬
嘔呀歡喜農不釋耒市㕓不移脫去砧俎以敖以嬉昔
在閩越國之藩維負國恩寵實相黨比如木之蘖如蔓
之滋樛結牙互不可芟夷乃蹷其本乃伐其枝臨以一
旅莫余距違罪人斯得戮於甸師隴蜀之阻塍埒峻巇
大師之届若蹈平地既銘劔閣山川永底有逋者寇竄
處海涯戈船所指翦為鯨鯢鱗介之族襲我裳衣滇之
曠誅為日久矣今也戡定六合一家是惟
皇帝與神合謀制勝於中發策决機豈無立慬(音芹勇也列子)
(以立慬聞)熊羆虎貔進止倚伏一稟成規功烈甚大無與陟
躋師武臣力莫之敢尸幕府告捷列上其事函首萬里
至於京師與衆共棄揭諸九逵乃蠲吉日獻功報祠告
於
宗
祖
天神
地示設大愷樂干戚幢麾牲牢玉帛燔燎瘞薶殷禮肇
舉景光淑嘉㞕如有聞肸蠁况施乃
御正殿頒下
詔書大赦天下悉與滌除減免租稅已責去譏收養介
特賑貧恤災策勲軍帥析組剖圭慰勞吏士優賚有差
褒顯死事易名贈階推恩中外周徧廣該公卿大夫洎
我士民踊躍抃舞幸際昌期願上功德升之介邱並集
闕下進而致詞
皇帝之德不殺而威惠此南國安民豐財以懲不恪&KR0719;
然知畏永永率俾無有效尤
皇帝之德仁育義裁并包兼覆細大不遺泰遠於東大
蒙於西朔南攸暨膏澤滲漓
皇帝之德合撰兩儀五緯順序暘雨曰時年以屢豐萬
邦以綏動植之類㒺不恬熙
皇帝之德止於孝慈以天下養融融怡怡我翼我燕我
裕我垂惇叙姻族澤及天胎
皇帝之德敏而徇齊典學終始釋念在兹表賢簡能放
黜邪詖主静立極以位二才
皇帝之德恭儉身持屏斥浮靡御此繒綈服用澣濯器
不雕幾崇樸敦本四方以化末(臣)不敏業在頌歌再拜
稽首作為此詩式示臣庶千億萬祀
賜宴瀛臺紀恩詩(有序)
皇帝踐祚之二十年秋七月二十有一日
召滿漢諸臣五品以上及翰林科道官
賜宴於瀛臺侑幣既頒上尊是錫
温綸叠沛慰藉有加禮成復有蓮實菱藕之
賜羣臣咸醉飽而出捆載而歸感戴
皇仁淪浹肌髓(臣)小臣也猥以備員史官與於旅食蒙
被
恩澤優渥踰涯罄竭涓埃
高深莫報敢循官司之掌竊申頌禱之情敬上七言詩
一首凡千有四百字為一百韻具述
聖天子所以勤勉臣下德意至深至厚庶宣美於今兹
用揚休於来葉詩曰
瀛臺仙衞展
皇儀瑞靄絪緼曙色披方切怔營瞻紫極忽聞宣喚出
彤墀濫竽執簡慙官守錫宴承筐荷
主慈是日山河殊爽塏神州景物正恬熙飛葭玉琯鮮
飈應聽竹金門素律移殘暑回凉晞湛露薄雲籠曉漏
秋曦共欣下濟光明會並命来游陟覽時西極嵯峨銀
作牓南冥漭沆璧為池麗城迥接朱霞表複道斜縈淥
水湄太液中開波浩蕩繚垣遙屬路逶迤芳蓀橈傍圓
沙駐彩鷁舟從曲岸艤歘爾乘槎翩欲逝斗然泛海愕
還眙雙丸吐納隂陽剖萬象溟濛宇宙彌似有河源千
里注更無地軸九垠垂稍窮津涘舒孤眺漸近川原辨
四維輕櫂隨流沿復泝清暉入抱憺相怡白蘋嫋嫋瀟
湘渚翠荇叢叢雁鶩陂百尺脩緡搴瑇瑁一奩明鏡拭
瑠璃練江不動纖蘿影珠浦長涵片月姿鼔枻重教緣
菼薍疏渠為别貯瀾漪頗饒菱芡紛漂泳最好芙蕖静
旖旎嫮質雅堪香霧濯靚粧微向午風欹瑤翰競弄沈
浮態瓊翼留棲婀娜枝戲葉喁喁騰錦鬛巢莖往往躍
蒼龜舊傳閬苑應非幻親到鈞天却自疑便擬凌霄聽
廣樂妄希刷羽漸高逵丹梯黛璧還相映紺宇紅亭恍
在斯鉤盾田塍原綺錯建章宫觀恰星摛樓迎顥氣融
金掌殿倚晴空敞繡楣緹幕徐褰翔鳳咮畫橋平偃宛
虹鬐槐隂結蓋苕苕立蘭臭生襟細細吹佳卉芊綿青
羃䍥層嵐縹緲碧厜㕒景移栝柏娛澄旭籟發松篁韻
遠颸是處祥烟浮藻井數行綠樹隱罘罳當軒始爇迴
波篆遣仗初收拂霓旗文囿何妨来雉兔堯階仍未剪
茅茨因無闕政封章少為有元音刻漏遲倚佩尚思求
共理揮絃猶復致疇咨
聖朝不隔堂簾義
天語頻申慰勉詞鎔鑄由来歸大冶恪恭咸此賴
洪施合樽旋
召華裾集束帛驚看
寵賚隨八繭新繅三就采七襄舊絍五總絲比聞
王化追覃葛盡斥穠裝曳薄絁况遇
至尊凝黈纊僅教致美在宗彝弋綈自御班朝服織貝
偏充好用資彌覺
皇仁被體重敢渝臣節上衡持蓆衣遂得蒙安燠旅食
還當示等衰坐接孤卿交履舄人偕伯仲和壎箎蕙纕
暫解何容裔艾綬爭懸倍陸離小藉柔苮羅席几半拈
弱錫就盤匜宰夫飾具差鉶豆酒正程材薦醴&KR0755;炊出
雕胡光可鑑溲来粔籹&KR0632;於飴饌行鵝炙薌薰品羹芼
蓴菹草木滋糝入茱萸名正醬齊成芍藥作凝脂洩宣
辛烈需椒桂雕鏤廉深視鼎鼒自是烹人調水火非關
肉吏别澠淄再逢列籞供蕡實適值司罍授縹瓷會見
繁昌徵物產并將恭儉訓官師赤心先餉重針棗雅操
誰當訂座梨的爍珍苞歕秀液繽紛碩果浥寒澌分甘
乍喜身多幸佐飲真令樂不支蒲阪冬醪含沆瀣&KR0789;湖
春釀潑酴醿漫勞膳士酧加觶
特遣親臣勸媵巵執法詎須憂豸史屬車寧必羡鴟夷
滌煩頓療相如渴沈陸堪忘㬅倩饑強對酒鎗成蜾臝
劇憐茗盌瑩蛟螭龍團乳煖春盈握雀舌香濃雪滿匙
酣洽可無吟蟋蟀低徊又見薄崦嵫侵尋執燭防情溢
傴僂循牆競職思卜晝禮成皆醉飽自公辭退更將貽
析酲藷蔗徒虛語消食梹榔亦謾辭荷本貞萋芬未沫
薏尤清苦湼難緇咀餐菱藕能蘇肺凜冽冰霜直沁脾
豈意枯腸嘗禁臠他年饑吻厭園葵樵蘇不爨應休璉
鮭菜長貧庾杲之說餅曾聞思&KR0008;餌獻鮮空詫想腴鰭
賓筵幸覩壬林盛俊味還探丙穴竒折俎也知
恩獨厚加籩竊恐分非宜祗慚菅蒯孤生賤猥受圭璋
特逹知歸院幾經花底度戴天私作管中窺
德逾軒昊彌謙抑
澤覆垓埏益滲漓勒岱銘嵩升懿烈覲文揚武際昌期
兩宫尊養無疆慶貳體元良有穀詒夙夜常存惟道岸
暄寒不輟是
經帷
躬修渾器符乾曜
手纂輿圖奠地祗廵幸只緣親稼穡蒐苖端為肄熊羆
象鞮早已輸琛賮卭筰俄看折箠笞歲植鷄竿疏訟獄
時懸豹簴採箴規商霖每應桑林禱淇竹奚煩瓠子祠
蠲賦恩稠還振廩賜酺
詔下又行糜勤民喜見豐年屢招隱忻將好爵縻上相
謀謨咸緝亮庶司擕僕各委蛇璇穹恍惚来儲祉宣室
從容介受釐景况昭回神氣合
宸居肅穆治無為升平歲月多閒暇交泰
君臣有燕私靈沼笙鏞同樂豈卷阿車馬儘閑馳惠霑
翔泳初何限潤及區萌詎有涯絶勝壺觴修洛褉陋他
簫鼔祀汾脽嘉魚試叶崇邱詠鳴鹿重賡小雅詩願被
六英颺盛事長歌
萬壽鞏丕基
盛矣麗矣使人茫乎望洋向若而歎然細尋之
叙次周浹音節自然所謂人巧極天工錯者雖
使揚馬復起猶當退三舍避之何况餘子(尤悔菴評)
聖祚無疆詞(有序)
欽惟
皇帝陛下聖文神武
睿算無遺
親總六師三臨絶塞逆賊噶爾丹殲滅餘黨畏威慕義
降者䴢至西北萬里荒遠之域咸隸我版圖既振
旅京師告成於
郊
廟社稷名山大川加上
徽稱沛
恩天下又飾官方修内治勤求化理務撫綏休養其民
自諸王暨大小羣臣生儒耆老凡數萬人稽首
闕下固請崇上
尊號
皇帝謙德尊光推而勿有猗歟至矣
功德之崇閎
聲教之廣遠自書契以来推校帝王無與為並誠乃
巍巍蕩蕩隆三羡五
聖祚億萬年無疆之慶也(臣)叨佐銓衡兼官翰院恭撰
五言詩十二章以
獻冀得附於六義之末頌揚萬一焉
睿筴函三略威弧静八荒
武功成偃革
文德洽垂裳雲日堯天敞時薰舜樂張微臣同虎拜
聖祚永無疆
玉鑾初幸處朔塞有飛霙細草搴逾秀寒泉挹更清陽
和回雁磧春色繞龍旌果見欃槍掃吹鐃奏凱聲
涓流還巨壑枯枿亦長林再駕勞
當宁三驅誡失禽弛弓軍禮肅挾纊
主恩深雨雪無淹久歡聞杕杜吟
畫組開戎幕綏旌耀武車
六飛三出塞四海一為家玉障今無外黃圖昔有加虞
廷聲教遠祇是限流沙
聖德如天覆無私萬物春呼嵩皆赤子欵塞亦王人地
接雲霄近
恩霑雨露新殊方成樂國從此息風塵
四荒仍絶域疆索古難施虎旅揚旌日狼胥折箠時圖
嫌王會狹功誚鬼方卑合檢東封玉
明堂坐受釐
共覩成功易方知慮始難頻年紆
睿算萬里控
宸鑾協策天人應還師袵席安
皇心非遠略兵力未全殚
遂返西征旆天閑駕玉虬
琱輿雙鳳戟仙仗五雲斿佳氣河山迥榮光草木浮羽
林無止䟆歌舞遍神州
大愷聲容盛
中朝典禮崇殷勤下
明詔肸蠁荅高穹偃武占文露疏勲趁景風何當窺寸
管珥筆紀
天功
淳化彌三極
清衷凜萬幾激揚先吏治隱恤在民依幽蔀漸膏澤光
天麗景暉猶勤衢室問昃食更宵衣
展矣膺
鴻號皇哉與古符虛中則圖範謙受接唐虞
紫渙温相謝丹誠迫未輸無由名
帝德擊壤共康衢
七德光仍鬯三登頌屢聞
皇風春浩蕩協氣日絪緼蓂歷無窮葉蒿宫有慶雲萬
方同壽豈長戴
聖明君
松桂堂全集卷一
