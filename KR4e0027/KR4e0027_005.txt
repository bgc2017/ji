王常宗集補遺明王彛撰
大學章句序說
大學本漢儒戴聖所編禮記中之一篇程夫子見此篇
與中庸非聖賢不能作而俱隠禮記中始取以配論語
孟子而為四書朱夫子俱為作章句凡若干言題之曰
章句者分章晰句以發明之也不曰集註以擬諸論孟
者古註外諸儒未偹言也扵二篇獨為之序者總言其
所以述作之大旨也此序白雲許先生以為當分作三
大節看而每節又分兩叚自篇首至非後世所能及為
第一節所由設也以上其前叚也三代之隆以下其後
叚也自及周之衰至壞亂極矣為第二節而知者鮮矣
以上其前叚也自是以來以下其後叚也自天運循環
至篇終為第三節復明扵世以上其前叚也某之不敏
以下其後叚也彛竊謂第一節言聖人得其位而大學
之教行扵天下天下既共由乎此故前叚言闡教者之
猶有人立教之道有其原後叚言設教之德極其偹第
二節言聖人不得位而大學之書始傳扵後世後世乃
反亂乎此故前叚言闡教者之猶有書後叚言&KR0675;教者
之不知書第一節言大賢得其傳而大學之書復顯扵
天下私淑者當自任以此故前叚言遺書之託為有人
後叚言補書之責當在已也彛之先君子曰此序法孟
子一治一亂章而作蓋大學之教明晦而治亂分焉繼
天立極其法寖偹皇帝王之一治也教化陵夷風俗頽
敗周衰之一亂也若吾夫子及曾孟二子作而又一治
異端俗儒衆流起而又一亂至程朱夫子出而又復一
治孟子固曰我欲承三聖吾朱夫子扵此而有不得而
辭責矣林隠程氏曰序意始終推言治教學三字盖大
學之道君以此治之師以此教之王公庶人之子弟扵
此學之此聖學之興廢王道之隆替皆視此何如爾
送仲謙師序
比余以纂脩元史得聞元之造邦其國族多雄豪而惟
儒臣之經綸是賴至扵佛老氏若丘處機及帕克斯巴
者亦咸有功焉則凡其徒為之言又烏可巳哉此釋老
傳所以作也雖然扵此可以觀世道矣初八合巴思之
有功扵元室也世祖為錫號帝師而位之一人之上俾
其後世襲之方是北而冰天南而桂海日&KR0008;月竁之東
西凡為釋教者莫不宗焉而其塔廟土田被覆天下視
王公萬姓之産恒十七八富貴聲容足以震耀一世人
則回視夫前數十年時一大夢也余嘗聞佛之說往往
夢視一世其扵世之所有者皆歸之浮雲空華而弗之
頋然而富貴聲容之震耀者乃如彼固佛之所樂為乎
仲謙師為佛之說者也獨能脫略世累而皆委諸空言
以為詩扵是主佛祠扵上海之楊林而輙謝去將西還
吴江以卒業其佛之說其友哲彦文求余為之言以送
之師固不以其勢之興衰而為銳鈍也故誦其所感者
焉
送堅師序
孔子門人若求之藝賜之言語游與夏之文學顯然在
七十子上至扵回也不遷怒不貳過屢空而不改其樂
則不必其有文學言語而求賜之徒有弗能及者佛氏
自達摩言心而來文字言語皆無足道乃或自欺以顔
子之樂然顔子之樂與佛氏之所云者雖未知其果同
異者而儒者與佛氏遊如韓子之扵文暢令縱歐陽子
之扵惠勤盖皆取其文辭而巳焉豈以其心學之殊而
文辭之同歟或他有說也堅師佛氏也以文辭遊吾儒
中至是主松江佘山之普照寺儒先生皆相率而贈以
歌詩而陳留阮維則求余為文以序其卷首嗟夫吾儒
與佛氏所尚者初未嘗以文辭而已也然而不以為不
足為而為之者韓歐二子與暢勤之徒夫既樂而為之
矣雖然暢勤之徒以韓歐故傳而韓歐乃又惟取其文
辭而巳也然則吾與師以文辭相與者盖亦有所本也
已
中秋翫月詩序
燭天地而至清者莫如月故翫扵秋宜也秋之中尤宜
也至正廿六年八月甲子望鄉人周景延冀人馮季濓
洎余會蜀人王某疁城之居均臭味也即携楮筆造登
龍觀之南樓以脩翫事觀之主道士鍾希聲與其客天
台僧嘿肅以手啓窗布席而坐四空不雲涼月鮮澄神
情欲飛境意俱勝因掇曺孟德月明星稀語分韻賦古
詩體以紀焉時稍渴需茗嘿戲曰詩先成者茗之某詩
先成且吟且啜若譏我三人者次季濓成次景延與余
成始得茗莫不絶倒由是憑欄高詠琅然聲紆徐瀏亮
下震闤闠間還者出歌者息閴然而聽之景延曰雅之
遏鄭音如此哉衆樂甚思逾溢且方二鼓鍾設酒菓以
歡復以前孟德語為韻各賦四絶句惟季濓卧思竟睡
去既覺東方作矣即走筆而就夫中秋也氣以澄寒燠
以均月之色也倍故古之人得玩為喜不得玩為恨方
今枹鼓天下莫之或寧而吾數人乃能以良辰無事逍
遥扵斯樓詎不大幸矣乎景延并季濓以事出非偶不
可無叙因授簡焉余固辭復余屬弗得辭故述以略時
從筆硯者許生鎔張生翀也
送朱道山還京師序
上以聰明神聖肇王業十年之間海内僣亂以次平一
既而海外諸國亦每梯航而來貢夫明王之化遠被百
蠻固有至神而莫測者然亦有其故焉朱君道山泉州
人也以寳貨往來海上務有信義故凡海内外之為商
者皆推焉以為師時兩浙既臣附道山首率羣商入貢
扵朝上嘉納道山之能為遠人先俾居輦轂之下優游
詠歌以依日月末光示所以懷柔遠人之道海外聞之
皆知道山入貢之榮有如是也至是海舶集扵龍河而
遠人之來得以望都城而瞻宫闕且人見中國衣冠禮
樂之盛而相與詠歌之者又不啻道山入貢之榮也夫
以道山之能為遠人先也不在扵他時而在扵今日盖
聖上有作必有一代之人物以共事扵此而道山亦與
有榮扵其間焉非偶然也適道山自京來婁江者數月
矣將還其親友田勝祖孫文富陳寳生咸徵贈言扵余
余故喜遠人之方來而未已也兹用表而出之以為向
化者之勸
望山堂記
上饒衣冠之族世多推薛氏由唐以來居貴溪之漸步
里至扵今若干世矣有白屋先生者名某字茂以清文
卓行為時名儒朝之名卿大夫文章若虞文靖公忠義
若余忠宣公皆樂與先生相游從而先生之風又自有
邈乎其不可及者其所居在白屋山中有望山之堂焉
盖先生之七世祖富川府君為樓曰梯雲六世祖上舍
君又為堂曰碧山至高大考金谿君曾大考山長君或
扁樓天碧或自號山雲以寓其碧山梯雲之趣而復有
所謂碧雲軒則其大考碧雲君之所居所謂一雲一碧
則其考(闕)府君扁其東西之室盖皆以寓其山雲天
碧之趣也至先生而曰望山者望山而天雲之碧固巳
在扵其中扵是祖子孫六七世之流風道德盖亦可以
想見矣先生故屬彛為文以併記之彛嘗讀詩蓼莪而
見所謂矣夫罔極云者固悲夫仁人孝子之心所以思
其先人者與天同無窮也今夫人之有其身扵天地之
間者果何來邪吾之身盖有其父矣有其祖矣有其祖
之祖矣而皆不可以復作矣乃慨然而求其音容無有
也其心當何如哉先生以一望之頃而求其祖父之音
容焉則惟見夫漸步之山灮天影浮雲往來有天地果
如是也今其巖巖而高者其儀形之可象者乎蜿蜿而
升者其容止之可觀者乎蒼蒼而莫可紀極者其聰明
薰蒿之猶存者乎是固有不能不思焉者而其心盖無
窮也雖然山無窮也雲無窮也吾心之思其得與之無
窮也邪然而先生之心天地之心也前乎千百世之既
往後乎千百世之將來如一日也固亦以無窮之思而
與之無窮矣乎彛也遭家多難盖亦有無窮之思焉知
先生之心果無窮也故不辭而為之記若薛氏之孝義
先達之製作偹矣兹不着
送殷教諭赴咸陽縣序
國制凡府州縣必皆有學學必有官官必以府州縣所
薦士然猶必考驗扵吏部乃歸而就職焉殷君孝伯崑
山人也以古學倡其鄉邦為士人所推服大夫聞之因
薦以為縣學教諭君以母老辭強起之既上吏部試春
秋義及道統論各一通執政者見之嘉其學欲薦以為
守令君辭曰某迂儒職教可也民社之寄重矣然非才
不可也既而朝廷以學官準常選例亦南北互調遂調
君咸陽縣學教諭咸陽去崑山數千里而遠君還治行
李鄉之人皆惜其官之卑而行之艱也而或歔欷以泣
然則余嘗有所望扵君者而不在是也乃推君所論道
統之意以解之曰聖人之道與天地之化同流也堯舜
禹湯文王固各有地矣湯以後文王周公興扵歧周又
五百年而孔子作扵魯又百年而孟子起於鄒又千數
百年而周子程子生扵楚張子復生扵歧下而會扵伊
洛之間未幾而朱子出扵閩焉夷攷其地則歧周西北
也魯與鄒東也伊洛中土也楚其西南而閩又極南也
而天皆生其人焉其由西北而東者相去幾五百年其
由東而來在西北在西南在極南者相去又千數百年
頋乃希闊若是然而在西北與其南東者先後雖五百
餘年而同代數人其在東南百年而有兩人在西北者
二千年後同地而復有其人又其自東來千數百年後
在西北在西南而會扵中土者同時復有數人而其在
極南者其人又相續也夫天者之為是也豈無其故哉
盖世運至扵周上之而唐虞焉下之而秦漢焉此升降
之會也而文王周公孔子孟子乃先後見其一代之間
豈非天以道統重周也故地不偏王而其人或王扵西
或素王扵東以大是一統歟至有宋而周程張子皆出
千數百年來鬱積之久而闡發之盛豈非天以宋之有
道也而其人生扵西北生扵西南而會扵中土又以大
是一統歟宋之南也趙氏微完顔盛朱子之生不於北
而扵南豈非天以其一人而存天下之道統歟然則聖
人之道沛然在天地間由西東北南而假之以其人發
之以其地而不囿扵一方者天固使之然也今天子以
中國之聖統海内外而學官設焉因命南之士典教扵
北北之士施教於南所以一道德而同風俗也余於是
盖竊思焉自昔元有中國而許文正公以朱子之學佐
其主自是南北學者咸知有朱子而朝廷亦以朱子說
取士然北方學者於朱子之微言精義猶未若江南君
子知之為深盖朱子之學授之黃文肅公文肅傳之文
定何先生文定傳之文憲王先生文安金先生皆南産也
文安當元世猶存頋乃窮而在下其言雖立而未能遠
被扵斯世若猶有所待者固有在扵今中國一家之日
歟君生南方知朱子之傳為有在今而之咸陽焉則文
王周公聲教本原之地而張子所過也北方學者有能
或之先後者焉君其必相與考德問業以要其指歸則
扵國家所以一道德而同風俗者非小補也吾聞京兆
有蕭維斗先生關中之學者宗焉今亦有為其學者乎
比余與脩元史獲次其言行寘之儒學傳中君而得其
學者試以余言而語之其亦有以教我哉洪武四年九
月一日蜀郡王彛常宗序
錢堂師畫像贊
其形&KR0751;其神腴雖薙髮者儒佛則俱其眉龐其氣昌是
觀心者形影則忘故索其跡雖若出乎儒佛之間而泝
其道乃獨超乎形器之先然則若師者是殆猶錢塘之
勤而潮州之顛者歟
題讀書樓
仲尼雄斷似唐虞鄴架徒誇萬卷餘三代以來方有學
六經之外更無書芸窗夜靜螢流火竹簡年深蠧化魚
果有一言人可法文章寧用佀相如
王常宗集補遺
