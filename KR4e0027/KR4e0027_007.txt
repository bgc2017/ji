王常宗集後䟦
杲童幼稔聞長老論及嘉定鄉先生學行純正文章典
雅必王先生常宗為稱首自恨生晚不獲一撡杖屦以
偹牛馬之走間嘗得其詩文一編曰三近齋稿其議論
根據精彩發越反覆誦詠使人有手舞足蹈之意此杲
所為恨生晚不得以從問道執業之末然是時抱生晚
之恨者豈獨杲也吾友劉君子珍過而見之默然有契
扵中乃曰君貯之篋笥以私一人之觀覽孰若鏤板以
傳庶斯文之不墜而先生之名亦得以垂不朽也遂許
捐金以成厥美其間多有陶隂亥豕等字復求進士都
公玄敬校讐點撿略無苟且復為序文以弁首簡杲惟
先生出處大節具見高太史王半軒所為堂記豈杲後
學謏聞淺識之所敢識然在當時師友文物之盛若金
公德儒張公翰宸趙公元鼎袁公德新諸老芳名偉烈
百歲之下後生小子終莫得聞幸存先生之文而著若
今苟無子珍之好義亦同歸扵泯滅而已爾夫逹者之
用財不為妄費無益之事世俗惟知&KR1522;身後之福與夫
淫侈聲樂之類雖費鉅萬在所不恤其扵義事則拔一
毛而利不為也古人有云曠百世而相感得此心之同
然其子珍謂矣
弘治壬戌春正月望邑人後學浦杲敬識
或問長生之道余應之曰上則聖次則賢或曰古稱夀
聖賢曾不留至今何謂長生余曰聖賢雖不存其所亡
者形也形而下者也所不亡者心之理也形而上者也
今心雖不存而心吐之言千古常新安在其為亡也吾
練川有媯蜼子先生者姓王名彛字常宗其學之傳出
於仁山金氏故淵源有自發為詩文皆平順和暢根于
至理國初以布衣召脩元史書成受金幣之錫有以薦
扵翰林者先生以母乞歸後竟不得其死嗚呼先生之
才之德而不得其死今乏曾玄以衍其後使其文不傳
不為真死也歟余因採訪其文集數卷出資綉梓以廣
其傳刻成因綴數語扵後以見先生雖亡而所以不亡
者自若也
弘治十五年春三月朔同邑後學劉廷璋謹書
