隋文紀總集類
提要
(臣)等謹案隋文紀八卷明梅鼎祚編隋氏混
一南北凡齊周之故老梁陳之舊臣咸薈稡
一朝成文章之總滙而人沿舊習風尚各殊
故著作之林不名一格四十餘載竟不能自
為體裁又世傳小說唐代為多而仁夀大業
去唐最近遺篇瑣語真贋相參不能無所附
會故鼎祚所錄此集又最糅雜其中如隋遺
錄開河記迷樓記海山記大業拾遺記皆出
依託而王度古鏡記尢為迂怪不經搜神異
苑之末流暌車夷堅之先路豈可登之總集
自穢其書又如甲秀堂帖載煬帝跋曹子建
墨迹唐以来收藏賞鑒皆所未聞詞旨凡庸
顯出近代而一概闌入未免失于鑒裁至于
唐高祖太宗褚亮李靖陳叔達温大雅魏徵
諸人不繫于隋無煩擬議乃以其文作于隋
末遂爾兼收而李德林代静帝之詔作於周
時顔之推請考樂之奏上於梁代前則文隨
人編後則人隨文列揆以斷限厥例安居若
文帝復姓令之誤采史文李德林之修定五
禮詔題為文帝祖君彦移郡縣書與袁子幹
書魏徵與郇王慶書皆題為李密孔德昭遺
秦王書題為竇建德以及罪蜀王秀文已見
一卷復見二卷戴逵皇太子箴已見五卷復
見七卷又諸集之通病在所不論矣八卷之
末載梁神洊等十二人蓋鼎祚文紀以此集
為終神洊等時代未詳故統附於此合觀所
錄雖牴牾罅漏卷卷有之然上起古初下窮
八代旁搜博采薈合成編使唐以前之文章
源委相承粲然可考斯實萟苑之大觀其功
亦不為過掩矣鼎祚尚編有釋文紀裒集唐
以前禪觀之文較弘明集弘明續集尢為賅
博別著錄子部釋家類中兹不列焉乾隆四
十五年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
