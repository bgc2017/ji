平橋藁卷十二
明鄭文康撰
誌銘
淳安知縣陳翁墓誌
安止翁與先公雙松先生生同壬戌而翁差長前交先公
三十年義相勸而過相規日必相聚行必相伍後不以余小
子不學無似又辱忘年交十年齒牙餘論多見奬借於遠方
故舊翁年七十有五素善飯初病召余謂曰我死汝為之銘
余應曰諾竊意其未即死嗚呼今果死矣忍為之銘耶翁姓
陳氏諱皥字孟東安止其别號也上世浙之奉化人元有諱
紹參者為崑山州學正因家焉諱雷字華卿諱微字顯之諱
勉字執中三代曾祖考也翁早孤上惟母李下惟弟晊恐一旦
門戶遂至頽敝乃專心為法律算數之學勝冠人多用之永
樂初郾城芮侯翀由進士知崑山縣事選佳士為吏翁蹶
然曰我志也既從事始專心又讀吾儒書乃晝則在公夜則
就林松谷先生學春秋偶江雨先生說詩久之羣經四
書悉能領會大義要旨通政使趙公居任通五經來治
蘇松大水州縣無有當其意者一日與翁語異之曰儒
生也異日必為循吏呼與之偕事者二年藉其勞而成
績頗多滿考入京適總兵官豐城侯有事於交阯奏乞
掾史以隨吏部選翁數輩遂從南征轅門機密於數輩
中獨得與聞還朝以年勞授會稽縣知縣下車讞減冤
囚死罪杖殺害民逃軍人稱快焉河南按察僉事吕旦
寅伯古君子也以事去官翁首論薦其賢得授江西建
昌府推官其政見翰林學士曾公棨之文曰先是會稽
民頑獷不就徭役政務委靡及皥至申教條明法令不
一月翕然從化繼改嚴之淳安政一如會稽彼失此得
民懷欣戚焉後退休家居囊無素儲雖有漕澧涇薄田
百畆資給不足時卑幼三人令丞大縣人覘其或希助
翁高尚其志付不足於度外人亦高之身長七尺餘性
弗縮肉不甚好飲酒歴代史歴歴能記於杜工部詩陸
宣公奏議文正忠宣父子集口不釋誦作詩惟宗杜遇
已作有與之合輒長嘯放歌旁若無人所著有安止齋
藁若干卷晩年尤好譏刺時政與凡君子名而小人行
者恒於稠人廣座非議而貶抑之以故人多切怨忿詈
以余隨侍日親亦有波及之者雖昔屢以恐失忠厚沮
之至是不敢以是為辭而翁之直氣愈壯也景泰六年
八月廿六日卒正娶王氏生三女先六年卒側室周氏
杭州人夏氏交阯人俱無出王氏生一子曰劭桂氏生
一女妾具在最少者今已五十矣孫男四人劭擇天順
二年十二月初六日葬合王孺人之兆嗚呼余維先公
殁先翁八年而強健過之惟余小子名譽之在人翁實
播之受託為銘而無辭以措之徒使余追念夙好而興
哀慕也
寶善徐翁墓誌銘
翁姓徐氏字斯明諱楙昭嘗築堂而落之題曰寶善呼
二子亮忱二壻王士紳顧昇立堂下訓之曰善者天理
至當之謂吾平生無過人者亦無他好惟以此為寶耳
汝輩宜心我之心復自號曰寶善翁父勝祖母倪氏世
居崑山楊林塘之上初翁冠沈静謹重同里薛仲實時
為江寧縣丞愛之館於甥室後仲實無嗣葬祭皆主於
翁一遵禮度由楊林徙嘉定婁塘鎮婁塘之民多居貨
翁從其俗室廬之完舟輿之備産業日底廣厚兄子瑾
早孤擇室而同居焉心有遠謀識有先見忱為學官弟
子攻尚書能文章去年有巡按御史至崑任情考校若
忱數輩俱被黜蘇松學總十三處黜者百人百人中學
成者半之退有後言雖幸而留者亦羣譟御史翁獨戒
忱曰第姑安勿妄言隨波流當修其在已者為官若此
鮮不敗若輩後或有更張之理聞者皆笑其迂未久御
史及瓜卒左遷前之被黜者巡撫都臺大臣初至行郡
得其情俾仍復舊業悉其所料惜翁不及見而忱適居
憂未獲與兹盛舉也翁之謀見乃如此天順二年四月
廿六日以疾卒春秋六十有五男即亮忱亮娶胡氏忱
娶王氏亮卒已五年孫男四人曰經娶孫氏曰綸娶吳
氏曰縞曰孝祥尚幼女一曾孫男女三以是年十二月
六日葬楊林塘之原博陵邵黼忱師也列行於狀忱泣
拜而求銘銘曰
作善降祥為善最樂阿衡之訓東平之學善樂在人降
祥自天彼寶善者篤信其言亦有心法昭告來者於以
求之於言之下
朱彦達配殷氏墓誌銘
孺人姓殷諱妙夀父君瑞母胡氏崑山朱彦達之配也
彦達負直尚剛孺人以柔順事之甚得婦道後殁彦達
十有五年為景泰七年二月某日夀七十有七子男三
曰珍曰珤曰玢女一孫男七曰芹永康縣儒學教諭曰
蕙曰芸曰萱鄉貢進士曰菊曰茯曰苓女五曾孫男女
七以天順二年十二月六日袝彦達兆初彦達托交先
公頗厚因結為婚姻約曰吾死葬地必求邇若墓寒家
墓舊在西湓瀆上花園之東南縣南城外負濠一帶修
一里許名東西湓瀆湓瀆東西復有兩花園今西花園
尚有名而東花園冺然無聞矣故彦達卜兆東湓瀆逼
濠嗚呼余兩家至親不幸有不忍言之事中傷孺人之
心者今已十年幸而天性夙成篤信古人之為貴期與
之齊天或佑余兩家盡其心終其身是則余小子與孺
人之志也墓之所在俾百年之後子孫有可考焉銘曰
微其辭惟蘄靈慈以成其期
周惠吉室鄭氏墓誌銘
汝南周惠吉喪其室鄭孺人悲悼弗堪不忍見其柩於
堂裁半月即舉葬西湓瀆新原孺人鄭姓淑安諱上世
居蘇之吳縣祖叔孚任中軍都督府都事考昭出贅崑
山葉茂實為壻生三女孺人最長姿容秀麗德性婉娩
與惠吉結髮相處四十年未嘗一日反目事無專制無
違夫子兹殁也故惠吉思之不置焉洪武四年都事公
南謫恐子孫昧其所從來乃重編族譜二册具上世事
甚詳一授兄子鵬飛一留昭所後昭客死遠方譜亦遭
火惠吉雖嘗展觀不能盡記鵬飛繼徙常州音問不相
通者已數十年孺人尊宗祖重族屬累嘗遣人訪求其
人冀併得上世事實今兹尚未有獲也生二男三女號
娶先公雙松先生女民娶駙馬府訓導梁昱女孫曰士
生永樂甲申四月一日卒天順己夘正月十日葬以是
月廿四日銘曰
速其葬不能速其忘吁嗟乎糟糠
許廷珪配浦氏墓誌銘
鄉貢進士黃琳狀吾崑許廷珪之配浦氏諱淑清以天
順二年二月八日卒距生洪武十四年某月日得夀七
十有四生男子一曰澤娶龔氏女子二曰某曰某男孫
一曰璲娶強氏女孫二曰某曰某女之壻曰周誥楊益
孫之壻曰顧式郁慶廷珪擇明年三月十五日葬縣治
左陳賣羊巷先塋狀言廷珪兄弟二人兄玉永樂甲午
科鄉貢出仕廷珪家城中而田畆散在鄉保以一身周
理躬課無暇及内事孺人會計歲用裁度上下若薪以
束粟麥以斛寒暑布帛以尺茶鹽醯酒麯之類以斤以
斗具有目恒曰贏則傷於浪費縮則苦於不足與其苦
於縮寧若傷於贏也臧獲輩食給當時衣授先候無不
俛焉以盡其力者獨祭先燕賓不預為之限必極豐厚
而後已由是廷珪門望日大而有不可禦之勢孺人弗
直以此贊助其夫又能使其子親賢友善往返士大夫
間也他若持已簡素不尚服飾之華憫人窮窘能揮儲
蓄之物亦其善行孺人考文妣李銘曰
於事有為為克有制愈大來世
夏存賢墓誌銘
天順二年正月某日崑山夏存賢卒於福建建寧之官
舍其妻喬氏攜十一歲孽子汶扶其柩還以明年三月
十五日丁酉葬所居邵家灣延福菴後菜圃存賢諱佑
姓夏氏宣德中由儒士薦起授台之臨海丞時年二十
餘頗負英氣不能屈下於人未一載輒得罪例該除名
遇恩宥左遷廣東海北鹽課提舉司白石場大使三年
有惜其才者薦之轉禮部鑄印局又改戶部檢校批驗
所九年通考陞福建建寧府廣實倉存賢積官廿餘年
南北走萬餘里始得入從九品官歴四所銜皆大使亦
命矣哉為人闊達豪放口不能容掩人過初與之見者
意其中之險峻不可近久之乃知無町畦崖岸咸與契
合祖友諒妣鄭即先公雙松先生女弟考善長以弟遂
貴贈承直郎禮部主事妣林封太安人先是承直與太
安人與遂皆葬馬鞍山西麓有地理者過曰此墓多少
亡適存賢三弟一子皆不永年存賢亦僅得五十有一
喬氏懼不敢葬乃謀易今地就余白故而可否之余曰
夀夭有定命夀不可夭夭不可夀非葬地所能可夀可
夭也天命固定人事亦能變之立巖牆死桎梏此變夀
為夭也寡嗜慾慎寒暑積隂德此變夭為夀也似與葬
地無與苟舍舊從新能保山西之封異時不為夷蝕而
蕪穢乎喬氏與汶母大慟曰未亡人固弗敢深泥乎此
其如險子何且菜圃我家舊物泉甘而土肥予美平時
所遊樂者葬此計我母子之榻去其兆不百步庶幾朝
省暮視可得而躬也於是卒定菜圃之阡當存賢赴建
寧時觴余求贊其像余為贊數語深入其意醉躍曰我
老死當勒墓門為銘嗚呼孰謂竟在今日耶將葬其從
弟應城知縣璣買石余表叔也因取舊贊而刻之其辭
曰
於其外辭鋒之利也於其内心地之恕也無何其利聞
者無不畏也無往非恕畏者無不慰也利使人畏恕使
人慰人也異乎蜜口笑刀者之類也是為銘
務本翁墓誌銘
翁姓馬氏諱隆字士隆自號務本世居常熟雙鳳鄉塗
松里曾大父克誠大父元吉考子夀妣沈氏三代皆以
衡門泌泉為樂而無河魴齊姜之願故為丘民而殁子
夀三子長士德次翁次士良皆端謹質直克肖厥父厥
祖同心協力以造家業知貨有悖入悖出之患聚以義
而用以義一錢尺帛不敢妄取妄費雖有有名緇黃過
門亦謝却之用是家致饒裕而為塗松之右無何弗謹
於火室廬邸第盡燬於災公乃書夜竭力經營仍復舊
規繼而兄弟相先下世纍然諸孤姪未能成人翁見無
父之子多心放慾縱而為汚下之歸乃亟築室於居第
之西偏扁曰竹深書舍延良師以托之囑曰藝之工拙
質有利鈍勿深罪惟童而巽言弗入冠而幼志弗棄不
知德義可尊可貴者幸為我痛箠之由是諸孤長而率
履本分咸克肖翁亦猶翁之肖前人也至若殯無棺者
遺以木突無煙者與之粟又其常事生於洪武庚申某
月日殁於天順戊寅某月日夀七十有九配陸氏夀考
在堂生男一曰駿娶張氏女一適凌海孫男三曰綵曰
組先卒曰約曾孫男四惟寅惟明惟榮惟清以明年某
月日祔七浦塘北先塋銘曰
道之有本人鮮知之矧能務之乎知而能務於事多助
考言觀德可謂無愧
胡汝禮墓誌銘
太倉沈廉宗能致其外舅胡翁之言曰我今年六十有
五氣體一旦衰甚似不久於世子將遠行盍為我謝鄭
公預乞墓石之刻不亦可乎余諾而不辭廉行僅餘月
而翁果卒天順三年三月某日也翁姓胡諱富字汝禮
蘇之嘉定人世居太倉南門祖祖乙考通甫妣陳氏三
代皆業賈大約計一歲在外日半之由是譜諜散失無
從考證上世名位初通甫寓京邸客有誤認翁為畢某
者與之叙契闊計歲月似有久要狀通甫固知其誤辭
則恐其顔頰頳熱遂相對唯唯不敢辯客去同舍共大
發胡盧因戲呼為畢通甫久而江湖相識皆畢呼之不
復知其本胡氏也後殁葬東門外今里人亦指為畢家
墓至翁之世以訛襲訛有與翁訪宗之同異又有不敢
與之聯姻者噫事之初出於戲而後至大誤有如此翁
之二兄榮華榮華之子海浹愉恒本姓自若也翁身不
踰中人質直而無妄其事端本之事其家法不敢用智
力設機巧以射利故門戶三代如一日彼反是者雖所
獲頗厚而意外之患亦多也盛衰舉墜恒一世三變焉
配張氏男一曰懌女即廉婦以是月廿日壬寅葬南門
外應江門新阡銘曰
用巧多敗用利蚤缺鈍夀於利巧劣於拙惟用愚者恒
保完節視翁庶幾匪曰諛說
周宗本墓誌銘
蘇郡周君宗本年五十有五疾作上有八袠之父從善
在堂力疾起抱其首曰兒不得終養矣飲泣而卒往年
朝廷有事於西洋選羣藝精良者與偕從善良於醫當
行君念老人冒險歴遠乃白狀代之去三年然後返宗
族鄉黨皆曰孝哉宗本也在道時母李已謝世君抵家
依依柩旁號慟之聲有足感動人者初同里有謝義孚
者從善姑之夫也以瘍醫行郡中無子取從善為已子
不易其姓托以身後事因授以治瘍之術逮殁葬祭皆
從善主之至宗本始大其業其所學旁及諸科又不專
於治瘍友人龍患滯下疾苦貧甘死牖下君聞而歎曰
若我友也我可坐視而弗之拯哉不待其招袖藥往得
瘥姻家趙病疫死家人相染者半雖至親知己莫敢往
君旦暮周視調劑卒皆瘥其治瘍瘥者可知己恒言曰
醫仁術也行仁莫過乎醫郡之窶者儒業者疾衆莫能
療者咸樂趨焉君諱茂宗本其字别號東林曾祖性初
祖廷儒世為吳縣人三代皆不登仕版配黃氏子男四
曰旻曰昱曰昂曰晐陳黃石李婦之姓也女三人壻曰
孫英王銘陸某孫男三曰順曰賚曰頡女二人生於永
樂元年十月十九日終於天順元年八月廿五日葬以
再明年十二月十二日墓在胥門周家灞嗚呼君樸實
渾厚無妄言邪行見短於人雖不獲霑祿位得銜朝廷
命身履目覽殊邦萬里外事豈不亦一快哉銘曰
孝徵於家仁徵於人内外之徵為嗣人之型
朱英齋墓誌銘
吾崑前元時有世醫曰劉國英居馬鞍山前業精而家
鉅室廬街東西相嚮為間者數十什物器皿小大莫不
畢備老無子館三人為壻曰何子雲曰馮思齋曰朱通
甫是也子雲宋進士朝散大夫塾曾孫子雲通甫遂從
國英授醫藥盡得其祕方密旨亦為良醫初馮壻未久
即捐館其寡妻遺孤衣與食悉主通甫不煩子雲始終
十餘年後國英殁取其産三分之計通甫育孤功獨得
十之四至今朱氏何氏兩家百餘年來所居所業皆得
之國英者通甫生二子長廷玉次時中廷玉今有五孫
安寧源仝浩皆善醫獨諱寧者病聾最有名後其姑之
夫陸廷鑑人因呼陸聾近亦殁矣時中生英齋諱英又
生貴時中早世英齋遂失其業乃更學為賈其為人質
實口若不能言所居貨雖價踴無贗物人爭趨與之市
歲費之外恒有餘貲平生無他異能惟日以懷刑為心
天順元年十月十三日年八十而終母妻皆姓李子男
四曰璿曰瓛曰瓖曰瑄女一以疾不嫁孫男八緣繩綨
繗繼緩綬純卜再明年十二月十二日庚申葬馬鞍山
新阡銘曰
玉山之陽陳墓之前覆玉而藏無有毁年
王以平墓誌銘
人有為衆所憎惡無所容其身可死而未死有為衆所
愛欲舉皆贊其賢未當死而死小丈夫不能無惑志予
謂彼可死而未死者蓋將久暴其醜惡於世彼未當死
而死者正使人咨嗟痛悼以增衆所憎惡者之顔甲也
此東海王君未當死而死者也君姓王氏諱衡字以平
蘇州崑山人兄弟四人君善記歴代諸史盛衰興廢之
蹟家有田數百畝歲收佃者租不計租之常額而視歲
之豐歉豐則取盈歉則降下其數有田家皆惡之君不
為改故佃者樂佃其田恒恐入租之後也其租入歲費
之餘不習犬馬聲色無益惟以濟貧結客為事其結客
不結聲勢氣焰而結道義雖寒士有文墨藝能亦所不
遺建祠堂以龕先主構槐軒以養母志風日佳麗又速
諸兄以樂天倫故其死也雖疏遠亦為之咨嗟痛悼而
不容已焉初君之殁適余病莫之知踰三月病間始知
之問其柩安在告者曰已火之矣嗚呼悲哉余為設位
而哭使舉子周文泰致余言往弔其遺孤君家力頗厚
能舉葬能舉而不舉蓋寡妻幼兒無能與之主者余辱
君愛厚死既不知葬又不能與主幽冥之中負此良友
於是乃謀其所密上谷成廷珪補刻誌石納其壙君上
世在宋多顯人譜牒藏諸兄所嘗兩煩廷珪借考其世
系言行收入序中久之未見發至也廷珪乃訪諸僧房
中僅得其家謁僧舉薪狀狀載祖曰伯用考曰公輔母
妻皆陸氏天順二年十月十四日卒得年五十有一墓
在湖川里摩溪東原三子曰湜曰泌曰慶俱穉母為朱
氏女曰素瓊贅周汝欽則正出也此皆得之狀云狀乃
予友海虞周紹榮所述紹榮是時何寧以狀抵僧而不
以書抵余耶使能抵余余當力疾往而曲為之圖烈焰
之慘則以平或幸得而免也茲焉無及嗚呼悲哉若今
礱石之費及刻工之直皆出自廷珪贊其事者則沛國
朱勗也銘曰
嗚呼此王君以平之墓其美無度軒者當式而過
詹德言墓誌銘
崑山詹諶甫成人喪其父德言襄事嚴乃奉父客梁檼
所撰事狀匍匐謁余請為幽堂之銘德言諱宗智德言
字也居吳淞之南陶湛橋祖友中考瑜精九數之學號
稱名家將仕年三十而殁德言時始六歲母胡盛年守
節嚴閑邪以底於成娶王氏生男即諶女館陶慎為甥
諶娶雲間邵汝玉女天順三年十一月二十一日以疾
卒享夀六十損一即以是年十二月十二日庚申葬所
居東北之原狀列德言讀書知大義諳曉聲律善結客
客有負時名者必先人請見焉作廣堂以待肯來儀式
刑其仁賢歌道左杕杜自况讌遊則有竹林菓園之勝
故德言事親以孝聞居鄉以義齒其得於所資者蓋多
也檼之狀如此余又訪諸人言歴歴與狀合乃為之銘曰
人之德或成於客君於客也克所擇
平橋藳卷十二
