平橋藁卷十五
明鄭文康撰
誌銘
奉直大夫長蘆鹽運副使致仕陸公墓誌銘
正綂丁夘四月四日奉直大夫長蘆都轉鹽運使司副使
致仕陸公孟和卒後二年為歲已巳四月廿四日奉公魄窆
於崑城東南新漕上孤宣奉徵士沈文昭狀求書墓石公與
文康為忘年交且厚詎忍辭公諱塤陸姓孟和其字也世為
雲間人高祖某徙崑山太倉曾祖文貴祖元真元季沉浮閭
里皆不仕父德賢母張氏洪武初選閭右實京師遂占籍江
寧德賢私幸民京畿遣公入府庠治進士業公内明外和於
儒者事無不學於儒者道恒懼有或戾蓋本家教之嚴也業
成太宗文皇帝詔選能書者入内閣預纂修府尹向寳以公
舉己丑事竣授湖廣新寧縣知縣時方年廿四新建楚南之
邊邑西鄰羌僰猺獠雜處久難其治公以少年能用古道順
其欲而不擾以事政是以舉歴三考上冢宰銓居最增
秩從六品時久勞於用者例得暫閒公歸寓江寧囊無
素積日給不足鄰叟里嫗咸訝曰是尚儒生耶母孺人
喪葬祭以禮宣德戊申用薦拜左軍都督府經歴階奉
訓大夫都府總内外軍政簿案奏牘旁午轇轕長貳皆
勲臣而責成在經歴公以勤能竟超於同官兩考賜誥
褒嘉有出典邑政入贊戎幕咸勤厥官之語進階奉直
大夫封德賢同其官母妻贈封皆宜人壬子秋雲南車
里軍民宣慰等司交惡朝廷務加来柔未忍即命將問罪
遣公往諭曲直彼皆改謝迨還復遣賫金符册其酋長
凡兩往返歴三寒暑有功改長蘆都轉運鹽使司副使
是位也有為子孫計者多溺居之公行亦有議其淺深
者公精白一心略無疵累無何竊念登列仕版踰三十
年筋刀既衰才弗稱禄尚未可退乎數請告遂得致政
時年五十四東歸崑山結廬開田園日稱觴為封君夀
庋經書為子孫業鬚髩兩翁冠帶相耀不多見也公病
痰氣羸弱日甚恐先朝露視乃翁即沈咽日不下數四
為是竟不起噫天不憫人子螫以是耶享年六十有二
配張氏寶安知縣鏞女弟子男四宣容宏宜女一適瑞
州知府夏仲昭子鉞孫男女三公回時人目其達宦既
久所居皆要位宜有厚儲踰年無異寓江寧日始公不
自信而後人自信之也公無愧於出處哉銘曰
進之早進以其道退之疾退無失德無移其操孰涅其
白有逆其逢不終其翁是宜歸夫化工也又何尤乎公
朱母李氏墓誌銘
舉子朱瑄德敬之母諱阿衍崑山農家李潮女瑄之父
字英齋農之飽暖恒足者有二道曰勤曰儉而已母以
父家家法移為夫家之用故英齋在永樂中連遭鬱攸
之變而門戶弗墜以有母在内也姑喪明事之甚謹英
齋居貨業賈頗致贏餘母不敢妄用惟儲以供瑄遊學
費瑄初在小學暮歸必考問程課休少時即布席展卷
促曰膏已然矣瑄吚唔徹鄰家母女紅其傍至夜分瑄
寢斯寢雞鳴復先興呼瑄與之盥潄梳沐往肄所業雖
有事無容虛其日逮入官校亦然嘗語瑄曰我見橋南
沈副使與爾相貌短長略相似人皆稱其為好官竊問
之曰不貪我為爾勞苦將廿年無他望但望爾異日為
好官使人稱爾瑄謹受教今年將領貢上禮部而母殁
矣天順癸未八月七日也得夀七十有七所生男子四
人璿瓛瓖瑄瓖已卒女子一人孫男女十三人以歲甲
申九月庚午祔英齋馬鞍山陳墓前之兆予瑄之經師
也復請銘有賢如母烏忍辭銘曰
子業就將同榮何弗待觀厥成終當揚賢母名
潘桂林墓誌
泗橋潘先生去歲暑中辱過余草堂求題宗譜圖并定
諸孫名且言復姓事余留宿旬餘得為其記大乘妙典
數百言甚喜臨别自念氣體衰甚恐不復来此矣去半
載一夕感寒嘔吐卒為天順八年二月廿六日得夀七
十曩過時杯話間謂余曰子負潔直名久矣識不識咸
信而弗疑我嘗見人持幣求子銘墓或謝或諾諾則受
其幣輒與記其善行數事不識其人果善而無惡乎抑
亦有之而不暇書乎子之銘如古人所謂無愧色者有
幾乎不然無乃劉义所謂䛕乎得不累夫潔直名乎余
謝曰誠有如先生所云蓋誌其善而掩其不善古人之
書法也撰於前者莫不皆然余何為獨不然乎使善否
兼采而並書之何以慰彼孝子慈孫之心乎夫惡之為
言逆理亂常之謂逆理亂常之人在君子必深惡而痛
絶之者也余雖不肖安敢輕於一諾而與其相濟乎借
有人焉曾有及於我庭者乎褒過其實愧色容或有之
䛕又豈余之所能乎曰然則苟若是也子今病且老其
亦當知已乎獨不觀夫韋貫之之於裴均乎余曰謹受
教噫先生之論不亦高哉先生諱竒字桂林祖紹宗父
日新妻妾二人各生男二人女三人男曰瑛琇璡瑩女
曰明卿者處余側室孫男七人琇之子三人復殷姓曾
孫男三人三月某日葬於所居後祖塋瑛請銘墓石余
因先生前日高論特為叙其歲月及子姓位數於銘則
不敢綴一辭焉
封宜人張氏壙誌
宜人諱端姓張氏湖州烏程縣人父景忠寳安知縣鏞
之女弟為封奉訓大夫左軍都督府經歴陸公德賢冢
婦奉直大夫長蘆都轉運鹽使司副使孟和之配也宜
人初嫁孟和遂有新寧之命以少年處官下不為驕奢
氣習所移上奉舅姑下事夫子年愈長而心愈卑往来
宦途三十年衣能為華而寧於素食能為厚而寧於薄
孟和弟篪以孟和故上京墮水死訃聞宜人抱其婦賈
與其子宬痛哭曰爾寡孤由我而致共保始終無憂也
未寒先衣未饑先食凡可盡情盡力者皆為之不倦賈
以其過厚不能勝惶恐稱謝宜人曰第安之在我當如
是也及孟和致仕家居日給稍艱猶勉強眷戀不衰不
幸孟和殁世門戶日漸頽敝始不能相守矣乃與相對
終日嗚咽無聊諸子亦各散去自存因得末疾不能行
獨與季宜處者十年煙火寒冷不堪余辱孟和素愛時
往過之或遇宜於途不敢詳問自愧力不足以振之耳
天順七年七月七日卒夀七十有五所生男子四人宣
容宏宜女子一人先卒孫男女七人以歲甲申臘月丙
午葬合新漕之原孟和墓余既銘之矣宜人墓宏日下
已有官當求顯者銘續刻焉
陳母金氏墓誌銘
碩人金氏諱某崑山縣民隆夀女為陳以信之室太學
上舍生瓊之母也以信農家雖不躬親耕耨之役而指
揮調度時播時穫恒與碩人偕焉候雞而興分夜而寢
素衣薄食弗恥弗厭是以冠婚喪祭慶弔饋問能使以
信有麤給之備瓊童時善書行部御史見而愛之遣入
官校治進士業碩人家去城北十里瓊在校月一再省
見則問其燠寒憫其勞苦訪其業之進否能使瓊專意
於學惜乎瓊將有官而碩人不待矣得年六十有二所
生男子二長即瓊娶王氏次瑢娶錢氏瑢後半月亦卒
年僅二十有六女子一納邵晟為壻孫男曰美聘鄒氏
愛卿宜卿其孫女也卒於天順七年臘月二十八日葬
於八年臘月二十七日墓在清水港某原即所居後也
銘曰
夫成家子成名勤儉慈三德并化者魄存者型
陳維明墓誌銘
陳氏常熟之塗松大家諱倫字維明者宗美之子竹軒
之孫定海縣主簿朱孟林外孫也生二十有二年矣維
明天資穎悟狀貌瑰偉好讀書其讀靡晝靡夜雖寒暑
寢食咸坐而忘焉積數歲松陽教諭錢君耑學為其經
師屢止之曰宜少間弗聽日漸羸弱其祖又止之亦弗
聽宗美謂曰爾讀書圖以慰父母顧乃貽父母憂何耶
維明曰我自樂此不為疲也其母亦以為言終弗聽竟
得疾日處牀席猶抱書堆枕旁天順三年九月三日卒
卒之日家人啟篋得所為四書詩經義若干篇古體近
體五七言詩又若干首手抄臨唐人詩古法書尤多竹
軒挈其藁納諸棺中以六年某月某日葬於祖塋之次
娶周氏銘曰
古之教學作息有程所以游藝玩物適情使學者作而
勿息何晝夜之有名九京可起我將以此而誅生韓子
有言業荒於嬉精於勤惟子篤信遂以亡身是又非其
罪也我當歸之於天
周致和墓誌銘
致和諱宰字致和周姓曾大父進學大父強考仲名值
元季俱浮沉閭里而殁母吳繼陸致和早事吳晚事陸
事陸如事吳陸亦愛如已出致和自幼樹立劇知稼穡
艱苦平生以儉為德計口而田度身而蠶二者取足不
以贏或曰須贏有備致和謝曰足則足矣奚以贏為凡
人贏多興分外之思與其贏以取敗孰若足僅充用致
和繼仲名之世土田不加增屋廬不加飾知足者是焉
嘗有盗十餘人夜壊其戸而入家人從隙識其一明發
告致和致和曰渠損我可惡聞官則死矣我亡者物彼
存者命物與命孰重卒寢其事正統丁卯科其子泰以
儒士選南京鄉闈第十六人泰受經於余最名善記人
謂其取進士甚易會試致和囑曰我三代無仕者幸
得一官足矣無論崇卑雖教職慎勿辭及期泰名在乙
榜衆勸以辭泰曰辭拂父意也竟授烏程訓導人多惜
泰之善記致和易足之心不但處已而又處其子也景
泰三年九月九日病痰瘧卒享年五十有八配余氏子
即泰泰擇明年甲戌某月日葬馬鞍山之陽銘曰
其生也靡毁其殁也靡訾易足有田貽厥子世守耕穫
亦良策兮
朱教諭墓誌銘
景泰三年八月廿二日永康縣學教諭崑山朱克誠卒
於官其父惟賢扶柩還以十月三日葬乃祖彦達之旁
克誠姓朱諱芹克誠字也自幼不凡篤學儒業年十六
從予說詩記誦雖拙而筆力甚高月羣試館下經義鎔
意鑄語鮮克過之喜飲酒酒後頰赬議論泉湧行輩莫
能挫書法宋克得其筆意繼又從刑部主事瞿伯暘說
禮竟以禮選應天丁卯鄕試明年中乙榜進士授金華
永康學諭先是嘉興朱鹵菴掌教崑山嚴毅方正為學
者型範古心古行名動兩京克誠在官五載律已導人
一以為則婺郡縣職教者獨克誠最少而獨有名如鹵
菴之在崑山藩臬大臣争欲推轂而克誠不起矣年止
二十有八嗚呼悲夫克誠父惟賢母鄒氏自祖而上已
見余叙彦達墓石妻許氏黃巖教諭温如孫男一曰韶
女二銘曰
進銳退速理之經也與其夙知寧暮成也不夙不銳亦
或傾也嗚呼克誠殁有名也
夏德威室劉氏墓誌銘
劉氏諱桂北京真定人崑山夏德威之繼室也江西參
政悦之女為太常少卿仲昭之冢婦德威元娶奉訓大
夫長蘆鹽運副使陸孟和女塞淵溫惠得舅姑心娶六
載而卒少卿與德威旦暮聚食歲時祭饗追思不置陸
卒六載而德威不忍娶正統戊辰少卿由吏部郎出守
瑞州續劉為德威婦劉賢如陸而開爽過之少卿與德
威得劉始忘陸先是參政公予告留寓北京止有一子
冠而未娶俾還真定營菟裘歲已已寇犯真定殁於難
凶問至劉驚得疾再踰年參政在京凶問又至疾遂劇
景泰四年九月十五日卒年二十有七一子未週歲病
革時強抱其子於懷呼家人悉至牀下盡出所有分遺
有差至婢嫗亦各有物囑曰我舅七十未有孫我夫三
十未有子惟此一息若輩宜寳保之因泣數行下嗚呼
賢哉德威擇十一月八日葬於元配陸氏之左奉舉子
范德元狀來求為銘銘曰
人亦有言天勝人我儀圖之理相因賢而傷愛殞厥身
元配在右安斯鄰
陳復初墓誌銘
景泰四年二月廿五日崑山陳公復初卒其子山東膠
州學正翊匍匐奔還擇明年甲戌三月九日奉柩合葬
母孺人胡氏馬鞍山北麓之兆奉同年鄉貢進士朱
旻狀求為銘余與翊同學同時居且同里公之外母
與先公外母兄弟也不敢辭公諱善字復初陳姓曾
大父正大父求益世居太倉弗仕父繼宗承家饒裕
永樂初元朝廷選閭右實京師繼宗與焉遂占籍為
宛平人母顧時留太倉與兄某竭力侍事務致其樂
縣人胡宗器聞其幼孝館為甥舅甥較諸父子恩愛
出自人合多不克終公事其舅如其父縣之為甥者
獨稱公為佳壻胡亦自慶所得不止半子也居數歲母顧割
貲産三之一畀公公謂已外贅辭歸於兄一無所受所居密
邇縣治一蹴即至令丞出入識公為熟客史胥假貸仰公為
德主圖謀為作直易易耳公畏官府退縮如懦夫然睨彼公
門不但百里人屢有不憚百里至者一日公門往返數四熟
客德主茫無所恃顧乃為計百方輕生重利公遇若輩
恒為之蹙額不敢與近逮其屢進屢敗公歎曰與其
奸紀而破家孰若守已而遠禍也嘗被誣繫憲臺衆
稱其冤數月不得雪公仰天曰我之所恃者惟天耳天
何使我久繫耶造謀者與誣人者俱敗露一自經死一
病惡疾死公出曰謂天高遠者誣天者也自壯至老素
履其分而殁年六十有二子三長即翊嘗為禮部會試
考官次衛次靖孫男四曾孫男二銘曰
兢兢恐說其輻也業業以御其服也百鈞千里疇云其
覆也彼昏罔知盍亦從其轍也采實造銘来者用告也
朱宗海墓誌銘
公姓朱氏諱衍字宗海蘇州崑山人曾祖南坡祖均禮
前元時隠伏市井中有古君子氣節厥配王氏平生不
食素不事佛年一百四歲而終父本道早世公與兄禧
尚穉母陳氏率二孤共守以死徇教施恩兼言誘身導
詳見中書舍人范陽盧儒所撰誌文公生碩大且儼幼
讀書長讀律諳練世務克謹朝家三尺縣大夫而下有
謀則就有疑則問公無舞弄心術料事靡或疎漏大夫
之賢者謂公有吏才勸其盍仕公謝而不答有愛之不
置者或處為一鄉長或處為一里老非其志亦未嘗有
所終三年淹其為長為老遇鄉里孝弟節義舉為之揚
言於人弗忍埋沒無聞或匪度匪彛愚而自用者必呼
至委曲喻以辱身玷先之禍使其改德率行不幸不及
而敗焉復憫其誤罹法網力與解紛然後已故公之鄉
之里善者獲播令聞而愚者亦得以寡過免罪也正統
初民病饑公請官廪之贏設粥以食惸獨旦暮獨任其
勞多藉以生茅家橋通憲臺頽圯弗治公鑿石為梁布
甎為街復亭橋之上旁堂觀音大士像咸公義績晩築
别業於吳淞之南日與耕夫釣叟為伍不知歲月幾何
與夫城府升沉榮辱何如也生於洪武某年月日卒於
天順二年某月日享夀七十有幾娶蘇氏男子三人曰
璲治春秋學者稱為素菴先生先七年卒娶陸氏曰璧
娶唐氏曰洪娶沈氏孫男九人曰昊曰旻鄉貢進士順天
府昌平縣儒學教諭曰昪曰昱曰㬊曰炅曰昰曰暲曰
曙孫女六人曾孫男五人曰栻曰樐曰格曰某曰梲曾
孫女七人冡孫昊以再明年庚辰正月十九日奉葬許
墓塘東原匍匐銜哀乞銘為之銘曰
年也登登乎爾曾也繩繩乎爾匪德也其能乎爾
陳惟學壙誌銘
常熟之塗松陳君宗美有丈夫子五人次曰倫者治進
士業垂成而卒今其長諱儒字惟學天順七年八月一
日又卒年僅三十有一宗美家素鉅家鉅則事繁惟學
憫其父勞不待指使恒以身先而逸之賓客曰將見宗
美有休閒期矣其處兄弟妻孥克盡恩義孰謂斯人不
永齡耶妻金氏生女子三長者已受王磵聘宗美以歲
甲申三月七日葬先塋之側倫壙余嘗誌之今又誌惟
學壙悲夫銘曰
父失家督妻亡予美咎將焉委
平橋藁卷十五
