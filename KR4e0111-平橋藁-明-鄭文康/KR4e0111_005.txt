平橋藁卷五
明鄭文康撰
七言律
奉天殿早朝
禁城漏盡九門開喔喔雞人報曉來燭影遥連堂上樂
鞭聲三衮殿前雷羣隂伏地天顔喜萬歲呼山御輦回
文武滿朝忠與義謾誇賈至有詩才
正統己未會試中副榜辭授教職特蒙俞允
一官辭謝冐嚴威聖主恩深特賜歸鶴髮有緣重聚會
鵷班無分得留依九重宮闕瞻天近千里家山見鴈稀
非厭廣文氊冷澹恐教塵滿老萊衣
贈道者
曾向仙壇赴遠招手持符籙下雲霄誰人葉縣雙飛舄
何處秦樓一段簫罏鼎有丹傳弟子江湖無路覓松喬
從君願借降魔劍斬盡花間月下妖
有道者作符篆頗有小驗因言飛昇有術予笑
而不答愚意王喬蕭史等事文勝質史家常態
雖言不與合亦索吾詩詩中曰誰人曰何處曰
無路皆寓恐無是也之意
觀林松谷遺像
晉人書法盛唐詩曾向人家屢見之故老怕談參政事
諸生痛哭授經師華亭城外松連谷文筆峯前樹掩祠
遺像宛然多歲月仰瞻還動後人思
遺民
縣城南去渺江津煙水滄洲杜若春百畝園田供祭享
幾家雞犬聚比鄰功名不入閒邊夢鷗鳥如知物外身
不是聖朝徭役簡豈容林下有遺民
甫里留别管金祝韓唐諸君子
甫里繁華照市明况多人物負才名青春詩酒平時社
白晝絃歌到處聲唐士昔居元有宅吳王此地舊無城
行隨流水登歸棹一路居民識宋清
林東齋居
溪流一曲繞柴門屋後園田有路分莊在輞川成故事
客歸盤谷見遺文借書夜讀三更火聽鳥春眠半榻雲
堪笑幾人雙健足每於城市報新聞
送鍾司訓之黃岡
才名曾聽振文場共喜除官近故鄉鐵甕漸遙知白下
竹樓將近是黃岡沿江煙草隨舟綠夾岸楊花撲面香
到日不須騶吏候諸生執贄繞門牆
送李寺丞弟還弋陽
落花飛絮繞都門送客將歸祭水濱行李祗攜三尺劍
錦囊賸貯百篇文官橋駿馬衝塵去禁苑流鶯隔樹聞
同譜有兄居近侍莫因鄉國久離羣
挽丁行人璿
袖拂長安馬上塵少年曾醉杏園春官船夜載三更夢
使節長隨萬里身天上玉樓應妄說道傍黃土自傷神
可憐臺省同年伴遍數升沉少一人
和簡菴沈少卿題畫
書法淋漓滿卷中眼前生意與真同當朝名筆應多在
前代遺縑尚未窮翰苑品題文耀日賓筵展玩笑生風
古來獨有監門者畫出流民第一工
賀甘别駕弟歸
衢州甘别駕失其庶弟密數年求之不得一
旦遇於都市乃知被盜所鬻贖而還之賀以
短章
西風吹冷鶺鴒原失卻孤鶵衆所憐已分塤篪成獨奏
誰知華萼又同妍夢回喜得西堂句事往休歌杕杜篇
今日掌中珠復得若翁含笑在黃泉
送吳司訓之辰州
吳廷實自永樂庚子應試連七科不合主司之
格年近六十始得訓導辰州賦以送之
辛苦平生萬卷書辰陽博士得新除腰錢已跨揚州鶴
貰酒先嘗漢水魚門下諸生多館閣眼前同輩久軒車
嗟君莫恨功名晚梁顥才華更有餘
挽季教諭室
簟笰軒車不再逢萱花香冷繡幃空家居不變江東俗
宦寓羞聞鄴下風井臼勞心甘白首鸞凰沉影怨青銅
夫君書罷玄堂石腸斷寒山暮雨中
挽袁宗魯母
袁宗魯之母德剛之室年三十一而寡九十三
而殁賦以挽之
藁砧客路作長辭孤負紅顔與歲時身保一生心似鐵
年登百歲髩如絲遥山遠水從誰弔苦雨酸風只自知
地下若逢先主問已將全節付佳兒
挽平湖沈御史
結廬當墓近黃泉苫塊將除骨已仙合院舊僚傷往事
兩京新進哭同年尚書有表名長在僕射無兒事可憐
留得幾多章疏藁難兄和淚為重編
挽長洲翁叔昂
鶴髮童顔太古形不資丹石駐頽齡平時道誼心常在
浮世風波眼盡經漢室曾頒三老帛廬山不見伍喬星
幾人淚灑墳前樹來讀中郎石上銘
過鹽運副使陸公故第
年纔二十宰遐方中歲遷官入建章去國共憐雙短髩
到家惟剩一空囊高堂親壽時頻祝北闕君恩老未忘
富貴消沉人事改翟公門巷亦凄凉
刺鼠
崇墉夏屋慣穿登此物人間衆所憎相體本無毛骨異
養生全仗齒牙能飽餐公廪頻年粟渴饜私房徹夜燈
可奈烏圓共眠處任渠無忌恣憑陵
寄同年謝騫御史
纔向瓊林醉綺筵又乘驄馬下南天臺中老吏稱多學
路上行人說少年環珮暫離雙闕下封章頻到五雲邊
春來行盡江東郡一路停鞭解倒懸
十月十七日
堂上仙翁去不回升階愁見舊屏幃蓼莪未讀眉先蹙
霜露初寒淚已揮幾夜音容隨夢散半生菽水與心違
若教化得遼東鶴莫待千年及早歸
送廣東方憲使入京
萬里遙瞻尺五天夢魂先到御階前袖中奏藳皆民瘼
擔上行囊只俸錢旌節曉衝梅嶺雨軒車寒帶薊門煙
重來莫負南人望要見貪泉變醴泉
同錢戶部登山
使節遙臨曙色開蒼苔白石路崔嵬藤蘿遶澗峯千尺
松竹當窗酒一杯鳥識歌闌隨客散鶴知茶熟伴僧來
四郊莫道無荒土還有飢寒遍草萊
和王侍郎一寧留别濬縣魏少尹
肺肺垂楊渺渺河平川驛裏暫經過白頭天使鄉情好
青眼仙郎舊話多候吏幾人沙上立新詩八句酒邊哦
知君共有蒼生念細說民艱奈晚何
諸兒燈下請說書因以示之
家居通德舊儒門南渡衣冠十代孫闕里經書皆實行
考亭章句盡真言犂牛曾見生騂犢良馬還期出大宛
歲月無情容易過莫教人笑改金根
通德坊自縣治南酒坊橋下西至高平橋是
也元州博浦城楊譓玉峯誌内載通德坊在
鄭大資府前云大資者以億年為資政殿大
學士也宋人稱龍圖閣學士為龍學集英殿
修撰為殿撰之類皆從省文稱呼我朝福建
島尾巡檢徐启東居通德坊内景德寺左宣
德初其子上舍建安於圃内掘出斷碑一塊
是吾家故物上有八世祖凖刻先世事一段
凖乃大資嫡孫疑徐氏所居即吾家舊宅一
隅也
舒筠澳春日見過
燕子東風柳下門澹雲微雨浥輕塵南山路遠移舟過
北斗名高識面新理學忘眠談入夜夀容得酒醉生春
重來不用重相約同是斯文即是親
題陳通判和氣堂
棠棣歌殘小雅詩弟兄聚首話連枝遺言不負先人訓
世德真成後胤師春雨池塘芳草綠東風簾幕紫荆垂
同心自有同聲處聽取塤篪口畔吹
同朱道人孫紹先周德元過廣慈菴
近水招提也自幽好山只在殿東頭天花香散庭階雨
簷樹凉生枕簟秋野老辭家容入社縣官出郭愛停騶
梅花窗下僧靈澈笑倒貪夫老未休
觀學愚先生遺像(永樂四年進士)
銅鞮太守斯文主松谷先生後學師及第文章存舊藁
過庭詩禮記當時功名到手煙雲薄忠孝存心天地知
前軰典型今漸遠仰瞻遺像一嗟咨
次宗能韻
君家兄弟好規模不忝徐卿二子歌為客偏驚秋信早
寄書無奈雨聲何城東流水還家近橋北青山入市多
半月小樓詩幾首郢中音調許誰過
贈周傑
萱花凋謝北堂隂霜露頻驚孝子心幾夜夢魂隨雨散
四時哀怨逐年深鏡中人去塵生匣窗外烏啼月滿林
留得桮棬是遺物難將春酒為重斟
瞻王憲使遺像
少從故老問平生共說當時最有名鐵面屢驚朝士膽
赤心頻動聖君情十年憲府如山重三品官囊似水清
遺像雖無生氣在舉頭聊當識韓荆
題上洋沈翼南槎軒
一軒瀟灑枕清流彷彿靈槎水上浮春雨隨潮迷浦溆
夜燈和月照滄洲鄉人共擬天隨子野史虛傳博望侯
(張騫乘槎事本傳不載)富貴功名元有定莫將詩興托楊舟
題周寺丞雙壽堂
靈椿垂葉晝隂隂下有萱花歲月深堂上兩人雙白髮
朝中一子萬黃金風流賀老仙人骨書史曹家女士心
命服駢肩逢壽日南山詩在為重吟
為王同知題夏太卿萬竿煙雨圖
容臺仙老歲寒姿慣寫瀟湘玉萬枝近水煙梢微有影
隔江雨葉遠含滋鳥聲多在黃陵廟草色遥連屈子祠
别駕退公來看畫為君重詠五紽詩
登薛烈婦塚
城南湓瀆舊時居粉閣猶存地一隅狂物自罹三尺法
佳人兼送萬金軀夕陽陵谷煙雲變寒食荆榛雨露濡
使者觀風無暇問土中埋没夜明珠
分得黃旛綽墓送客
天寳年中一老伶孤墳三尺舊題名沉香亭畔曾供奉
太液池邊得從行蜀道馬騑塵袞袞棃園人散草盈盈
置君夜雨淋鈴曲三疊陽關自有情
分得西花園送客
西園春暖樹參差曾向園中共酒巵對面鬭來新葉子
隔河呼出好花枝合盤佳會逢時約橄欖餘甘入夢思
他日歸來温故事還尋石上舊題詩
讀及菴寄詩
及菴在廣中寄至水東詩集一帙其於交游中
寄荅之什甚多獨於余無二三焉蓋失投桃之
義也讀畢附題卷尾
錦心繡口出天資况復青年際盛時塞北嶺南多著作
燈前馬上費尋思紀行别有開封藁畢卷當題絶妙辭
不是故人疎賤我自緣深厭倡酧詩
讀楊鐵崖集
鐵崖自許謫仙人又說前生小李身史冊鋒鋩明日月
文章光焰射星辰江州總管誇同榜南國諸公識舊臣
只恐遺編千載後存亡不及宋頭巾
甲申元夕夏太卿席上新城張大尹誦燈詞但願
年年慶此宵句余為足之
三十六燈明錦繡畫堂頓覺晚寒消花前鼉鼓三更月
柳外人家幾段簫白髮仙卿春未老銀筝玉女醉多嬌
隂晴風雨從天定但願年年慶此宵
趙松雪家垂雲石太卿得之賦詩次韻
温如荆璞濕如雲松雪齋前舊所聞大地分時元有質
南山覓處更無羣雨中謾遣書僮洗竹裏曾教學士欣
回首平泉莊上路斷磚殘瓦正紛紛
錢節婦
葉與中與予言航練涇節婦錢氏年廿六而寡
今已六十餘瑩然無玷偕往拜之端莊静重雖
老尚然因題其壁
畫船撾鼓渡江沙江上來尋節婦家壽相自於鄰媪異
鐵心頻聽族人誇早年薄命輕如紙末路榮名穏似車
莫怪到門輕下拜要令田野辨龍蛇
訪錢君濟
錢君濟家住大澞浦頗幽雅詩寫其景
大澞近在小澞西此地君家水竹居兩岸垂楊分聚落
一灣流水灌菑畬人沽小店頻驚犬鷺立渾潮不見魚
早治浦傍蕪穢路明年容接長官車
謝歸叔度
歸叔度年九十六前輩中夀之最高者惜予久
病累辱記問小詩荅謝薄伸下情
國號新開氣運全生辰正在戊申年蓐中已卜為人瑞
海上終看作地仙四子七旬成老大一家五世聚曾玄
勞君愛我頻相問三絶慙非是鄭虔
哭同年張節之提學
戊午年中總妙齡京闈秋榜忝同登狀頭卻被殘形誤
策手頻教大老稱提學情懷濃似酒傳家衣鉢薄如冰
移風易俗空賫恨不是無能是未能
其二
正大胸襟古怪姿南都佳士重當時生憎佛老添荆棘
坐笑楊朱泣路岐向客愛談三代禮在家長誦二南詩
腰金已遂平生志尚有餘情自可悲
久病遣懷
受病日久百體廢職獨一右眼瞭然無恙甲申
初冬亦復變異黑眼上反直視不動醜惡日增
無可救藥坐成短句聊遣悶懷
共言雙眼似先公更許精明有父風三日乍昏微見膜
一睛驟反半無瞳心牽邪色羣神怒人到中年百病攻
正欲静觀天下事舉頭深恨視夢夢
覽鑑
怕將明鏡照衰顔一照衰顔一惘然尺頸漸長如瘦鶴
半頭盡秃似枯禪道逢遠客疑非我人困沉疴卻是天
獨有光明心一點不隨容貌變初年
送徐士恂
崑山徐忱士恂為學官弟子經熟而文竒意其
取科第不難也近被御史逐吏太倉衛學古之
君子處富貴聲色不為之大處貧賤聲色不為
之小隨小隨大此賤丈夫之所為進退榮辱豈
我所能保哉余恐士恂怠於學也故作詩慰解
之
脱卻儒冠換吏巾十年辛苦向誰陳暫從新例司刀筆
莫怨前程訴鬼神遇客謾言成朽木讀書還待作祥麟
王嬙本是傾城色愛惜黃金自誤身
郭西田家
郭西十里路非遐百畝腴田兩部車科斗池塘魚似蟻
清明時節樹皆花桑隂社散隣翁醉場上秋登稚子譁
莫向長安歌此曲幾人憔悴正思家
南戴田家
不為功名戀鎻韁布衣甘老在南陽百年茅屋傳家物
一卷農書教子方細柳高牆江上宅野田荒草雨中羊
東鄰西舍皆良善卻笑他州有互鄉
沈東軒竹石
聞說君家景趣幽東軒竹石映清流萬竿蒼玉松煤潤
一塊玄精墨瀋浮舜世移根從嶰谷禹時充貢自青州
虚心盡日當窗立重質何年此地留十載子孫多似簀
三春苔蘚滑如油月中風舞顛鸞尾歲晚霜凝睡虎頭
借看屢招坡老軰拜呼頻見米公儔聲敲環珮星芒夜
骨露瓊瑶鶴夢秋席地醉眠憐翡翠引瓶磨洗厭蝸牛
謾期别墅開三逕誓向平泉占一丘挑筍旋燒供茗椀
束薪爛煑對吟甌明當直造林深處鐫刻新詩記勝遊
平橋藁卷五
