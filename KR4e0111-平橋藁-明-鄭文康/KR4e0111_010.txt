平橋藁卷十
明鄭文康撰
誌銘
董先生墓誌銘
宣德十年乙夘十一月十有四日崑山董先生卒其壻開
封鄭文康刻石而為銘先生姓董名囦字士源先世居京口
曾大父濟川前元崑山州醫學正世移事變因家焉大父
藥一考伯儒本縣醫學訓科先生自幼力學讀儒書以為
本紹家業以為用業精而致聲隆大永樂間檄徵入京先
生不樂進取以疾辭歸年登五十動搖者豁而蒼蒼者白
矣前年得末疾語塞步艱至是不起春秋六十斂在卒
後三日葬又在斂後十三日配盛氏虞部員外郎頤兄
子男五經綸綱紀纓女二壻朱英文康也孫男女某某
先生家居節序燕會皤然其中子婦若孫甲乙為壽其
樂融融蓋積之厚天固使其享之也銘曰
生而平死而寧宜先生之有銘
朱彦達墓誌銘
公諱顯字彦達姓朱氏世為崑山人曾大父某大父壽
一考天祐妣沈氏早卒育於繼母萬公先世累積德善
斂退弗尚騁馳至公始昌大門望有聲公自幼立心不
回以剛直自許遇人之是非雖素密言之無諱無黨事
有與已與不與已其反而縮顧抑之其反而不縮顧與
之公輒厲聲奮氣必得其平而後已雖市井悍愎者亦
畏焉鄉人以直目之娶殷氏有賢行側室三人子三曰
珍曰珤曰玢女三長嫁丘原俱正出餘尚幼其母為錢
氏孫男五芹蕙萱芸菊女三公生洪武甲子九月廿四
日卒正統七年七月十六日春秋六十葬以明年二月
十日公病革余在側若婦若子問所言公瞪目謝曰吾
已矣無一言及家事亦可謂無累者歟既而珍以圖不
朽於墓中者為託為之銘曰
生有直德死無所惑城濠之側此其幽宅為後人之澤
金主簿墓誌銘
君諱亮字孟輝金姓其先長洲人自五世祖徙居崑山
全吳鄉大父谷用父伯通皆不仕而殁君早孤母顧視
他寡婦之子多無所見嚴其教弗納於邪及冠志操異
常鄉巨室張志善器之客之於甥館永樂初偃城芮翀
由進士來知縣事其廉明人莫敢犯史胥皆極一時之
選起君從事刑曹獄無冤滯人德焉後循例至京鴻臚
寺卿王玘董營造會伐木於山西紫荆關君以書數之
學從之行言不待發力能自勤色不待徵事惟義集歲
壬寅還朝授河南河隂縣主簿平易近民有古君子
之道及期總戎平江伯陳公駐節江淮提督漕運左右
有以君薦者平江以聞取居幕下一時賓從數十輩獨
君以謹重信任與裁庶務人皆知總戎之下有君也
歴年既久歎曰長往不返寧無後悔宣德九年遂謝事
歸杜門不入城府鑿池豢魚酌酒賦詩承家以子世事
不屑聞也正統八年冬病痰氣明年甲子三月廿四日
湧沸而卒春秋六十有六配即志善女子一曰鏞婦為
孫氏孫男三鸞娶葉氏鵬娶姜氏鳳早卒女二曾孫男
女八以丙寅十二月九日葬安莊之原銘曰
才固為難尤難其時逢時有為克盡其施膚功累奏而
位何卑尚俾遺澤來葉之滋
沈士琳室張氏墓誌銘
松溪縣主簿沈誠喪其母孺人張氏將祔厥考士琳之
墓奉仙居縣知縣張元龍狀求銘墓石狀列張氏世
為崑山人祖信卿考子英俱弗仕孺人在室性姿婉嫕
父為擇配時士琳三世宦門不染驕奢氣習遂女焉孺
人奉舅姑攄孝敬之誠睦姻族致肅雍之美燕賓饗祭
士琳不勞力里中有勃豀反目之言輒修省畏慎不敢
一留於耳徐曰當不如是誠在官數來迎養孺人恐食
指繁衆傷其廉卒不往正統四年士琳卒孺人哀毁成
疾服除誠以母故遂告致休後七年為丙寅一日謂誠
曰吾衰甚將遺汝養矣翌旦遂不起是為九月二日享
夀八十葬用某月日男子二長即誠任歷三考無公私
過犯次本女子一壻曰張浩孫男三曾孫男一嗚呼吾
知内行之成有為之刑理官之孝有為之教也銘曰
即其内溫且惠也求其外寡疵累也銘以告冥其永其
寧也
沈主簿墓誌銘
君姓沈諱誠字敬言其先由長洲徙崑山有諱昌宗者
宋提刑庫官昌宗生端仁元仁和縣典史端仁生子真
豐盈庫大使子眞生伯庸伯庸生士琳君之祖考也二
百餘年修德樂義君少有治才永樂中起家掾史授福
建松溪縣主簿歴官九載將陟以位母張年高多病遂
告休養居數年母殁禮葬之君體貎甚偉日能大飲竟
以酒得滯疾正統十二年九月六日卒享年五十有九
娶陸氏王氏男子四立達某某長者始廿歲幼者未十
歲俱先天殁女子二男孫一文泰立之子也其母守節
不嫁景泰元年四月十三日葬君景德寺前惠政坊之
左嗚呼謂君之先為不善則三世為宦族謂君之身而
為惡則君無慝行胡天毒其嗣之酷耶余前年銘其母
孺人之墓今年又銘君之墓悲夫銘曰
宥密之德修累世世有名爵皆下位餘二百禩公乃嗣
何多英物俱殄瘁禍福時來或倒置天終有祜勿深異
爾孫承之無不利
沈文華墓誌銘
君諱華字文華沈姓大父本父士隆皆隱居崑山之太
倉君生四年母金與士隆相繼下世時母之弟道潤語
其妻陸俾保養之自就外傅而有室經紀成人陸之功
也迨殁君為齊衰三年歲時烝嘗有同所生君長於貿
易絲蓄縷貯日臻饒裕知儒書為善業屢遣其子遊學
雖資費之浩不之惜有司舉為萬石長非其志未久即
謝退或曰人有力取而終不得者胡獨惴惴安於退耶
君曰我苟完矣但求安我安耳自後即以家事付其子
度閒曠之地鑿池豢魚開園樹桑麻日與高僧逸士詩
酒其間蕭然有塵外之趣如是者十餘年正統己巳十
月廿二日疾作二子侍語之曰不得不可為也無益不
可作也理家之方義以之節處人之道禮與之接汝宜
識之言訖遂卒春秋六十五配陳氏家室稱宜子二廣
娶曾氏廉娶畢氏女一適姚玸孫男女三以是年十二
月十五日葬城南之原銘曰
伊生孑孑伊成業業懼完而缺退安而慊禮接義節行
罔蹩&KR0887;貽謀之徹周行之轍於若人兮藏此穴
周知縣配薛氏墓誌銘
孺人姓薛諱某連江縣知縣崑山周景星之配也世系
莫稽考彦清妣沈氏孺人之生孝敬出自天性適景星
為周氏冢婦閫政攸司理道克修景星由縣庠生選入
南監父母在堂孺人旦暮候問服其勤勞尤致厚於滋
味之養舅姑安享其甘無異乎子之躬調也宣德中景
星擢知四川蒲江縣又轉福建之連江孺人偕往旦暮
必以省刑罰加撫字為言景星在官累考無過舉者固
其勤愼所致贊裨之力孺人不能無也正統十一年致
仕還鄉踰兩年為歲己巳三月廿八日孺人以疾卒享
年七十男瓛娶桑氏次珮女一適夏鼎先卒孫男三女
二以景泰元年正月八日葬城南東湓瀆之原嗚呼孺人
之殁也夫悲其順子哀其慈僕侍泣其善遇閭巷左右
親疎族屬追悼其賢是可銘也為之銘曰
生有淑德殁有餘哀銘刻諸石用藏於斯
陳知縣配王氏墓誌銘
前會稽知縣陳君孟東之配王孺人以景泰元年八月
十三日卒擇是歲十一月二十日葬馬鞍山鳳凰峯之
下其子劭持從兄新淦知縣助狀求為墓門之銘孺人
姓王諱瑞祖正考榮卿世為崑山人孺人生而凝重寡
默歸孟東時年方及笄姑李老病在堂孟東方從仕往
來南北動經歲月孺人扶持保護飲食湯藥必親必躬
姑安其養不知夏日冬夜之永長也數曰吾婦之勞吾
將曷償乎孺人生二子俱夭死孟東以無後為懼衾裯
幃帳設於側室者二三其人孺人交相恩愛終其世彼
此無間言鄰姬里嫗往來候問言動或有粉飾之者儒
人私自訟曰古人謂有儀非婦人也奚庸若是耶彼以
其儀吾寧以吾愚耳裁給長幼衣食經營門庭往來均
平齊一無偏重私厚以故孺人在病雖僮僕之輩私謁
醫卜者亦相望於道嗚呼賢哉春秋六十有九子即劭
孽也娶杞縣丞楊信女為學官弟子女四長適仙居知
縣張翔次金瑜朱繹郁蒙佑孫男女三狀具孺人之行
不一可書余獨詳其二三者舉槩以例其餘耳銘曰
惡争而和惡儀而愚惡偏而弗頗二三令德於何可多
封太宜人梅氏墓誌銘
宜人諱性覺成都梅福通之女也歸太倉衛百戶過宗
武門内之政理之有緒宗武私慶得賢婦宜人亦私慶
為有官之婦未幾宗武殁子皆童稚而家頗凋落人或
不堪宜人曰早寡命也古人處此豈能皆贏哉古人不
幸而有之我期為古之人耳甘淡泊服勤苦寒暑不出
戶庭密邇之鄰笑語不聞此宜人之保身也嘗戒其子
義曰微而不可不崇者善也細而不可不懲者惡也爾
祖以此語爾父必呼曰獨不聞漢昭烈之勅後主乎爾
父雖殁至今言猶在耳我為婦人恒恐辱舅氏汝失怙
能保無負前人乎義退而惴惴弗敢少納於邪此宜人
之教子也景泰元年六月二日以疾卒春秋七十有九
子男二長即義襲爵為百戶宣德中以捕盗功陞本衛
千戶正統十年贈宗武如其官陞武略將軍封宜人為
太宜人義剛毅有為正直不苟次禮早卒女一嫁百戶
趙祥孫男二曰玉曰忠孫女六指揮陳驥陳瑄千戶何
睦史正吳寧百戶劉方壻也曾孫男二曰鸞曰鳳義以
七月十九日葬太倉城外陳涇之原銘曰
予美亡此予生不辰方何為期續古之人教成於子行
成於身德音不瑕孰冺其聞
陳處士墓誌銘
處士諱晊字仲約姓陳氏曾祖華卿祖顯之父執中母
李氏世居太倉古塘橋家頗饒裕值元季海賊入寇顯
之徙居崑城執中二子長皥次處士執中早世門戶日
寖凋落處士與兄皥殫力經營修舊起廢事無專制行
無獨成悉裁於兄家用以立永樂間兄出仕交阯時母
多病處士事之甚謹卒享高夀及兄令會稽又念手足
疏遠歲一往省會稽公聲光烈烈處士恩愛怡怡越人
作歌以多其兄弟之義嘗戒子助曰世之為業者惟士
為貴士之所貴者居則窮理修身達則濟人利物汝能
成我志乎爰是助應詔起授嚴之桐廬丞處士再誡
曰汝讀書得此官幸勿負所學助服膺訓誥在桐三考
無過舉景泰改元陞知江西新淦縣事便道歸省處士
無恙又誡曰汝今為令令一邑之長民之表率繫焉身
言異教或從或訟察此二者俾無我憂助將告行而處
士疾作不十日遂卒是歲五月六日也享年六十有五
配王氏有勤儉德男三長即助娶沈氏勗娶蔡氏勛娶
周氏勗勛側出孫男四諫諮讚詔女四以明年十一月
八日葬馬鞍山鳳凰峯之隂嗚呼處士自幼而壯無疾
病刑憲之厄無顛危傾覆之禍自壯而老有園池畎畝
之勝有詩酒子孫之樂有若人焉吾見亦罕是固聖明
恩澤遂民之生亦可徵處士之有道也銘曰
夷行以卒歲逸豫以没齒千室之邑見之者幾匪德為
經何有乎此
王克信墓誌銘
克信姓王諱璧克信字也曾祖德茂祖伯英父景言世
以厚業退然隱處崑山澱湖之上雖無在仕版者能以
孝弟為一家之政食指恒千計上下翕然景言娶嚴氏
生五子克信行四先是景言一日召諸子立堂下語曰
吾承前人完業日懷震疊今老矣若軰若肻構若肻堂
者直言無讓我將挈所有而畀之門庭公私悉聽裁制
克信進曰幹蠱子職也璧雖不肖請願亢宗矧弟勞兄
逸亦理之宜景言大悦遂命主家克信經營區畫矻如
老成人無益之費干紀之為一切屏絶為萬石長區有
抛荒田糧額四千民困賠納頻年戶亡去者及半克信
懇懇為巡撫尚書周公言公以聞詔除之民安厥居克
信體貎豐偉氣宇爽豁雅好儒術刑部主事盧克修其
内人之外弟也攻古文辭得六書法克信一入城府即
從討論講說以故誦詩書道古今綽有文彩崑之縉紳
郡縣長貳咸熟其賢克信生於永樂元年某月日卒於
正統十四年某月日享年四十有八葬於景泰辛未十
二月廿日墓在澱山之側娶張氏奉政大夫荆府長史
循伯女閫内之助人多能道子男四某某女三孫女一
銘曰
世有遺業承緝維艱踰度罔念孰保其完念哉維何率
履弗越譬彼良御輪安於轍嗟嗟克信展也能子儀式
刑之來者是似
先妣壙誌
先妣諱清姓盧氏考夀妣丘盧系出范陽勝國時由平
江徙崑山自待補進士諱鑑而下以經術著聞東吳夀
淵源家學工古文篆籀嘗曰吾女德性柔順願嫁儒家
子時先公雙松先生與先伯教諭公早孤而貧昆弟刻
苦讀書不舍晝夜夀聞之遂女先公祖母何盛年守節
立家之政嚴而有條先妣事之未嘗一拂其令汲爨之
暇先公數與道古賢婦事實聽受既久亦解講說似嘗
事筆硯者鄰夜失火值風猛烈覺而已入吾廬先妣奮
起不他取即碎匱匵悉抱先世遺書古器譜牒告身躍
出已而欲入私室無及矣吾家舊物無恙者先妣之力
也永樂中先公被薦徵入南京太醫院交相往還者皆
一時聞人至則先妣必脱簪珥以置酒雖罄所有略無
難色先公或惜其舍服飾而食客先妣曰知子之來之
雜佩以贈之非子之語我乎暮年家居絲蓄粒聚用造
完業祖母明脉善藥藥婦女竒疾多竒中先妣親受指
教老亦善藥藥亦屢中歲癸亥冬有女夫死自沉先妣
痛傷其非命為位設祭向南號慟曰吾女歸來吾特飯
汝哽咽不自勝風寒中腑昏仆在地移時始甦自後口
澁於言足艱於行淹淹十年至景泰壬申正月十五日
卒夀六十有七嗚呼痛哉嗚呼痛哉子男二文康娶董
氏崑山縣醫學官伯儒孫友光出嗣大宗先卒女五箱
嫁朱夏凡嫁周號慶嫁彭餘璋定嫁朱昪異幼慶即自
沉者朝廷旌其門曰貞烈孫男三膏育膺女一德娩正
統戊辰不肖孤忝進士觀政大理寺切念父母在堂無
他兄弟備養奏乞歸侍以終餘年皇上天地之恩特賜
予告命下之日而先公訃音猝至匍匐南奔服除未幾
而先妣背棄不孝罪孽深重若是哉夫以十室之邑父
子頭白具慶者恒數輩不肖未四十而喪父始四十而
喪母中心荼毒何時已耶謹擇二月廿日甲申奉柩葬
合先公之兆姑濡血用識歲月於石云禮部鑄印局使
外孫夏佑填諱壻周號篆蓋
朱素菴墓誌銘
素菴先生姓朱氏諱璲字廷儀曾大父均禮大父本道
世居崑山無仕者父宗海母蘇氏夀考在堂先生兄弟
三人而行居首自幼有志用世弱冠時從監察御史周
公&KR1729;學春秋學成公使之仕先生竊謂學至漆雕開尚
曰未信矧未逮開者乎開門授徒挈家事付二弟盡取
所積書讀之居數年學與齒崇兼負剛氣向人不能作
側媚語一時為士者率多求主圖進取先生歎曰士可
求主哉君子進以禮退以義禮義人之大閑舍禮而進
吾恥就也聞者惡之致使卒老於學宣德壬子崑山縣
丞臨川吳仲郢以先生明經聞吏部援例謂仲郢非正
官格不行自是先生無意出矣時先公雙松先生遊兩
京還號稱通儒先生偕徐臯翁日與之遊三人者心志
具同居且密邇詩酒之會無虚日先公最長先生少先
公廿歲會有約不得談俗事俗談者罰三人杯話竟日
出子入史辯疑析難獨先生微辭奥事搜記無遺雖飲
酒亦不廢學也當世治理之要利病之原猶多確論作
為詩文一則乎古平生無所愧怍孝弟行於家學不厭
教不倦弟子前後相從者千餘人以先生敦尚樸素故
相稱為素菴先生景泰三年四月四日疽發背卒年五
十有一配陸氏子男五昊有文學娶萬縣主簿梁孟鏞
孫旻鄉貢進士諸暨訓導娶歸安縣主簿陳鎰女昪娶
先公女㬊壻陳氏炅幼女三陳謨何璋孫某壻也孫男
女八其先之墓在馬鞍山者已偪窄昊改卜許墓塘東
原以明年癸酉正月十五日葬焉先生病革時語昊欲
余銘其藏昊以言余謂先生宜有位而無位不可無銘
乃銘曰
輪轅厥車弗庸以置良非白&KR2059;顧驂以御眇視跛履事
亦多異蘊德没齒而無後議
平橋稾卷十
