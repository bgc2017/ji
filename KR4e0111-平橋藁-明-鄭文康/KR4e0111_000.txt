平橋藁别集類五(明)
提要
(臣)等謹案平橋藁十八卷明鄭文康撰文康
字時乂號介菴崑山人其先世徙自開封故
集中亦自署曰開封平橋者其所居地也登
正統戊辰進士釋褐後絶意仕進閉門講學
手定所作詩文為十八卷天順辛巳葉盛為
序而傳之舊板久佚康熙癸酉其裔孫起泓
又為重刻凡詩五卷文十三卷文康篤志經
史下筆頃刻千百言丹鉛矻矻雖病不少休
其詩意主勸懲詞旨質直頗近擊壤集體而
温柔敦厚藹然可挹要不失為風人之遺文
章亦不屑以修詞為工而質朴之中自中繩
墨較其詩為尤勝朱彝尊以比之石介尹洙
雖其所造之境地淺深不同而意度波瀾亦
庶幾近之者矣乾隆四十四年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
