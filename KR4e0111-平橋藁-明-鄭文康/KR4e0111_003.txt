平橋藁卷三
明鄭文康撰
五言絶
戊辰元日
京國新元日隨朝入紫宸雙親故山下稱壽是何人
曙鴉
霜冷曉星高羣鴉近九霄禁城鐘鼓動環繞似隨朝
思友
對雨思君子胸中萬卷書知心非一日有志作眞儒
白髮
火熾撲難滅波頽防亦傾鏡中新白髮三物總無情
讀李太白詩集
白髮三千丈秋來日夜生汪倫忽相見無語各含情
畫册四景
浦闊帆如馬歸心猶厭遲莫因順風裏忘却逆風時
水獺荷花下鷺鷥荷葉邊漁舟更數罟誰為小魚憐
橋上月如晝魚罾收未曾清光且遲轉留作小家燈
雪霽景如畫幾家詩酒歡誰知白屋下連日有飢寒
太常卿夏公仲昭進階從二品時年七十七
雲鶴上羅衣犀鞶映壽眉年高喜身健恩重覺行遲
偶憶芮明府朱商潛彭水竹范淞南四老遺事
去縣日已久威風尚爾寒城中舊豪猾不敢舉頭看
片玉曾誇我牽絲許問名雁書來報晩耿耿幼時情
寡嫂多風節門如法吏家小郎空好事不為表貞嘉
雙目老來瞽深衣實稱情年年鄉飲酒不忝大賓名
自喜
自喜平橋路橋平路不斜若論往來久誰得似寒家
其二
自喜傳家物傳家有舊編當時修譜者特記孝宗年
七言絶
元夕
東家火樹夜光飄堂上春寒向晩消楚舞吳歌盈耳目
千金一刻度良宵
宿車塘張氏舘
縣城寒漏雨中沉江舘無人醉擁衾年少書生豈陶穀
肻因一笑費千金
題趙仲穆出獵圖
駿馬胡鷹萬里天飛塵一道暗如煙清平正好調弓馬
莫為從禽學少年
山齋
山齋無事樂忘飢姓氏何須太守知有客叩門驚犬吠
若非求藥定求詩
新酒初熟約徐寬共嘗候久不至
羣鴉飛盡月黃昏不見人來共酒樽坐久隔牆聞犬吠
桂花香裏又開門
夏日讀書樹下
高樹凉風落翠陰古詩三百治平音壯年且盡雙瞳力
莫為功名易動心
漁樵問答
妻子同舟釣浪花曉行淮浦暮長沙采薪只在深山裏
得似江湖處處家
擔頭春酒一瓢多樹底看山樹底過謾說江湖妻子樂
幾人失脚在風波
和曾刑部韻
曾習江西泰和人訓導崑山兄翬任刑部郎中
以詩寄至習邀余同和
杜陵花竹怨離居驛使遥傳日下書啼斷西風原上鳥
海天愁思正紛如
詠鶴
丹頂玄裳雪羽衣水邊石上最相宜清高不入樊籠裏
只許仙人渡海騎
寄徐叶祥
南州高士有佳兒清節雖貧亦自持閉戶讀書多歲月
不將名姓向人知
春園
柳眼茶芽總未抽滿天雲意呌寒鳩轆轤罷轉人蹤静
不是春天是晩秋
刺牡丹
名花不入小家園歲歲花時沸管絃只恐春風容易過
鄰翁耕作種瓜田
客中聞弟病
家書無雁到京遲兩月沉疴近始知莫是勞心思遠客
夜窗多誦鶺鴒詩
貧兒
哀哀枕上淚成冰哭入長更不忍聽子母同眠猶較可
阿婆獨宿更零丁
寄海上韓杲
一紙相思托便鱗客鄉人寄故鄉人看花深憶山中樂
只恐歸遲不見春
其二
行盡清溪到水涯好山環繞故人家寥寥一犬柴門外
只隔橋東幾樹花
送洪彦章致仕還括蒼
壯年遊宦晚年休落盡紅顔漸白頭别郤江湖風浪險
扁舟歸去入安流
題西溪書舍倒用韻
東家歌舞隔花陰日夜歡情似海深獨有西溪隱君子
一編探盡聖賢心
富貴功名不動心數掾遥在百花深先人手種庭前樹
長得孫枝滿地陰
題静室
静中風月静中身不見長安市上塵自分封侯無骨相
只應終老作閒人
其二
饑采松苓渴飲泉静中最喜日如年衣冠不接閒賓客
只向詩書接聖賢
玉立亭
前元時崑山王君祐有玉立亭會稽楊廉夫嘗
飲其中題詩曰王郎崑之秀玉立而長身亭子
如笠大不直一欠伸亭前千尺峯倒影入水濱
燒琴有爨桐漉酒有烏巾客來塞屋破露坐草
上茵時時來鐵叟共酌羅浮春題曰令小朵雲
捧硯為賦此章君祐之宗孫益復亭其地予亦
為賦二絶云
亭中曾寫鐵仙詩人去亭荒碧草滋千尺危峯今尚在
重來磨洗認當時
其二
玉立長身舊主君百年遺事至今聞宗孫賓客還如舊
只欠楊君小朵雲
與謝素菴酌酒
宣德十年乙夘冬余與朱珤同山陰蔣西齋以
公事赴蘇州假舘謝素菴宅有夏顯者崑山狂
人酒醉不知何從來語言半莫可了道遇郡人
伊侃士剛邀其同過素菴士剛予友也美丰姿
顯強其就寢士剛亦欣然從之時夜頗寒素菴
家甚貧私念枕衾不備指其逸去顯即使酒大
怒發罵四鄰驚問西齋撫慰不解素菴内君畏
伏不敢喘息漏下三鼔顯不别而逃明年士剛
登進士第擢工科給事中再明年余亦第是歲
顯以好酒亡又三年士剛在京因忿死素菴内君
亦物故後二十年為景泰五年正月十七日素
菴見過酒中偶道及此歴歴如昨日事不勝存
殁之感西齋告休在家尚無恙今已八十一歲素
菴六十四歲珤四十七歲予少四歲文康識
卄年易過似流星對酒憐君已暮齡舊事凄凉半陳蹟
一場春夢不堪聽
甲戌歲(景泰五年)
隴頭一夜雪平城海口潮來水就冰百歲老人都解說
眼中從小不曾經
吾崑高年老頗多唐子華年九十歲陳德剛年八
十九歲歸叔度年八十六歲朱士栗年八十歲
諸老皆強健能言
晨興
一宵酣睡不曾醒忽見東窗日已明自笑起遲非中酒
為無人解報鷄鳴
藥名詩贈鄭完
藥名詩始於唐張籍有江臯歲暮相逢地黃葉
霜寒半下枝句宋元來亦有作者永樂初曾狀
元在翰林有十首多寫幽思之情有半生空帶
宜男草遠客當歸尚未還又石髓難將補骨脂
乳香消減見青皮句膾炙人口蔣恭靖集中有
八首皆述已懷其言曰莫道衰殘能獨活丹砂
曾遇葛仙翁又曰人言此老當歸去總得回鄉
已白頭題曰和翰林鄒仲熙韻想一時唱和必
尚有人也蘄陽尊生鄭侯作宰吾崑三年其子
完來省親平生最愛曾公藥名詩行坐詠歌似
有膏馥霑染其齒舌間亦其嗜好在是也今因
其還相祖道上采廿八味綴四首送之
草果堆盤酒滿觴羹調五味鬱金香誰言沒藥延親壽
煉得靈砂貫衆方
使君有子正烏頭雙眼空青氣伏牛半夏裏來知母健
忍冬歸去亦忘憂
有客回鄉賦白駒怕將薏苡混珍珠道園藳本君家刻
只載車前百部書
紫苑彫殘百草霜醉騎海馬送賓郎紅娘敲折金釵股
笑對王孫續斷腔
送馬紹榮補學官弟子
有客新從泮水游誓將刀筆換公侯若非正學叨封拜
終落功名第二籌
其二
臨軒天子覓眞儒郕國遺編第一書君去盡心須盡讀
好擕十傳赴公車
安閒
脱却朝衫製芰荷芙蓉亭上嘯還歌生來骨相知輕賤
長得安閒幸已多
喚渡
渡頭風急水生波客路歸心向晚多喚出小舟行不上
隔江無奈雨來何
其二
白浪浮空散作花蕩舟食力度年華行人不用愁風雨
過得江來似到家
觀燒劫圖
元僧有提點昌都事燒劫事在至正間邑人葉
秀實上燒劫圖副現藏五世孫都給事中盛家
詳具王尚書直傳
福嚴寺裏秃鶖兒不竪旛幢竪賊旗白晝殺人憑佛力
嚴沙溝變火坑池
其二
燒劫誰能作畫圖南陽壯士手親摹官兵一出髠郎死
滿縣歌聲聽鷓鴣
題雜畫
題古今雜畫詩頗多悉棄弗錄獨於史事用已
意寓勸懲者存之得十八首
直道難容竟獨歸離騷賦罷淚沾衣魂靈不逐湘流逝
還向懷王殿上飛
自古含容解弭災將軍從此負荆來早知一飯三遺矢
悔不當初謝郭開
纔逢生客便呼郎仙女風情想未忘莫笑思家輕出洞
家中自有舊糟糠
恨無顧愷刺心鍼擔負風流仗酒醺誰料鄰家機上女
懷春不似卓文君
追憶蒲鞭漢大夫撲刑雖用得完膚郤憐東魯臧孫氏
不去鞭蒲去織蒲
壯士輕生易許人圖謀未遂已亡身明知一去無還理
底事狂歌竟入秦
弱水蓬山幾萬重仙宫未必勝秦宫君王輕聽齊人語
空駕樓船入海中
史傳荒唐怪事多乘槎那得上天河不知織女支機石
遺落人間竟若何
讀罷司徒一紙書北軍門外報鑾輿君王若問平時釣
不釣功名只釣魚
白日豪奴擅殺人生擒不避主家嗔最憐文叔行柔道
容得當時強項臣
長營兵甲似雲屯號令曾聞遏至尊他日凄凉廷尉獄
獄門無復似轅門
會稽太守駕行軒山叟龍鍾立道邊買得千金聲價重
臨行只用一文錢
負擔行歌過古墳故妻猶是飯王孫他年一見呼同載
不念前情念後恩
一入沙場與漢辭節旄落盡髩成絲生降得似生還樂
腸斷河梁五字詩
曾奪麻池厭老拳十年深抱死生冤石郎亦是英雄客
握手平生不諱言
強臣欲竊晉山河萬騎西來奈爾何此日新亭迎候者
侍中不及謝安多
伴食空居政事堂死時惟剩一空囊家中留得蒼頭在
自鬻身錢辦主喪
嫁女惟愁致客難君王詔遣共交歡誰知後日生兒樂
虛授朝廷五品官
壽徐老翁
還丹九轉解延齡不及心丹更有靈三戒從來是良藥
養生湏讀素王經
其二
年登七十無老態歲歲壽星光射秋王母蟠桃不須獻
醉呼方朔自來偷
擬張允懷寄内代内答
南京張允懷舍家遊江湖十年一日作寄内并
代内答詩各五絶曲盡幽怨情狀似有翻然改
悟賦歸之意余恐其既作復止言之而不果也
亦各擬五首促之
年年曾寄客邊書寫盡眞情只當虛十紙到家無一答
恨人心性願消除
故園歸計屢蹉跎不是狂夫薄倖多山鳥報人泥滑滑
况聞江上有風波
寒家諸父挽宗孫又與先人掃舊墳莫聽無稽長舌者
浪言身在百花村
百花村裏錦成雲盡賣烏程若下春白面書生今漸老
有誰年少肻留人
思家獨上仲宣樓何處青山是舊游便覓鯉魚先寄信
月圓時節大刀頭
右寄内
頻年收得慰安書畫餅難充腹内饑見說錦城無限好
錦城雖好不如歸
聞君黑髮漸成皤誰信閨人白更多唱慣閶門楊柳曲
無心來聽扊扅歌
檀郎蹤跡似風蓬幾夜因緣在夢中不及天孫衾與枕
一年猶得一相同
一燈一影共成三人問移天只自慙近報歸來非誑說
便從窗下種宜男
十年隔别面如瓜無復容顔似舜華只恐到門初下馬
一天愁悶悔還家
右代内答
黃栗妻
東海黃栗妻凌氏其夫遠出適海水泛漲里中
豪民乘時逼脇使服役隄捍凌氏曰我為婦人
救死且不贍焉能事此豪民怒壊其室廬毁傷
其薪木凌氏不得已遂自盡事在景泰(闕)年
天時人事總堪哀一婦難當兩樣災報與憂民巡撫使
早騎驄馬火星來
其二
不因洪水為豪民逼向黃泉送此身巡撫到來煩說與
一時似我尚多人
和鈍菴弔樂菴龍洲蓮峯半山四古墓
白頭村嫗白頭翁盛事驚看在眼中可惜一抔江上土
野花黃蝶領春風
一篇醉渡浙江詞不是尋常句讀詩空有故人三十萬
等閒盡付酒家兒
泗園文脉接蓮峯姓氏曾收縣誌中只為書聲消歇久
子孫誰免哭途窮
清江百里古名婁總管佳城此地留龍虎氣消君莫怨
新漕風景更多愁(新漕王葆墓)
壽山中人
羔羊春酒雜仙桃兩鬢秋霜一布袍白鹿青騾來會者
滑稽方朔最年高
題王同知梅花
少年頭角老成身一寸心中萬古春清白自然顔色好
江南歌咏有詩人
古墓
野梅荒草水邊墳無處從人問子孫三尺斷碑今又失
幾多遺恨夕陽村
送老兵
劍光如火馬如飛破敵曾隨大將車斗酒彘肩常不飽
胸中磊塊盡兵書
題呂推官鳳池春雨竹
鳳凰池上鳳凰翎帶雨離披舞舜庭分得一枝盱郡裏
清風常滿節推廰
班姬
陽阿禍水灑塗椒從此劉家火漸消莫恃齊紈長在手
西風容易到芭蕉
題徐氏隱居
南山楊柳北山桑山下人家禮義鄉擕取舊書辭舊隱
願從東壁借餘光
題倦繡圖
暖籠雙袖軃雲鬟繡出鴛鴦帶笑看侍女不須猜倦倚
玉纖冰冷怯鍼寒
題爛柯圖
一局棋殘已爛柯仙家歲月信難過衣衫最是輕柔物
不識當時爛幾何
喜故人子至
百年茅屋幾秋風已見高門在眼中况爾纍纍盡英物
高曾元是漢于公
題黃生文藳
不識黃家玉樹枝偶於草藁見文辭若非沈老同菴裏
那得諸生有項斯
題梅花送沈太守之廣州
笑乘五馬向南天一路仁風捲瘴煙心比梅花更清白
任教人說有貪泉
題小畫
楊柳村西野路荒渡頭風急水如湯客行不用憂狼虎
只恐逢人變虎狼
宗能寓夏氏舘暑夜以詩招之
故人清話類清標清似清風月下飄不及清風能自至
故人須待寄詩邀
江行逢漁父
衣食年年半有無冷風寒雨在江湖長貧不為官家課
盡送黃公舊酒壚
題倪元鎮雙樹小景
百年片紙非朋貝湖海收藏墨未昏金谷園中千萬樹
不知留得幾株存
題菖蒲
抱持清節任清癯獨笑山花醉似泥欲寄楊家舊知已
問誰驛使過關西
題雲山小隱
遠山雲白近山青竹裏芽齋水上亭常恐城中官客至
帶將塵土汙階廰
讀張騫傳
漢家西域是誰開博望功成事可哀斷送壯夫知幾許
換將胡物過東來
讀歸去來辭
折腰懶向督郵前歸去還耕栗里田身到元嘉將十載
夢魂只在義熙年
江鄉
江鄉酒熟黍離離蓴菜鱸魚正及時堪笑同行門外客
月明烏鵲歎無枝
題劉龍洲像
長髯廣額酒杯深人物孤高月下岑七尺微軀三寸舌
江湖形迹廟堂心
野雲
野雲如水湧如湯飛向遥天入渺茫人說野雲閒似我
看來翻覺野雲忙
懷葉與中(三首)
石浦橋頭少保家有田有宅有船車芙蓉黃菊開將遍
白酒蓴羹稨荳茶
十畝金潼隔市㕓水香地暖草如煙奉思菴外長松下
明月清風不用錢
新買齋居近學宫傳家書籍儘堪容北窗又有娱情物
三里青山百丈峯
題邵啓南橘軒
橘葉青青橘柚黃藥罏茶竈盡生光寬衣大袖秋香裏
一卷靈樞不下堂
其二
自古神仙事渺茫郴州橘井漸遺忘家傳只用君臣藥
不慣單行施療方
懷孫紹先
兄弟當家子若林情懷偏向酒邊深里中惡少多相侮
不設機關半點心
送查若庸下第東還
讀書不為科名讀若說科名誤此生請看草廬初讀起
便知專不為科名
其二
浮名得失何須較實學盈虛當自強君有長才長十倍
好於十倍更增長
平橋藁卷三
