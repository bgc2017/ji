平橋藁卷九
明鄭文康撰
序
東歸集序
東歸集者樂安蔣奎章先生繇岳陽而還崑山之詩也先
生教諭慈利日嘗言元儒臨川吳澄有功道學宜從祀孔子
廟廷朝廷已允行之無幾以謗言得罪外臺先生儒者趨與
諂不能作小人狀臺臣去其官先生即怡然居慈之東臯物
論不能平咸助其辯詣京白不難事先生笑曰辯固是奚以
辯為古人於得失利鈍雖智者莫能逆料預圖苟有遇焉但
求俯仰不愧不怍耳柳下三黜未聞一辯且辯未見吾能必
信能無俯仰於人乎吾先人之田廬故鄉之山水具在無恙
始以布衣出今以布衣還又何辭焉此東歸之詩所由集也
嗚呼靖節翁舍彭澤而返柴桑里著歸去來辭以見志篇中
備言田園舟車壺觴琴書親戚老少話言笑傲等事末結之
曰聊乘化以歸盡樂夫天命復奚疑曾有毫髮芥蒂於
方寸地哉故歐陽子曰晉無文章惟陶淵明歸去來辭
一篇而已朱子又曰其辭義夷曠蕭散雖托楚聲而無
尤怨切蹙之病先生之詩豈有得其流風餘韻歟不能
折腰事人不肻屈膝信已二者一心也先生抵家杜門
謝客謂健談必取自賤命私室曰默菴謂卑身必取自
辱文私印曰以道自高可謂得休閒之義湖海竒士有
未識者造其室讀其詩考其印文斯人平生將不待問
矣
贈單日新序
東溪單翁日新有仕才而無仕路年將六十縣大夫選
為里之老人蓋朝廷舊制一里百家有長焉有老焉長
取丁産老選齒德老重而長輕也嗚呼以均體之民又
非符檄之銓注有訟許聽有言許言得與朝廷命吏相
可否於一堂之上而長不得與雖無仕者服猶仕也崑
山散仕四方而休於家者樂翁如始仕相率而賀焉文
康嘗伏聞太祖高皇帝臨御日召畿内老人訪民間疾
苦中有趙居任者金壇人也通五經能文章歌詩獨於
聖問所及奏對詳盡由是天顔悦懌歎曰老人中有此
等人遂即日拜官我朝老人之有官自居任始後遷通
政使司左通政永樂初來治蘇松水患剛方正大如神
明然其規畫處置無能出其意慮之外一以煦養窮赤
為務清心寡慾自謂無慚古人性好飲山水不飲井泉
汲者日給其直餘無所擾也其遇贓墨必誅而後已幸
或未敗者望其車塵鮮不魂散膽落面色如土朝廷有
差遣人出京其所厚者必相戒曰趙通政在彼中須慎
之其見敬畏如此此皆得之前會稽知縣陳君孟東蓋
孟東時掌文牘從其往來者也夫以居任非出學校非
由科第向之老人有居任也今之老人豈無居任乎且
日新所居去城僅廿里不為不近環其居左右前後皆
吾民也不為不多饑寒痛癢盈耳溢目倘一日立玉階
方寸地敢不以居任之詳盡者望吾日新乎雖然居任
一部使者耳近之部使者朝過而暮續日新與之相見
政事之餘從容閒暇又不知能誦斯人否乎
送郭廷輝訓導龍游序
君子有言科目能進身科目亦能誤身夫何為發此言
前人詩有之有朝為田舍郎暮登天子堂者有天福三
年來應舉雍熙二載始成名者噫進身者科目也誤身
者亦科目也予於郭君廷輝不能無慨焉廷輝崑山人
宣德中嘉興朱鹵菴先生以春秋來掌崑山教事嚴毅
方正以師道自任視德業優劣為待士之次時士四十
輩獨余八人增廣讀書勵行得入其眼而親愛之八人
陳翊孟佐瞿太安伯暘沈訥文敏張穆敬之夏遂存良
葉盛與中余與廷輝也鹵菴學政考德以日考業以月
三月一考周歲四舉分席命題悉如場屋故事余八人
凡遇舉考各以其業采新獻竒求上人無肻退然甘立
下風其訓導亦希本齋占第一為已功然而往往居第
一不出余八人八人第一獨廷輝所占尤多夫以廷輝之
學博而弗雜廷輝之文贍而有理宜其取科第先於衆
也八人皆先後選去獨廷輝累數科不合主司之格踰
二十年竟以歲貢行嗚呼事亦冤哉今八人中都御史
一人按察副使二人部正郎二人教授一人以余不肖
亦忝出身已廿有三年廷輝年近五十僅得一捷俯就
訓導而去乃知科目誤人非無為而言也雖然科目固
負士矣士可負所學哉科目負士責在科目士負所學
罪實在士大抵人情巧於銳進而拙於晚成晚成則因
循苟且之心生所行非所學者多矣廷輝曾大父羲仲
讀書萬卷安貧寡合隠然上古之士年五十辟為崑庠
訓導至今學者仰為泰山北斗廷輝出處頗與相似吾
知其必不肻習世俗晚成之弊自負所學而忝乃祖也
送孫飛卿還銅城序
樂安孫雲飛卿世家蘇之崑山祖延年有學行以善奕
鳴吳東事具蔣教諭所纂崑山新誌延年母朱同里儒
者伯盛女兄伯盛讀書十年不下樓年五十不娶與會
稽楊鐵崖錫山倪雲林軰締文字交鐵崖為撰方寸鐵
志雲林為作静喜亭詩嘗自著印文集考若干卷行世
延年與伯盛以舅甥為師友故得往返縉紳間延年五
子長常世次永世傳世積世繼世傳世積世繼世俱無
子常世年十六洪武中謫戍銅鼓飛卿其子也永世二
子曰紹先曰嗣昌紹先舊隸皇城匠籍中崑山之土田
糧税與夫室廬墳墓獨嗣昌為之供守焉噫一家一族
丁力各有所事而前人詩書之聲孝弟之行故在也余
嘗慨夫世之隸行伍者謂已任莫重之役且有罔測之
禍恒厚責望於原籍同宗之人稍有不至或遂亡匿或
妄稱疾其意故使所司行移冊牘使其族人擾而弗寧
然後為快殊不知下而里胥之頑上而州縣之墨藉此
公文入手饕餮無厭有如狼虎馴至破家失業者十常
八九不但弗寧而已飛卿洞鑒兹弊則曰寧我獨當勞
苦使我昆季子姪安居讀書光大我祖宗門閭不亦可
乎是以父子兩世歴年六十未嘗有一日責望之私然
而紹先嗣昌雖各事事而軍中艱危未嘗一日敢忘也
景泰初湖湘薦饑紹先歸其世母來養迨今將十年今
年冬飛卿復來奉其母去噫東西相隔七千里兄弟母
子孝義厚而不薄謂非前人遺澤浸潤其心可乎鄉之
有官者各賦詩為飛卿贈以余老鄰也推為之序云
周貢士挽詩序
挽詩何俑乎或曰肇自哀三良夫以三良不得其死宜
其可哀也近世士大夫死往往亦從而哀之何耶蓋於
不必哀之中而有可哀者寓焉且如窮居而野處誦詩
而讀書修身踐行以化其鄉為禮義廉恥之俗孝弟忠
信之行此無位者之所為也一旦而死人莫不哀之哀
之者哀其道僅行於一鄉而未及於天下也或左右輔
弼或承宣方岳以天下為已任以斯民為我責此有位
者之所為也一旦而死人亦莫不哀之哀之者哀其道
雖及於天下而未能被於後世也至若積勤一世矻矻
求道將為異日立德立功之用不但人以古之君子望
之其亦以此自望彼父母妻子滿眼期待不幸而死非
夫人之為哀而誰為其貢士周君宗武之謂乎君蘇之
常熟人道成厥躬去年領所司貢上道而殁獨其父母
寡孤其妻子嗚呼事非所宜逢而逢之誰為之哉由是
向之共望之者咸哀之哀之不足而又形於聲詩連篇
累牘而未巳使見之者不容不讀而又不忍盡讀也雖
然世有匪材横飛而直上者作孽太過而不得其死上
貽父母之辱下貽妻子之禍使親愛之人欲哀不足以
哀之視周君何如哉
送范元德詩序
范君元德宋文正公十五世孫也清才正學為時名流
余往年遊歌泮宫時與元德四人同齋舍若今山東副
使張穆敬之福建副使沈訥文敏是已元德年最少志高
而氣銳自許取科第一舉手可得也余三人舍元德去
已久元德累以其業試於所司業愈精而身愈屈年踰
四十始得領歲貢治任將行與之遊者設祖於問潮館
下賦詩餞之余恐其磨礱既久向之高銳者能無夷且
鈍乎乃執爵告曰夫人之出處遲速早暮固有其時然
則君子所存不可因之而為變遷焉先文正在仁廟也
職諫垣守大州出將入相忠義滿朝廷勳業滿邊陲名
聲滿天下而子孫四百年來愈昌愈熾彼將何修而有
此耶蓋本其心術之正而充之以學術之正也在當時
論者有曰本朝人物以仲淹為第一其學必忠孝為本
其志則先天下之憂而憂後天下之樂而樂噫何其偉
哉公蘇人也至今我邦之士麤有知識者莫不醉其言
而飽其德雖以余之無似亦必以公厚以自待而不敢
自餒况賢於區區者乎又况其孫子乎服堯之服誦堯
之言行堯之行是堯而已矣詩曰無念爾祖聿修厥德
請歌以壯行色
送龍知縣序
吉水龍侯遵叙由監察御史為縣之三年其縣人府從
事瞿珵沈文因其考績賦詩餞之求言引首蓋嘉定蘇
之壯縣為里者七百為戶者七萬其戶之口與賦之額
數則又蓰其戶數其壯如此有民情焉有民瘼焉苟非
其人有情不能以上通有瘼不可以易告雖以歲和時
豐亦不能保無凍餒於其間也矧當旱澇薦臻饑寒滿
目不有善政君子孰能收諸溝壑之濱而措之袵席之
上者乎侯之初來也適凋瘵之後或曰侯御史必急獄
訟刑罰而緩民事侯至謁神視學之餘即求民疾苦而
弔問之告病者藥倒懸者解專以撫摩鞠育為務使耕
夫織女各盡力於所事然後修舊起廢次第不失其倫
或又曰御史較縣令聲勢頓殊侯一旦舍華要而就奔
走得無有所不堪而鮮克有終乎久之觀其聲色聲色
不隨時而損益察其心術心術不因地而變遷嘗自言
曰東南數郡朝廷之根本也天下之民國家之元氣也
固根本保元氣乃我為縣者之責我敢無事動搖而耗
散之哉侯而知此由是三載之間百里之内向之嗷嗷
者得一日之溫飽矣匪侯之政民將卒癉其能有瘳乎
古有閽吏隸臺中時以所執梃視臺臣賢否而横直之
凡初入臺者惟恐其梃之直夫閽吏賤夫也一梃小物
也可畏如此况士大夫之公論乎余鄰封之氓也病卧
林下踰十年其邑更數令其賢否咸麤得而知之若侯
者豈余之所能獨私哉珵故儒家世有宦蹟且多詩書
聲故弗辭為之序
張教諭壽序
天下之事有出智力所能者有非智力所能者蓋可能
者繫諸人不可能者繫諸天能與不能古之君子恒虔
恭寅畏於不可欺者焉人之私願固多要其大者有三
曰富曰貴曰壽考是已貴不可以苟得能修天爵則貴
可坐而取也富不可以倖致能法猗頓則富可立而待
也若夫壽趙孟之勢弗能劫晉楚之富弗能買日月之
明也星辰之遠也一左旋一右轉咸石固能探之矣其
能探已壽之幾何泰山之高也滄海之深也一如礪一
如帶賁育固能使之也其能使殘喘一日之強延是何
耶以有主宰之者耳其為道也至公而無私極信而不
誣如其人則予之非其人則奪之一予一奪修短存焉
嗚呼俾爾耆而艾昌而熾君子豈容虚授乎崑山掌教
張先生治毛氏詩工古今文辭其初教於邵也邵之士
有登進士者矣繼教於杞也杞之士有魁天下者矣
其教之盛如此豈無所本而然哉蓋以不敢欺其不可
欺者耳故其治已者天理也教人者天理也治已或有
所未至非敢忘天理智不足也教人或有所未盡非敢
舍天理力不贍也其今教於崑也崑士纍纍而起亦將
有如杞之士者矣歲辛巳春正月先生登六袠羣弟子
歡然執爵稱南山壽求余文侑觴時余在病未有以荅
之於兹又三年先生壽益進教益成智力未巳晚節未
易限量異時告休還山中秋分之旦春分之夕候大星
見於弧矢之南我知天為畏天者發祥焉
贈歸克愛序
崑邑之勝在馬鞍山而半山橋為山之喉襟焉云半山
者以縣治至山當路之半也山之勝雲窗霧閣層見疊
出自唐宋郡縣誌登載已然中有孟郊張籍留題詩又
有王荆公和章其為勝槩可知至勝國末舊觀雖多陳
蹟而城中士女至今花時菊節擕酒上冢登高望遠者
故在也往則率從橋而北焉舍是則迂僻穢汙軒騎不
通謂非喉襟而何雖然此特燕游者耳未足以見其要
也至其城隍之祠厲鬼之壇驛使之館皆隨山前後而
列縣大夫有事告謁祭饗迎送亦從橋而北焉又非喉
襟而何此特命吏之事耳猶未足以盡其要也若夫九
鄉之民近者數十里遠者百餘里所需菜粟布帛雞豚
薪芻菓蔬茶鹽之類以其所有易其所無者咸趨橋而
為市焉此民庶飽暖安定養生送死所繫其要如此使
壊而弗修則居者困而行者阻民無依歸市無貿遷雖
有命吏亦將何以使民足用士女何以及時為樂哉天
順辛巳歲雨久水漲梁斷而柱危主縣者患而謀治焉
踰年財費民勞績用弗成會主者以墨去佐縣者曰事
誠在我不得老成人終弗克就緒乃起歸翁克愛於閒
散之中俾理其事克愛年將八十矣筋力未衰聰明尚
存乃夙夜經營勞悴弗憚環石為梁而柱仍其舊焉幾
半載而告畢工於是縣之命吏與城中士女及九鄉之
民遹觀厥成靡不讚歎才翁噫韓昌黎作方橋詩其辭
曰非閣亦非船可居兼可過君欲問方橋方橋如此作
退之儒者何能事於此乎識者知其以宰制天下自况
克愛掌鄉賦三十年民帖帖而治正大公平隱然古之
良吏宜其於修橋小事何有使其有官為政其方橋之
制亦存於心久矣肻以乘輿濟渡哉惜其老而不復仕
也
送祝以節序
太原祝君以節清才正學有希賢望聖之志觀其自名
讀書之齋曰思誠可見已年四十未仕今年春嘉禾陶
君德民與其弟濟民甫聞以節名以吳伯剛為紹介捧
書幣聘主西階賓席濱行以節不遠數十里求余一言
以補行囊之缺嗚呼余久病漸老筆研蕪穢將何言以
荅其請乎嘗聞其賓於刑部郎中松陵梅氏矣又聞其
賓於冠帶士龐山龐氏矣當其初行時鄉之大夫士詩
文贈送者亦已盈箱積案矣以節貯蓄若是其富又欲
余言豈前所言者以譽不以規未足以盡其意耶不然
何其踰越鄰境而切切有請也我知以節在是無疑矣
乃言曰祝欽明在唐中宗朝為國子祭酒帝燕羣臣欽
明體肥請作八風舞為樂以手據地搖頭轉目備諸醜
狀帝大笑吏部侍郎盧藏用歎曰祭酒五經掃地矣宋
祝象器登儒科為太學博士文章道德為一時宗師其
孫穆字和甫從晦菴游刻意問學後著書立言以遺後
世夫三人皆儒業祭酒博士皆儒官一臧一否若是之
遠哉臧否在當時而公論在後世為吾儒者立心行已
不可不慎也以節與余交頗久重厚老成其精神心術
之微固不待審察而已洞識之矣豈敢援欽明之事為
戒矧儒者之賢猶有賢於象器祖孫者余獨舉此之意
詩有之曰豈無他人不如我同姓故耳抑余又有說焉
近之館賓者久則怠其敬敬怠則禮乖作賓者久則怠
其教教怠則業墮坐是進以禮而退不以義者亦多我
於以節之行善交平仲請為德民兄弟箴伐檀詩人以
節尚當友之
驄馬青山圖序
驄馬青山圖者太倉衛指揮使某侯贈高君茂卿按行
湖湘也作圖者張翬文著圖之意蓋取漢桓公雅任御
史執正無所回避常乘驄馬京師語曰行行且止避驄
馬御史初公雅年十二喪父母事叔母盡孝曾祖祖皆
大儒公雅以尚書教授潁川立廉操門生故吏問遺一
無所受然其風威動人豈在乘驄之日其志固已素定
而然乎今之士大夫往往援其事以擬人人亦往往援
其事以自擬苟無其實擬人者失之諛自擬者失之妄
奚公雅之差似哉夫御史古官歴代因之而弗革雖各
有增改名員大抵以彈劾諫諍為職業至我朝尤為嚴
重論其位位不過郎官問其階階不過七品朝夕咫尺
天顔與玉音相可否天下事或時言及乘輿則天子改
容事關廊廟則宰相待罪嗚呼君子居此不為公雅忍
為公雅之罪人其負朝廷莫甚焉茂卿由名進士拜監
察御史進士也御史也人皆可能也茂卿通經而博史
為文章追古作者守官恒以辱先為懼其視公雅學問
之正孝廉之誠是亦公雅焉雖然余忝交茂卿最久平
時之望豈在一御史今日之望豈在一公雅然則望之
之意安在哉余與茂鄕俱蘇人也蘇人能以先憂後樂
為心者天下之望也余以斯人而望茂卿也
平橋藁卷九
