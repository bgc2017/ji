平橋藁卷十三
明鄭文康撰
誌銘
宋處士墓誌銘
崑山宋翁之没遺言闍毘其屍而蔵其骼今已十年矣其
子寧遭家多事久未克安厝天順六年二月廿九日始得地
城南之西湓瀆遷其配陳氏之函合葬焉蓋陳先翁五年卒
翁諱春字景和其先揚州江都人高祖貫字文英居瓊花觀東
南鄉里稱為六提嶺墓在州東門外三里村曾祖性字泰卿
祖榮字德元仕元為海道千戶因家崑山之太倉考珪字君
章妣楊氏千戶與君章皆葬太倉大西門外潮字圩翁又自
太倉移家崑山翁為人無意妄求過圖平生以勤為業以
儉為德故家不肥不瘠身不榮不辱享壽八十有三男子二
長曰實字本誠次曰寧字本道婦皆蔣氏女子曰守貞壻為
貴州興隆衛經歴虞常孫男(闕)曾孫男十今翁之新阡寒家
先壠在其右王氏孫氏在河東周氏在河北相去皆不
五十步皆寧故交舊㜕翁之樂可知也銘曰
宅得地吉無不利
王古潭同配陳氏合葬墓誌銘
死常事也而人多畏之至有鐘鳴漏盡之家猶以後事
為諱一夕數至顛倒錯亂卒莫能逃此輩往往於亦讀
吾書者見之更誰哂哉惟清心寡欲燭理明白者視之
怡然為順事若古潭王翁殆庶乎此翁年七十有一氣
體未甚衰憊一日晨興忽覺頭目旋眩餘無所苦乃從
容召其子恒與婦嚴語之曰我將觀化矣恒未果信翌
旦衣冠而逝景泰六年八月十四日也噫亦偉哉後六
年為天順壬午臘月廿四日恒謹擇徐公浦南高村之
原葬焉乃奉練川徐克明狀請銘墓門之石翁諱璣字
叔正别號古潭其先閩之福州人高祖松軒宋任平江
路照磨終於官曾祖舉之不能還遂為崑山于氏贅壻
舉之有學行多所著述今所藏者僅存梅花一百咏祖
瑞卿考天麟皆隱居崑之南戴村南戴密邇雙江永懷
寺寺則琇師伯塋開山自後修舊補廢多藉天麟古潭
天資敦厚能以誠謹自律早年有事江湖其博聞洽見
因游而充中歲有司委掌鄉賦翁於催科之中厚加撫
字隱然有古良牧遺意晚節厭倦官府乃以是役并家
務悉付其子日與佳客詩酒為樂搆重屋扁曰望雲旦
暮登眺以寓孝思其配陳氏諱某安溪右族仲莊女結
髮成禮恭敬如賓友親愛如兄弟後仲莊老無子移翁
過其家盡出所有畀之俾主葬事久之碩人於宣德己
酉九月某日卒夀僅四十有二於時火其骨藳袝陳氏
先塋今兹三十幾年矣所生男女四男即恒女之壻陳
亮陳浩姜江孫男三曰經娶張氏曰緯娶沈氏曰緒娶
葛氏孫女三俱幼初碩人之殁翁念之不置竟不復娶
然其終事過人其亦有所本哉至是恒遷碩人之函合
焉銘曰
一夫一婦偕老是矢茈虒參差固多有此夫鰥可續婦
寡惟死於可續者亦有中止山海盟堅或已有子古潭
孔義内君多祉中焉暫分終復其始南高村南新宫在
是一笑相逢何如其樂只
孫以清配王氏墓誌銘
惜薪司大使孫君以清之配王碩人諱某贈嘉議大夫
工部侍郎允吉女孫處士子傑女也世為崑山積善家
碩人在處子時與母蔡同起居母或少有疾輒憂戚滿
容母數日不食飲亦不食飲家人初不知疑其亦有疾
其母患之屢紿以已瘥紓其心及適以清以清郡人少
從事官府養親碩人事其舅姑如事父母問安調膳不
煩以清後父母舅姑相繼淪没一遇兩家遺書故物於
目若掬其手澤必下淚故舊或談及其父與舅前言往
行必下淚匪直見似目瞿聞名心瞿蓋其天性然也以
清壯而仕老而休以收始終令名碩人與有内助之道
焉天順二年七月十七日疾卒享夀六十有五子男一
人曰銘充郡庠弟子員明春秋女三人孫男女二人卜
歲庚辰某月日葬虎丘山之原先事以清遣銘泣拜請
銘與之銘曰
夫曰順子曰慈懿慈順孝之支考世德允在兹
舒筠澳墓誌銘
初余聞雲間有儒者曰筠澳先生隱居吳淞之左古心
古行非聖賢書不讀或勸之仕則曰我非適用之材其
居家冠婚喪祭一遵用朱子所定家禮家素窶與厥配
陸相敬如賓生男充陸殁繼范生男廣屢遭鬱攸之變
人為其不堪先生賦詩有囊箱一掃成灰燼獨有凌雲
志不消句余心竊慕其人亟欲往拜而從游焉彼時妄
意仕進有南北之役未暇也後予賜告歸荷不擯斥得
與締文字交者十年雖筆劄月有往來而互致敬恭苐
恨未獲一識顔面而叙話言也今年春余卧病山中辱
筠澳移舟見過使余驚喜交集時年七十二矣外和而
内剛年高而禮恭聰明未衰不好飲酒而喜談論出經
入史切切於天理人欲之辯余為之屈留信宿聽教良
多客有舊識筠澳者就余館速餉午筠澳曰諾客曰當
以歌兒為夀筠澳艴然不悦曰爾以是為多儀哉余弗
享此也拒弗往客愧使人揮卻之然後往筠澳正大之
學峻潔之行一見而兩徵焉别後又辱詩來余亦勉強
裁荅方將冀賤軀一日少瘥造謝先施不意竟得訃報
事在天順三年九月七日嗚呼筠澳其果死耶其不死
耶抑報者誤耶今果死也竊負筠澳多矣筠澳諱斆字
志學舒姓其先汴人宋南渡寓家蘇之青龍高祖七六
居士曾祖某祖元輔國朝某府同知考彦和為招民百
戶錢某館甥今為上海人宣德初巡撫大理少卿熊公
欲薦起之筠澳力以母老辭繼有賢良方正之詔郡縣
大夫争先推轂俱不就由是益肆力於問學弟子相從
者席不能容教人讀書不當求之紙上言語俾盡力於
性分之内為文章不尚竒巧艱澀躬教二子業成遣廣
補學官弟子充卒又躬教四孫剛陽翼習弗容少納於
邪所著有筠澳集若干卷廣以某年月日奉葬某地易
簀之夕呼門人沈璧使求余銘墓上之石璧以告嗚呼
銘固弗忍又忍於辭乎乃銘曰
君子求道有誠有偽誠者自成偽為鬼魅惟誠身者道
焉斯聚謀豈為食行不在利嗟嗟先生永示來世
中順大夫福建提刑按察副使沈君墓誌銘
嗚呼天之生材也其有意乎其無意乎謂其無意也何
以異乎衆者兼備於一人謂其有意也何以獲乎已者
不及乎庸人斯固從古有之我於亡友憲副沈君不能
無慨焉沈君以正學直道立心制行上有老母年僅四
十有六而又無子天難諶斯有若是耶君以天順三年
十一月二十日卒於位訃報兄通理還其喪卜明年某
月日葬馬鞍山西麓先塋以余相知頗深求為銘君去
年會同福建布政司䀻余為鄉試主文考官因病不果
行孰謂今竟銘君墓耶君姓沈氏諱訥字文敏蘇之崑
山人弱冠遊縣庠學春秋時嘉興朱鹵菴先生冕掌教
事毅然辭色講讀有程而尤嚴於考校歲四考分席命
題悉如場屋故事君在衆中最少所作文章往往吐竒
語驚人鹵菴以竒貨居君宣德乙夘遂選南京鄉薦第
九人會試兩辭乙榜後登正統七年劉儼榜進士第無
何丁父趣菴先生憂歲乙丑授大理寺右評事國朝以
刑部都察院獄皆責平於大理允則施行之蓋大理民
命所關之地遇未平者皆得駁還其辭務在厭服兩司
之心君為之屬凡其所駁能使受駁者無退言時尚書
金公都御史陳公咸知大理屬有君而禮貎之正統己
巳冬滿初考階文林郎賜勅有式克慎勤之褒贈父方
爵如君封母徐太孺人妻杭孺人尋署本寺左寺副事
景泰元年沙尤盗起朝廷以福建銀坑去處民有盗採
者因亦聚衆為非特簡勅君為按察司僉事專董其事
君視事潔已率人正供之外上無掊克之擾下無覬覦
之釁民帖然樂趨於役踰年浙江慶元盗王敬區入松
溪縣界君擒之盗得不滋蔓三年陞食從四品俸五年
盗鄭懷冒起勢頗猖獗君在政和得報狀首先起集各
村民快并守場官軍親自統領勦捕勇不顧身繼而會
鎮守巡按三司委官然後渠魁授首羣醜悉平時鎮守
兵部尚書孫原貞具題曰鄭懷冒偽稱王號造成反謀
若非僉事沈訥首先破其巢穴未易就擒等語君之功
可見天順二年陞本司副使積階中順大夫君身不踰
中人天性明敏刑書素非家學迨入棘寺始取讀之即
能諳通微義乃知淹滯苛刻法家大患及居外臺聽斷
累數十人在前兩喙争譟君一言折之無不得其情實
日不移時而成牘已具矣人雖畏其嚴明欽恤之心未
嘗不行乎其間然君之學學乎聖賢君之志志在天下
初不專在律學武功而已觀其柩過所部州縣民悲號
躃踴者遮其道不能行亦略可見其人今之誦之者不
過曰法官曰廉吏抑末也伯兄通理仲兄誠學一以詩
一以古文辭並鳴吳下君兼有之文曰兔園遺册詩曰
下里餘音總若干卷惜乎以官掩之善小楷得宋克筆
意高祖伯源曾祖叔陽祖士怡詳見少保南郡楊公所
撰趣菴墓表疾革時執太孺人手泣曰歸當以僎為嗣
僎通理次子也悲夫銘曰
古之仕也以行其志今之仕也富貴為事其志維何曰
道曰義義以行道道以濟世懿君之心篤信在是矢用
儒術相毗聖治位未滿德學未盡試賦予速奪罔測天
意嗟彼貪頑何以為礪
周知縣墓誌銘
始予從監察御史季溫周先生游見其季父天澤翁往
來其家衣冠杖履步趨閒雅壯時從事江湖養親其所
經山川道里向人道歴歴能記且曰路有險夷安危繫
之人多慎險而忽夷恒於夷覆敗我獨視夷猶險夷固
安險亦安也善音律時或製新樂府穠豔纖麗多有寓
譏刺意者翁二子公其長也諱弁字景星弱冠游邑庠
永樂中進升太學嘗理淮陽鹽法能洗其宿弊雖未仕
已有聲於六館宣德初授四川嘉定州蒲江縣知縣蒲
在京師萬里外土風民俗頗異先是為縣者民多不安
其政公以平日所學者若所謂愷悌平易施之蒲大治
後以憂制改福之連江一以治蒲者治之其治如蒲正
統丙寅遂得引年家居無事性不好飲酒教子訓孫之
餘日弄禽鳥為樂天順四年二月九日卒享夀八十有
二高祖諱宗曾祖諱太祖諱達卿妣陸配薛子男一曰
瓛孫男三曰欽邑庠生曰鎣曰銓女二吳恩諸天民壻
也曾孫男一薛孺人之葬也公命術者擇地得之乃手
築壙二虚其右自待至是瓛卜歲辛巳十二月十八日
開其封合焉銘曰
南闉之左膴膴原前臨沃壤後平川風日孕秀草樹妍
玄堂高燥不及泉我銘載石後有傳
王彦深同配許氏合葬墓誌銘
人家之門戶立而仆者恒屢見之有立於人而仆於已
有立於已而仆於人立之甚難而仆之甚易要之不出
乎玩法浪費二端而已玩法則有忘身及親之禍浪費
則無量入度出之謀坐是繁華日短消歇日長有所不
免矣余於崑山王公彦深之殁不能無慨焉者公諱安
其字彦深家於吳淞之南曾祖夀峯祖福源丁元季繹
騷徙居六合入國朝仍還淞南考子昭幸逢太平日惟
懷刑為事蠶而衣耕而食不敢奸紀不作無益洪武中
有司選為萬石長公挈其弟德上奉官府下撫窮赤民
安而事畢辦子昭殁公為之衆方鼠竊其民公曰民王
民也鼠竊必斂怨彼為魚肉公為兒女衆方蠶食其税
公曰税國計也蠶食必致禍彼為泥沙公為珠玉衣非
不足於華色則安於布素食非不足於兼味則甘於蔬
薄衆争鄙之公則喜之衆争嗤之公則宜之其配許諱
某孝敬溫惠得舅姑心慮公或變其初節恒以言堅其
志於是夫倡婦和心神不驚氣體和適無何向之異公
及嘗嗤鄙之者卒之敗露顛憂覆辱無所不至公方高
枕熟睡聞之愈自兢惕乃召其子瓛與其婦董示之曰
此前車也慎哉慎哉公老瓛代為之瓛卒其孫銘鑑鏞
又為之今銘也公牘無逋負之名村落無吏兵之跡觀
此可知其人矣噫是役也始於子昭歴公而至銘為世
三四歴年近百則凡祖宗舊物不失不改不仆於已不
仆於人誠有得所謂謹持三尺奢也寧儉之大訓歟矧
其曾孫曰慈曰孝曰永曰慶又森立庭下王氏之盛殆
肇於公乎至若女之壻某咸克守家又皆流風餘韻所
及聞公休閒日晨必焚香祝天曰我世積德善未有顯
人惟天其監之今年鑑新登應天府鄉貢進士惜不及
見也五年前鑑相其兄銘以禮葬其父於度城湖之坎
隅今復以禮葬其祖且曰我日下有官一惟我祖為鄉
者為之繫之銘曰
九九踰四乃公夀九九踰二婦亦富夫先出世兩年前
婦随没世五月後庚辰季春日壬寅仲秋壬戌纊再覆
天順六禩灰鬲成臘月廿四術者取有言有行序掛漏
蔣君之狀非妄謬
周近仁室王氏墓誌銘
碩人王氏諱德娩祖士良父永年崑山新安里人永年
名齡闊達大度掌萬石於鄉兒童走卒皆識其名生碩
人愛惜不舍出嫁乃館同里周近仁為甥謂碩人曰坐
以致夫我負其譏近仁之曾祖曰富九祖曰勝十父曰
元吉勝十隱居業儒近仁抱其遺書而讀之將仕不幸
早世時碩人僅踰四十謹身遠嫌得寡婦之道焉天順
四年七月十七日卒夀六十有四所生男子三曰旻曰
昕曰勉沈濮王婦之姓也女子二壻為王烈莊信嫁烈
者早寡不再嫁嫁信者其母側室男孫十四庠序某某
女孫五男曾孫四完賓寅實卜再明年二月廿五日葬
本里杜溪北原袝近仁兆銘曰
中道而孀下夀而喪曾孫多男天所償
費孟釗墓誌銘
費氏世為湖州長興人有諱㮤者當元初乘風雲之會
掌舶司官至浙東道宣慰使宣慰生拱辰以漕運功授
海道都漕運副萬戶萬戶生二子曰雄曰儁雄世父官
儁承祖廕兩為州同知雄之曾祖妣沈祖妣姜生母陸
因宣慰公寓松之上海故三夫人皆葬上海邑西之慈
雲汴人趙與稷銘其墓碑翰林學士承旨趙孟頫書篆
焉子孫遂為上海人自雄再世至諱谷華配倪氏生彦
良配顧氏彦良攜所生二子又從上海徙崑山淞南之
同丘此即孟釗祖考考妣也孟釗諱釗字孟釗其弟名
敏字世學互往來江湖為業彦良既老析二子為兩房
東西並居之孟釗長世學十餘歲世學老多病孟釗輕
身健步倍蓰其弟不意年七十有四竟溘然先逝天順
四年四月廿六日也娶彭氏常州江隂人先廿年卒繼
唐氏子男二曰㢲字宗正娶許氏曰元字宗善娶顧氏
女一壻吳諒孫男二曰綱字思目娶張氏曰纘尚幼女
三以歲癸未臘月廿二日安厝本里沈四濱上按與稷
誌云世系之詳見宣慰萬戶二公碑誌惜乎今不可見
以考費氏之全盛也銘曰
慈雲之刻樹彼中野大書特書無漫漶者宣慰之前尚
多顯人文獻中衰世遠言湮公侯子孫必復其始將以
俟之在公孫子
姜母任氏墓誌銘
太學生姜輅之母任碩人年六十有六卒於天順五年
三月二十日越明年臘月壬午輅開其考君之封合焉
碩人諱善定揚州高郵人永樂中随其父子善客南京
時輅之祖璿寓與之鄰乃問其名䀻為子志剛婦禮成
還崑山志剛忽得危疾踰年碩人周旋枕席烹調藥食
深憂長慮之色可掬可矜嫁時服御盡為日用所費一
無顧吝幸而平復志剛遂從事江湖養親計歲在家無
兩月碩人事厥舅姑委曲承順子雖不在膝下亦弗深
念之也碩人晚以多病其治家教子初不以病而廢祭
祀以時室廬無壞躬督輅讀書為文章晨而鷄夕而燈
輅興亦興輅寢斯寢卒致業成膺貢待銓有日里之舉
能婦職母道者碩人與焉所生男女二人男即輅娶唐
氏女之壻曰楊讓輅之壻曰董㫤曰諸天錫銘曰
東門之右城牖之下有宅孔安樂哉斯土
葉輻續誌
輻之死箓竹初意擇地夾山葬之土築誌石已具而守
鎮諸公請曰彼旅魂孤寓寧無故山之思乃買舟還其
喪余以是年九月九日附葬湓瀆先隴之旁誌書葉姓
者其意蓋欲彼中居人愛其主或知念之耳嗚呼昭瘴
地也晉陵鄒忠公銘張明墓備述焉輻童年弱質觸其
毒而死可憾也雖然死生有命以一豎子御史斂之都
御史銘之而太守又題其石輻何憾焉
平橋藳卷十三
