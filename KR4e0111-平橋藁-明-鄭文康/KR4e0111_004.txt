平橋藁卷四
明鄭文康撰
五言律
春日偕龔工部過楊氏東郭草亭
小小茅亭下隂隂柳樹多町畦接城郭花卉近陽和閣
老題詩在遊人載酒過坐聽灌園者時唱太平歌
過南溪翁莊
嘉樹繞崇垣清流映蓽門治生餘粟帛供祭足雞豚詩
酒閒情寓衣冠古製存時時逢野老共話長兒孫
城南夜集
明月照高秋城南昨夜遊行厨依綠樹長席近河流鷗
夢芙蓉渚漁燈杜若洲荒閒儘堪樂何必酒家樓
白屋
南京施進士題其讀書之處曰白屋蓋以公卿
自期其期亦大矣雖然期其濟時行道可也期
其崇高富貴不可也予又知其所期已在此不
在彼也
白屋無媒地春來亂草深席門風自動圭竇日長陰袖
有匡時策詩皆治世音一朝登紫閣慎莫變初心
夏封君草堂
埋骨荒山下於今已廿年兩鶵雙白璧三世一青氊高
行鄉人誦遺經弟子傳惟餘手栽樹長對草堂前
屯田
海上無烽火兵夫半入屯田廬皆得業雞犬自成村社
飲翁歸舍春畊婦守門不知戎馬苦同荷主君恩
敲棋所
對客談兵處松風繞澗阿一枰消日月尺地起干戈世
路機心險人情局面多莫教輕下著一錯更無何
代妹宜君哭彭餘璋
配偶是前緣從君未五年兩週雖有子半世已無天大
義身徒在深恩骨可鐫吾家舊詩禮敢負栢舟篇
餘璋殁於正統癸亥十月六日此詩作於七日
宜君死於十二日
送彭伴讀復任
藩府舊仙郎居官髩已蒼晨興時伴讀朝退謾徜徉殘
雪皆征路寒山總異鄉平生遂良願長得事賢王
雲山
客路多岐阻經春復到秋雲山千里目風樹一天愁鴈
影將心遠江聲帶淚流明年寒食飯歸去灑松楸
送張知縣之崇明
憐君新作宰邑在海東頭家近書頻寄官閒印早收魚
鹽盈市肆蘆葦繞汀洲多少瘡痍者懸懸待爾瘳
思鄉
高堂有華髮何為貪遠遊每逢吳下客頻問海東頭宦
達固云樂餘生何足謀纍纍城下塚見說盡王侯
與諸公酌酒
燕趙多豪傑悲歌不暇裁素知黃祖性敢恃禰衡才酒
盡月將落燭殘風又來下階成獨步惆悵一興哀
哭邑宰鄭尊生
痛哭尊生老雙親尚在堂負心淹薄宦遺恨付諸郎綵
戱樂難再錦封恩異常斷魂招不返先已到襄陽
其二
痛哭尊生老滎陽共祖姬謬看如拱璧相愛若連枝愷
悌三年政和平十卷詩自憐多病者和淚斂君屍
病中
戊午京闈榜題名得頗先授官十載後賜告七年前篋
貯陳情藁囊存歴俸錢君恩深未報病枕夜無眠
其二
先子多名譽人稱偉丈夫病奄千日久命向一朝殂封
殮煩鄰友扶持付老奴此心遺恨在雙眼漸成枯
其三
羣妹皆同母諸甥日漸多每從賓塾散頻向舅家過聚
立年相若同行氣總和情懷好傷感棠棣不成歌
其四
三子雖豚犬相看抵萬金父書期盡讀母線要關心靖
節留詩久徐卿種德深二公歌詠在一夜一長吟
其五
宋駕南轅日移家海上峯華原(王郡)非謬譜顯肅(后諡)是同
宗世有儒書業門無酒保傭余生敢忘本書姓必開封
其六
從小稱知已當場總善文八閩廉憲副(沈訥)獨石老監軍
(□盛)氣味芝蘭合飛翔燕雀分近來消息杳惆悵賦停雲
其七
先祖留遺業山中有敝廬從教妻子累肻負聖賢書太
守(朱勝)知貧薄尚書(李敏)問起居若非守清節誰暇枉軒車
其八
七尺堂堂貌蹉跎髩欲秋讀書期事主杖策望封侯正
大胸中學凄凉眼下愁老天如有意未必此生休
其九
病髮風前葉紅顔雨後花閉門思義士看劍想仇家久
斷賓筵酒頻供石鼎茶草堂雖矮小日日望京華
其十
四十當強仕年來頓早衰髮將鬚共白手與足同痿風
雨燒燈早晴明就枕遲愁懷憑紙筆寫出盡成詩
余有癖在右乳下已廿五年丙子臘月八日大
作痛劇不省人事數日幸家人頗信區區平日
之言所謂巫覡僧道課卜星算之類一切謝絶
此皆細君主之特附錄於詩尾天順元年正月
識
病劇再韻
卧病四年備嘗百藥頭髮盡落三齒已脱近又
增劇似將謝世因誦舊韻再作十首時天順三
年己卯三月三日
百歲居人世歸休相後先莫嗟將死際請看未生前跖
老固多夀石郎空富錢余生已如此玄谷欲長眠
其二
一癖成堅物四年為曠夫自矜春未晚誰道歲將徂頭
似坐禪衲面如行丐奴青天降時雨還可潤焦枯
其三
斂含固塞束濩屍良意多遭喪惟俗信講禮有誰過古
制思收復今人事議和最憐相送醜前路擁笙歌
其四
鄒魯詩書語精如百鍊金古來三寳意亦說衆生心唐
室沙門盛中原地獄深蔓延不可解搔首獨呻吟
其五
最愛藏身處崇丘背遠峯哀哀羊叔子表表郭林宗刻
誌錢宜備穿山力可傭行將營一室期與萬年封
其六
謬忝科名後操觚學綴文心思韓吏部夢寐鮑參軍草
藁随年積門生每卷分恐遺身後醜一火上凌雲
其七
里有狂巫宅人争夜叩廬語言憑祟說符篆代神書左
道恬無畏嘉名每自居西門懸望久何處候軒車
其八
花老不禁雨草衰偏怕秋繞山新土塚滿眼舊王侯大
數有時盡細君終夜愁回頭笑相告飲泣且須休
其九
四時都市酒二月洛陽花日日常為念年年只在家婢
丸燈下藥僧送火前茶到此方令悟無心老歲華
其十
百藥都嘗過連年不救衰艾經三日壯身覺十分痿擁
被坐更永聽雞嫌曙遲自緣無睡苦不是愛吟詩
自笑
自笑乖崖子乖崖與衆違年荒飯不足病久客來稀檢
歷傷人老調羹喜菜肥明年當五十只恐未知非
清逸
溷雜豈我事奔趨非我能身如臨水鶴心似出家僧入
竹雪堪聽採花蜂可憎夜來讀無逸不厭濁油燈
挽徐老翁
百歲實難致近之能幾人平生方寸地到老一腔春文
獻當時族衣冠太古民從今後來者何處望清塵
送郡庠生赴部
泮水游歌日於今已十年蹉跎天府榜迢逓客鄉船歲
月當強仕文章得正傳高山須仰止只在范莊前
題倪公禮隱居
家近閶門市清風一草廬窗明人問卜山晚僕收書蓍
老神龜守芸香宿蠧除静眠過食肉徐步當乘車客笑
鳩巢拙妻憐蟻甕虛城南炎熱地不識近何如
和鬼仙詩五十韻(有序)
鬼仙者晉陵澄江人身長而癯步輕而趨言
鑿鑿如截鐵為人多才多藝於天下書無不
讀於儒者事無不精雖小道雜流賤技亦多
能為之常往來江湖間其為文章不造草落
筆輒頃刻數千言不窮與客譚笑自如遇紙盡
乃已或有益以紙者隨多寡亦復盡所益已而
讀之略不覺有重複窘迫語狀見者皆稱天才
或求作古篆隸行書大小楷累數日不少倦各
滿所欲而去性惡酒點滴不入口鮮鱗肥肉亦
不御蔬食之外日惟啜苦茗數十甌獨好服飾
華麗坐此不免為小丈夫所議天順六年夏五
月殁於北京僧舍秋官郎陸君孟昭買棺葬之
今年春往往於故舊家假筆道平生叙契闊賦
詩歌大意以離塵寰麗真府為樂嘗有五言詩
五十韻寄余及汝南周德元章末曰招魂煩鄭
賦降筆冀周傳倘得千金諾啣環報二賢人錄
至余所讀之不覺凄然淚數行下因念素辱愛
厚許與奬借每勞動於口舌之餘幽明隔絶愧
負愧負兹者安敢無言以答雅情敬依用韻次
第和就聊當招魂之賦第篇中韻同者四句豈
隂冥别有體製與人世間不同耶不然何生
前信手累百韻而無此失也然終不敢以此
自解輒敢忘其固陋僭取四字可以承接詞
義者易之不審可否原韻五十有一題稱書
懷五十韻寄介菴易軒二公此舉成數無害
也鬼仙周氏曰慎菴曰呆拙子曰江湖散人
皆其别號云
憶昔初通贄雞盟訂自天姓名雖久識邑里各相
懸傾蓋衷腸合分襟夢寐連竒才駭神鬼浮議謗
迍邅翠羽悲鸚鵡紅顔落杜鵑瘦因粱肉減忙為
藝文纏暑閣朝横膝寒齋夜聳肩扇搖倭國紙被
擁日南綿寳玉深藏璞驪珠暗在淵未逢宣室召
甘向茂陵眠經史心俱醉王公眼盡憐長庚重孕
白司馬復生遷蹤蹟多方到風波幾處全反躬
思寡悔搔首動追愆路口彈長鋏江心補漏船
自緣三島謫敢望九霄騫雅操堅如石生辰薄
似磚四時恒暘若雙眼獨醒然燕寢凝香處清霜點髩
年詞章誇敏捷篆籀擅窮研夢繞江湖上身依客旅邊
韜光封鏡匣病緩佩弓弦孤比懸崖竹清同出水蓮放
歌來樹底舒嘯立山巔命僕呼聲煦逢人禮貌虔煙霞
成痼疾筆硯是良田到處詩名播誰家酒債牽樓船粧
雪洞白馬覆紅氊纓濯滄浪水茶烹義井泉土抔揮鏹
楮木偶視豪權噦噦丹山鳳行行陸地仙蓬瀛三萬里
錦繡幾千篇厭俗常居寺談空慣問禪善書修殿記不
受賣文錢誤愛予多幸相過意每專時從雞黍約共話
結交緣畏飲杯浮毒雄談鼎沸煎書筒疎未久訃札報
何遄仙子形骸蜕臺郎道義堅斂含依法制冠履擇新
鮮精爽還鄉里悲愁滿市㕓貞妻渾欲死令女半成顛
天泣霜華降風號樹影偏仙班仍入籍靈性了無眩神
逐鸞箱下旛隨鶴駕旋藥方真索隱詩句愈鈎玄海鳥
歸華表門生掃墓阡沈沈寒食雨澹澹夕陽煙已說登
佳境無勞歎逝川招魂今日賦遺事後人傳正直聰明
者皇天不負賢
平橋藁卷四
