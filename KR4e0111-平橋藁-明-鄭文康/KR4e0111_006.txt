平橋藁卷六
明鄭文康撰
記
贈資善大夫工部尚書王公神道碑隂記
熙朝受天景命君臨萬方禮樂休明中外寧謐於兹八十
餘年仰維列聖聖德神功之大是亦國有仁賢之衆也正綂
十四年秋七月額森造悖天之釁肆犯邊陲守臣羽書以
聞太上皇帝謂承平日久一旦有此大憝恐震驚臣工乃親帥
六軍征之八月内豎悮事旋師至土木師陷文武從臣死者
若干人工部右侍郎崑山王公永和用節其一也明年庚午
皇帝即位改元景泰贈死者爵有差公為工部尚書階資善
大夫官其長子汝賢大理寺評士存殁之恩嗚呼盛哉公訃
聞時淑人陸氏在京邸頓絶數四憤罵曰恨為婦人不能斬
賊萬段以雪恥遂感疾亦卒汝賢奉公衣冠及淑人柩合葬
焉竊嘗論之天之眷愛國家奚以知其然必多生忠義之人
於其國蓋忠義者天地之大經也國之強弱治亂存亡
繫焉廣土衆民利國之資也金城湯池衛國之器也民
土之利孰若忠義之為利金湯之衛孰若忠義之為衛
恃此則得恃彼則失此古之王者不以民土空虚為慮
而以忠義空虛為慮不以城池堅深為樂而以忠義堅
深為樂也夫人臣之忠莫大乎死難而尚書盡殉國之
忠婦人之義莫大乎憤惡而淑人盡殉夫之義忠義出
於一時一家之人夫何不能懾伏外宼俾其奔走竄突之
不暇哉雖其(闕)之心(闕)之行未必不知國多仁賢忠
義固結不可易為搖動也謂其不達乎此何尼瑪哈有
南朝死節者惟李侍郎一人之言而輕宋耶是知天之
眷愛國家多生忠義之人股肱王室則以之扶持綱常
則藉之也嗚呼文康公之里人也嘗聞里之長老言公
之先世履禮蹈道元季時羣雄擾攘吾崑武斷鄉曲者
乘時彌道公之大父允吉父子禎獨能退然隱伏里中
以待天下之清入我國朝向之土豪村霸芟刈殆盡而
王氏之門巍然自如迨後二公皆膺侍郎之贈此天生
尚書固為國家亦積善之攸報也或曰天既報之何又
毒之罹此不幸耶予曰不然一命之士食升斗之祿恒
以許國為心矧尚書公任為國卿當車駕蒙塵之際睨
彼醜類既不能醢其肉而粉其骨奚庸生為哉君子有死
為幸不死為不幸者豈直老死牖下然後為幸哉今朝
廷贈死褒生上以發九原之馨香下以感百世之豪傑
使後之人過神道之下知為有明忠臣義婦之墓凜然毛
髮森䜿俯伏致敬不敢䙝視謂之幸乎不幸乎文康記
其略而繫以論淑人固古之女士尚書神魂吾知其為
厲鬼也夫
李神靈應碑記
沙溪延禧院有祠曰李王祠王湖州長興人生有異相
年十八告其民曰吾將適山東膠西無還期矣無疾而
逝事在宋景定間民以為神立祠肖厥像祀之凡長興
之水旱疾疫必與神禱神受禱必輒應理宗入繼含山
人潘壬潘丙挾濟王謀叛理宗怒將屠其城帝夢白衣
者曰臣李姓吳興土神也亂者潘氏兄弟盡屠民何辜
帝怪其事而止今之民於長興者皆當時老死牖下者
之子孫神之惠莫大焉常熟致道觀亦有神祠至正壬
午民大疫相率來庭下取栢葉與井水啖飲之民得不
死載於前元甬東顧盟崑陽鄭東所撰致道紀績碑刻
如此常熟距長興四百里不知致道延禧祠何始耳沙溪
之民曰王文富厥子恭嬰滯疾醫將弗藥文富惶惶走
祠下泣且訴曰文富一編氓天與愚直敢隂謀以壊心術
敢陽善以欺鬼神訴或神誣請受殛無所怨望脱可矜
䘏神能生人之死吾兒命在旦夕何獨不賜其生乎駿
奔肸蠁之餘若有荅其誠者踰旬恭果獲瘳文富欲示
神惠於若子若孫若曾玄雲仍若長興之民之子孫謀
文載諸石以永厥傳余因而歎曰神之惠固多在人神
未嘗妄施人亦不可幸得也人知神能生人之死不知
神能置人於死文富之訴曰敢隂謀以壞心術敢陽善
以欺鬼神有若人焉雖其疏遠尚將眷佑之矧其子乎
此神施惠為有道而文富孰謂其幸也苟非其人非禮
以干聽淫祀以徼福豈神之志哉余贊述靈貺於其末
曰必如文富之言而後可禱禱則無不應也
東溪舊隱記
永樂初福之長樂有隱君子曰李仕蟠先生居東溪之
上不求聞達窮日夜之力盡取先世遺書讀之積數十
年其心直欲蒐天下所未見者盡讀焉旁求博訪幸有
所遇雖厚直易之弗較先生讀書務行其言非直讀以
求知而已故先生古心古行東溪之人皆曰先生非東
溪之人東溪之古人也凡書之要語斜行細字書滿四
壁隨起隨坐三復玩味恒曰此非古語蓋古人之得吾
語也寒燈暑雨立二子於旁教之有問者曰子盍仕乎
先生曰至樂莫如讀書至要莫如教子讀書教子將以
立仕之基也後先生謝世去二子孟玉叔玉先後舉進
士孟玉教授潘王府叔玉主戶部事朝廷以叔玉貴贈
先生如其官噫先生之志成矣叔玉切念東溪者乃舊
時隱居之地杖履雖往遺業具存考流風餘韻與東溪
之水浸潤人心愈久愈滋徘徊瞻望寧不繫遐思乎因
先生自號東溪乃加所居之名曰東溪舊隱間來請記
嗚呼君子之隱非樂為之也多出於不偶焉耳不出於
不偶而樂為之者豈其知命歟知命而能讀書教子此
其處隱而待顯也今叔玉顯先生之隱先生之顯其致
於隱哉雖然居東溪之居者顯其隱叔玉已然矣顯其
顯又有望於後人也
東軒記
東軒者太倉沈宗海行樂之所也軒在城南張涇上風
帆沙鳥日接於目畦蔬園果四時取給軒遠近之景可
樂也誦詩讀書以修已業雅歌投壺以娛賓客軒朝暮
之趣可樂也宗海居是軒也豈樂一已之樂哉兄弟綢
繆内人諧和奴職耕而婢職織樂一家之樂也州縣廉
明四民安業芻糧頗饒宵柝沉響樂一方之樂也一人
尊而中外靖老者安而少者懷惟正之供不加毫末樂
天下之樂也宗海之樂不但一已而又一家也不但一
家而又天下也其心無時而不樂也抑不知其亦有時
而不樂乎蓋亦有焉軒之庋有遺書取而讀之手澤之
氣存弗樂也軒之匱有桮棬焉取而飲之口澤之氣存
弗樂也然則宗海有時而樂有時而弗樂雖然子由謫
高安創東軒自號東軒長老子瞻因其壻過焉寄詩曰
贈君一籠牢收取盛取東軒長老來子由復之東軒只
是空虚物何處人家籠解盛今宗海有冠帶之榮無貶
謫之禍東軒無事乎籠取時雖或不樂而終未嘗不樂
也
薛將仕祠堂記
將仕姓薛氏宋季人吾祖宗舊題其主曰外祖薛三十
將仕神主蓋三十疑是行將仕疑是官階或曰宋人多
以雙數加諸名字之上以承事朝奉之類為通稱則三
十與將仕又似非行與官階將仕善醫産錢氏初得其
術吾鄭氏又從錢氏得之至今崑山村氓與鄰封之人
直指吾家為薛醫産家不知久為鄭也將仕之術之神
在當時可知自祖宗來傳習其術二百年雖有春秋二
祭以報遺澤竊慮姓氏再易精神不能與之流通欲計
其遠且大者為之歲癸酉側室潘娠彌厥月余小子拜
舞告將仕曰幸男當嗣公已而達然果男愚意將仕在
天之神必默受之因名曰受今已七年矣知覺日生頗
能拜跪余欲委領歲事乃立薛氏祠堂易書其主外祖
為始祖没其姓餘仍祖宗舊書祝板改曰孝曾孫受庶
幾將仕自今以始得醉飽焉此祖宗與予小子之志也
嗚呼將仕有神寧不使受有成乎脱有成棲神之堂當
從禮制而改圖將仕之主雖澤斬服窮毋得遷毁如吾
祖宗故事受敬聽之哉堂成謹以為記
晏公靈異記
正統三年秋九月四日余與張和節之夏遂存良南京
領薦還渡揚子江舟入中流而風作勢漸猛惡疊浪如
山舟中之人皆失色余三人書生且年少自分必葬江
魚之腹有鄉翁朱彦達者同載乃大聲連呼晏公舟中
之人從而皆大呼之頃間覺舟若蓬旋轉者再似覆状
遂定不動起視之在叢葦中四面皆葦環繞望不可盡
問舵者亦莫知所至也計故處罔知何在嗚呼誠靈異
哉明旦風恬浪平移舟覓人家酤酒酧神衆皆鼓舞笑
歌始知有生矣因記嚮年朝廷有事西洋日中貴人經
劉家港謁神行宫見其對土木像若君父然有彭指揮
者稍弗謹箠之幾死聞其羣從言神於江海無乎不在
呼之則火至火至則無虞余時為贊者且信且疑以今
遭值揆之非神威靈昭著何以使人畏敬奉承如此哉
前光禄寺署丞崑山李謹有常因南郊得罪謫交阯還
談神亦嘗為漕運南謫借宿之夢尤為駭異李又云至
今南人歴歴能道文康謹筆所見所聞所遭為記詩曰
中心藏之何日㤀之非神而誰是月望日開封鄭文康
謹記
泗橋潘氏姓源記
崑山泗橋潘氏與太倉亭子後殷氏在勝國時皆以貲
産稱雄於鄉且有㜕方國珍宼海上首劫殷氏男婦皆
竄匿草野獨一十八歲處子被執以白刃礪頸上問藏
金處處子懼指示之盗發十八甕去宼退殷乃移其家
依潘而居適潘之主者祥卿老無子殷為擇一九歲子
後之名紹宗今之散居泗橋沈巷者本殷姓也紹宗既
壯鄉民推掌萬石者四十年家日益大牛羊倉廪肥腯
充滿家人駕巨艦往來江漢為大商者十數軰時朝廷
選實閭右通縣無與肩者由是紹宗之子日新在遣自
後少者未立而老者繼殁事殊世異家遂凋落矣此潘
之大略也亭子之殷罔究伊始自遭劫後未幾何時星
散煙滅一支徙居常州城中今不知何在潘氏雖微而
日新之子竒號桂林更守儒業開門授徒覓饘粥自贍
不知殷氏其先何為而遽爾也國初咸陽教諭殷孝章
亦太倉舊家與弟孝揚博學古行教諭公有文集行於
世今其嗣孫現居北門為儒生桂林翁年已六十餘予
嘗問之翁之先太倉舊家教諭亦太倉舊家豈教諭與
翁同一族歟桂林不能知也桂林四子瑛琇璡瑩瑛之
行已百餘指予嘗俾其擇一秀敏者復殷姓且囑曰此
急務非細故又許翁百歲後重以此事刻諸墓石庶來
者有考焉
芸軒八詠記
崑城南下二舍許曰安溪民居稠密鷄犬之聲相聞達
乎數里旦則聚百物為市遠商鉅賈舟車行李亦多出
其途而寓其肆視猶山州野縣或不知為墅落焉有隱
君子沈廷珪氏讀書善聲詩為其地有文之主構一軒
藏六經子史及古今傳記數千卷階前後植芸以辟蠧
扁曰芸軒嘗命八題自勵人初未之知也雲間老儒舒
公志學為之首倡好事者羣和之然後軒之名始著八
題者曰敬祖先曰睦宗族曰親師友曰訓子孫曰讀詩
書曰勤稼穡曰謹言行曰擇交游是也噫修身齊家之
道備矣廷珪年踰五十有園田池沼之樂宜其賞花釣
魚嘲風弄月以養驕吝之氣顧乃切切有志於聖賢之
學歟必其道得於心而非庸夫小子所能及也嗚呼世
遠人亡服窮澤斬追思水木本源者何人耶角弓興刺
乾餱致愆懷念一視同仁者何人耶吾知廷珪有戒乎
此也聖如仲尼不舍老耼萇弘賢如仲孫蔑亦取樂正
裘牧仲與夫中養不中才養不才今又幾人哉吾知廷
珪有鑑乎此也詩書者載道之器稼穡者衣食之本言
行乃君子樞機交游繫吾身損益苟不於此而盡心力
焉何以成人而造家乎廷珪智足以燭理仁足以克已
勇足以任事立此八條為家法不疑不懼謂其無得於
心者能之乎曾子傳大學治國平天下不出乎孝弟慈
三者廷珪於祖先曰敬於宗族曰睦非孝而何於師友
曰親於子孫曰訓非弟與慈而何如有用我執此以往
惜其甘老閒野而不願仕也
支巷觀音堂記
崑城西大澞上村蔚然者曰支巷民淳而里仁有觀音
大士堂故在焉嘉樹蔭其旁清流帶其前左則架木為
梁以通適南之路堂肇造無歲月可考然而啓闔灑掃
晨香夕燈村著姓錢氏世主焉村氓於歲首率詣大士
卜田事之水旱豐歉水云則水旱云則旱悉騐如所卜
或卜疾疫訟争之類其吉凶勝負悉騐如田事噫亦靈
異哉故氓於春正月秋八月某日羣會堂下各持香花
供養大士歲為常永樂庚子錢之孫曰思敬增創山門
一間越十年思敬往戍營州去廿有五年而後返則大
士堂日漸頽敝矣顧瞻徘徊乃命其孫用宜撤而新之
用於歲戊寅秋召工度材成厥祖志氓之肻堂者爭來
趨事兩月而落成位像於中旛幢掩映過者罔不讚歎
作禮而去初用之始事也掘地及尺得石焉隱約有字
用乃磨洗搨一本讀之則墓誌也幸未及壙左右請除
之用曰不可或曰大士好清淨穢物觸犯恐不利於吾
村氓用曰若聞大士好清淨獨不聞大士有慈悲心乎
脱有不利願請自當不與若軰事遂以石置故處掩之
今之堂中間稍西偏是也誌總二百九十八字疑而未
定者三疑而定其是者廿有六磨滅不可辨認者廿有
九其叙曰公姓蔡諱密字彦藏吳郡崑山縣人年六十
有四淳熙戊戌疾卒於家用浮屠氏法火化越丁未之
冬以其骨卜葬於大澞之原生二男長曰永年次曰化
鵬孫男五人孤化鵬泣血刻石藏諸墓等語用言石面
背四旁皆滑澤似嘗被水衝激淘汰之狀予因記往年
獲見須浦尼僧菴下靖州通守江公淳祐壬寅壙志計
一百九十七年又見邵家灣高平郁公政和丙申墓誌
計三百二十三年皆無一字剝落此刻計淳熙丁未至
今僅得二百七十二年其模糊若是誠有如前所云者
有之則壙之在此不在此莫可得而知也予既往觀搨
本用復使予記其事圖永其存嗚呼古人以體魄托之
墓以氏名爵里托之石以墓與石托之子孫無非欲永
其存也今托之墓與石者既已變遷托之子孫又不知
何在矧托之語言文字之微哉始用告夫村氓之來者
異時或遇改作當知堂基之下有宋人之墓在焉用字
尚賓求斯人者請求於斯文
平橋藁卷六
