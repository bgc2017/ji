唐秘書省正字先輩徐公釣磯文集卷第四
徐夤昭夢著
賦
止戈爲武賦
書契天設文明日新將究止戈之義式彰爲武之仁
足還太素以壽生靈志肅三軍欲至理而生乎至理
論歸八法見古人兮教以今人昔者楚莊薄諸晉國
小臣請築於京觀厥王乃陳乎道德謂臨戎制勝誠
不在乎干戈示子傳孫事宜規於翰墨且武也者戰
而不陣師克在和考其字以因明所字止其戈而焉
用其戈願劍戟而棄於農耕賢哉若彼問軍旅而對
以爼豆聖也如何矧乎伏羲畫卦以窮微蒼頡造書
而允中於會意以無怠實臨文而可諷下破山而加
點理絶乘危上擬戍以無人誠難動衆以五兵爲武
者非武之資合兩字爲武者是武之竒當用究言而
不用有爲詎及於無爲鳥跡斯驗人情可窺亦由月
並日而明焉其儀不昧秋懸心而愁矣厥義咸知是
宜遵史籕之文贊昇平之主兩階屢舞以稱聖七德
交修而曰武亦何異威而不猛宥刑而擾寧施捨
之而藏得象而筌蹄奚睹今我后洞窮經之旨知爲
君之難功不宰而八蠻自服書同文而萬國咸安列
聖摧凶我則懷遠而柔邇前王伐罪我則去殺而勝
殘故得文物重新妖氛自弭廬人之百鍊寧問吕望
之六韜可委士有偶明試而賦止戈獲贊皇風而之
垂衣裳而天下治賦
大道純素明君御乾垂衣裳而教被率土冺智慮而
恩覃普天端衮冕於九重威儀備矣走車書於萬國
文軌同焉聖人以象合乾坤育涵臣子握金鏡而破
昏黑啓瑶圖而昭福祉温恭允塞損耳目以無營拖
黼垂旒致邦家而自理不出宸居潛孚聖謨虚已而
應乎萬有滅私而契彼三無引日月之長裾遐蘇品
彙雍星辰之法服自化寰區於是負扆彤闈凝情寶
位播亭毒以無黨表雍熙而自有山龍煥爛映黃屋
於長舒風雨廽旋仰洪猷而克遂豈不以羲頊齊教
臯䕫在官德所至兮天高地厚信不愆兮春煦冬寒
佩華藻以常閑九章惟麗傾空旻之所覆萬姓皆懽
允紹二皇式孚九野尊以居上敦協和而在下
飄紫宸而楚楚道泰生靈臨丹陛以襜襜塵清華夏
赫赫巍巍功高二儀法希微於視聽守玄默於箴規
自然淳朴將至生成罔虧苟人文之未化勞轍跡以
何爲豈若黼黻光中德及於昆蟲草木圭章影裏澤
流於地角天涯士有珪璧常輕光隂是重趨明代以
求試望丹霄而翹踵君同軒后爲臣願讃於求衣才
匪相如獻賦敢歌於垂拱
入國知教賦
天闢區宇人尊帝王國將入於封教先知於典章
不宰成功乃合乾坤之德無私鑒物能齊日月之光
昔仲尼制禮之則諭君之德爲萬乘之謨猷目六經
之楷式將欲明其教必在遊於國温柔敦厚出風雅
之詠歌比事屬辭本春秋之黜陟協彼典誥諧斯禮
文廣博而樂章具有精微而易象爰分先王所以總
斯御物體彼爲君遂使足歴四門親愛之儀已覩身
由萬戶民從之義皆聞莫不周鑒金湯潛量王覇冨
樂和政以攸類陳詩觀風而相亞是以逄耕讓畔得
先人後已之規察鳥安巢驗惡殺好生之化今吾君
以興帝業赫皇明以謙柔而教蠻貊以朴素而教公
卿以節儉而教百姓以農耕而教五兵自然八方走
響六合飛聲豈俟入乎閫閾方能知彼規程其或䟦
扈未殱陸梁未向可使拜天闕而俯德趨帝閽而引
望俾其退而補過警干羽之舞階進以盡忠報聖明
之在上士有負書劔出林巒謁九門而教化斯仰瞻
百辟而威儀可觀則知不上泰山豈覺寰區之大不
浮東流寧知溟渤之寬敢不廣義路擐忠甲開閶闔
以聽聲詩賀仁沾而恩洽
豐年爲上瑞賦
聖祚開國文皇應天以豐登之有歲作祥瑞於當年
重彼粢盛五稼而誠宜在上考諸圖牒四靈而莫待
居先當其衆類呈祥明君建義將垂萬世之範迥出
百王之智爲其三農百榖普爲四海之資鸑鷟騶虞
空表一人之瑞於是别示休徵羲農教行調風雨則
桑田自稔重龜鶴則倉廩寧盈我貴嘉禾朱草之庭
前謾吐我滋甘澤慶雲之天際休呈四序和平三時
播種蓋將何寶以爲寶不以無用而爲用且夫寒暑
相從成歲順風如雲之稼穡千畆擊壤之歌聞四聰
斯則家給人足時和歲豐縱鳳不止於高梧之際麟
不遊於靈囿之中又豈能損民力虧朕躬至如歴候
不常隂陽反是甫田屢失於刈穫庶物不勝其殘毁
菜色咸若豆分於此縱然出醴泉而浪湧波翻降甘
露而珠英玉蘂然而不濟飢饉何足依倚豈若敬奉
天時從其所宜升合穎秀岐之事冠素雀神烏之爲
罹畢沾濡麗日之重輪在下如茨委積華芝與玉秀
俱卑偉哉以年爲瑞者冨於玉靈以物爲瑞者詭於
耳目欽哉以我后之玄德承太宗之景福士有觀大
國之光輝敢謳謠於邦國
福善則虚賦
聖人曰天本無私福惟佑善曷云鑒之將昧考前言
而盡鮮窮達而烏焉有命莫究慘舒吉凶而未必由
人誰原昧顯善吾將議彼穹蒼其靈不常安得勇力
者或昌進德者或亡忠讜者或罪謟佞者或彰孰云
必有餘慶屢聞反受其殃且聞暴莫暴於殷紂虐無
如於夏桀聖莫大於孔父智莫過於顔氏那令辛御
極以爲君癸承祧而化民孔泣麟而嘆鳳顔命天而
居貧亦何用仰日月祈鬼神胡不沈暴虚生聖智影
響殃咎權衡嘉瑞移辛癸之位於孔顔之才賦孔顔
之才於辛癸之位是何徒闊清明虚垂日星謂其覆
而匪覆驗其靈而不靈在温良道德之家不鍾禄位
於悖逆荒淫之室不震雷霆焉得盡立明誠不欺暗
室非惟禄善以增膠復見禍滛而罔實君或驕而臣
或叛自此而生子不孝而父不慈由斯而失嗟夫利
害相磨殊非一科雖賢愚之異禀竟夭濁以同波然
吾終身而積善不知天道以如何
歌賦
楚襄王魂初驚高堂賦成因命酒以將飲遂聽歌
而適情於時白雪音厲陽春調清命宋玉之雄藻賦
貫珠之妙聲玉乃避席而起請陳其志曰臣聞樂以
象其聲歌以陳其事樂也者六律不得不正歌也者
五音不得不備是故宫不亂而爲君商不亂而爲臣
徵不亂而爲事角不亂以爲民羽不亂以爲物五音
備以爲真如此則天地同和隂陽代順一謳而王道
敦化再唱而民心端信逆氣亡象姦聲匿韻三光以
照而不昧萬物以類而相振然後君臣序而父子親
五音隆而四凟濬斯爲治世之音可同休於堯舜至
如宫之亂兮君荒商之亂兮臣亡徵之亂兮事失角
之亂兮民傷羽之亂兮物匱五音怪而改常如此則
寒暑失時邦家自咎唱予而毒慘諸夏和汝則災生
九有鬼神不享社稷非久乾坤之紀綱潛紊麟鳳之
禎祥莫偶然後孛彗皎而夷狄驕兵革飛而戎車走
斯爲亡國之音可同風於桀紂其爲樂也不在玉管
朱絃其爲歌也不在乎燕娥趙姬隔巴濮採聲詩樂
府陶匏自本黃鐘之律姑蘇麋鹿誰聽白苧之辭王
曰斯賦之盛珠輝玉映可以發昏蒙佐明聖爲前古
之楷式作後來之龜鏡非寡人之所知敢不承天之
命
竹篦子賦
東海生將治巾櫛貧無玩飾劈破烟筠刮殘霜色衰
鬢攸利秋蓬自植乃有繡轂王孫光餘席門嘲謔斯
玩薰蘭厥言曰先生不見南越之絶珍華閒發犀角
磨水象齒披月皎君素手滑君綠髮朱邸豪商持金
買將星流掌握雪瑩巾箱胡爲鬢枯澁滅髮撩相
東箭催勁緱笙罷吹薤園烟肥霜零葉萎銀床夕醉
橫簟析澤比君之玩代君增愧惟大丈夫籝金斛珠
雕瓊鏤璧錦蔕羅襦幽屑窮巷諭人壯圖東海生曰
余居之窮也風號絶徼山枯鬼嘯黃雞唱午靈鴟末
照槐棟蛇吟寒牀雨深跳跬媚竈舊井無禽又數之
蹇也塞鴻漸陸金隄折軸玄蹄若神敏手如束青雀
㳂流黃洿覆舟麏磨檻虎鼠嚼郊牛君門咫尺獻書
山隔駑馬卧粟龍媒負軛綺語簧言爲犀爲璠衞退
籧瑗堯遺八元天斗虚粟均人之禄隂尺神刀剪人
之福余則朽枿陳蒵呼春不來塊消而土燼盡而灰
焉能搜竒抉望爲玩爲好弓影攻疾菱花照老且聞
箟櫛之功修諸禮容容之在肅禮之在恭容之不肅
奚犀奚玉禮之若恭爲鳳爲龍又聞熒煌易滅葱蒨
易折知白守黑萬壽不絶旱禱滂沱祥雲若何飯待
嘉谷靈芝孔多列國遺史恨四公子削玳爲簮編珠
爲履冠劔魚鱗爭竒鬭珍寶肆開侈龍宫訴貧信陵
能下止屠門者被褐則真狐裘則假田文二千禽蹄
一馬權移勢改門羅雀懸平原十九毛生最後我有
嘉賓莫孔之醜春申甚寬誰屠李園朱門故人何人
死恩君子中庸奢亡儉存嘲我竹箟酬爾芻言銘諸
坐隅永貽後昆
不言錢賦
言者三端之本錢者百貨之源反其本以行已杜其
源而不言如逄朽貫之資我辭遽嘿自負不貪之寶
吾道常存昔王衍以東晉季年金陵薄俗恨朝野以
爭競侈緍錢而縱欲化爲糞土填巨壑以難盈湧作
波瀾灌漏巵而不足豈惟紫閣名臣紅窗美女有私
而盡以藏賄無德而何嘗潤身夷甫乃怒於彼以心
誓忿於時而氣振所以麈尾高談肯說五銖之號鶴
裘換酒同思四壁之貧泉貨寧懷樞機永秘何曾之
十萬休述和嶠之癖多罷議賓階砌下誰云苔點之
圓貨殖傳中諱却金錢之字衆多愛兮積聚奢淫我
所愛兮惟財與金在乎心惡以言寢可以觀言而見
心任同臭以驚時豈論崔烈任雨飛而滿屋靡說黃
尋且夫百萬奚若仁銷義鑠豈不見一惡而懼百非
口非言而心嫉惡金相馬埒休詢王濟之爲山積
鹿臺莫問殷辛之禍作蓋傷其濁世澆風貪婪莫充
無苟禄者尤寡終不言而曷同斯時也道德雖盡銷
刀削空斯人則與世垂範端身固窮手近青蚨先納
青黃之口内眼觀榆莢預緘枝葉於胸中則知不立
殊見寧議衆醜他拭目而余目彼钁金而此金口
異哉不談人過不語亂神與斯人而善偶
朱雲請斬馬劔賦
朱公以紫殿之下明誠洞寫仗心劔而上請神劔非
斬馬而不除害馬則知堂堂者多諤諤者寡是何抗
萬乘而不慴覺千官而盡啞昔張禹以軒冕巍峩爲
王者師攀龍附鳳於層漢隂慘陽舒於片辭不畏神
怒惟專鬼隨中於人兮若酖若蠱漬於物兮如膏如
脂合彈者誰是簮筆合諍者何人措詞雲則早奮忠
貞誓摧邪曲有刃當斬對君必辱於時開九門兮左
日右月朝百揆兮鏘金佩玉鴛鷺方駢雲龍乍矚於
是演折角之雄辯趨逆鱗而上觸乃曰不諫非臣容奸
匪君臣聞上有厥劔利無與羣不爭乎鍾切玉不
並乎倚天决雲蓋是吹大宛之毛剸渥洼之骨君幸
頒賜臣非僭越旣將伸明代之朝命斷佞臣於大闕
今太傅以傲抗三公昏蒙九重䧟君子於虬龍伏犬
進小人則蛇虺成龍固請刑於廣肆血被銛鋒帝忽
色怒雲乃氣衝死為屍諫生寕面從將軍匡(闕)以稽
首天子逡巡而改容義匪伏蒲志大而諸侯瑣瑣芳
流折檻名高而四海喁喁胡不淬辭為鋒礪志為刃
拂訛濫以將退麾賢良而與進何必趨劍(闕)將求竟
伊人而莫擯設若寶鍔將授昌言是嘉又何以見仲
尼之紀綱誅正卯之姦邪則王莽之偷宗社又安得
聞邪
江令歸金陵賦
陳祚以世六十年毒奢淫而忘險難運去而蠻奴北
面時來而江總西還傷心而昨是今非三台祿位觸
目而人非物在一片江山初其君但期天(闕)國無盤
石詩成而詠雪嘲風酒惑而迷魂蕩魄昌言直諫朝
朝而惟列七人列蠟燒蘭夜夜而長留十客一旦雷
卷隋軍驚風坐聞龍顔入井以魚伏鳳閣離居而豆
分於是嗟覆轍嘆浮雲抛建業之山河來朝魏闕捧
金陵之日月送與隋文斯人以鳥戀南巢萍流遠道
還吳而喜遂歸骨入境而鞠為茂草心感存沒淚横
襟抱慘淡而煙迷遠渡杏浦波生蕭條而葉散悲風
金檀樹老廢壘蕪城行行復行霜凌夜葉壯心碎屬
國窮歸華髮生中臺將黃閣皆空荀池鳳去甲第與
朱軒不見謝墅狐鳴茂苑濤聲秦淮月色終史溥之
前夢嘆東昏之舊國雖信天命宜慙衮職豈不聞三
秦甲馬已過乎淝水之陽二謝韜鈐克殄於夀山之
北則知翌輔者在乎外撫四夷中扶萬機建其策而
安邊卻敵致其君而端冕垂衣安得三閣天高但縱
殷辛之酒萬兵雲集未知蘧瑗之非果令位失家亡
君移國徙前恩不及於民庶晚歲卻還於舊里金陵
旺氣索然空唯見碧(闕二字)涵淥水
釣磯文集卷第四
