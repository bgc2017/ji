唐秘書省正字先輩徐公釣磯文集卷第九
徐夤昭夢著
詩
七言律詩五十二首
偶吟
贈表弟黃校書輅
産破身窮爲學儒我家諸表愛詩書嚴陵雖說臨溪
隱晏子還聞近市居佳句麗偷紅&KR1341;蓞吟窗冷落白
蟾蜍閑來共話無生理今古悠悠事總虚
輦下贈屯田何員外
封章頻得帝咨嗟報國惟將直破邪身到西山書幾
達官登南省鬢初華厨非寒食還無火菊待重陽擬
泛茶内翰好才兼好古秋來應數到君家(員外與楊老丞翰林)
(同年恩義最深)
贈月君(山妻字月君伏見文選中顧彦光亦有贈婦因杼此詠)
出水蓮花比性靈三生塵夢一時醒神傳尊勝陁羅
咒佛授金剛般若經懿德好書添女誡素容堪画上
銀屏鳴梭軋軋纖纖手窗戶光流織女星
贈垂光同年
丹桂攀來十七春如今始見茜袍新須知紅杏園中
客終作金鑾殿裏臣逸少家風惟筆札玄成世業是
陶鈞他是黃閣朝元處莫忘同年射策人
贈楊著作
藻麗熒煌士林白華榮養有曾參十年去里君門
故八歲能詩相座吟李廣不侯身漸老子山操賦恨
何深釣魚臺上頻相訪共說長安淚滿襟
贈黃校書先輩璞閑居
取得驪龍第四珠退依僧寺卜貧居青山入眼不干
禄白髮滿頭猶著書東澗野香添碧沼南園夜雨長
秋𬞞月明掃石吟詩坐諱却全無儋石儲
尚書榮拜恩命夤疾中輟課惡詩二首以申
攀讃
明公家鑿鳳凰池弱冠封侯四海推冨貴有期天授
早關河多難敕來遲昴星人傑當王佐黃石仙翁識
帝師昨日詔書猶漏缺未言商也最能詩
又
東郊迎入紫泥封此日天仙下九重三五月明闞
澤百千人衆看王恭旗傍綠樹遥分影馬踏浮雲不
見蹤借問乘軺何處客相庭雄幕卷芙蓉
府主僕射王搏生日(光化三年己未八月獻)
熊羆先兆慶垂休天地氤氲瑞氣浮李樹影籠周柱
史昴星光照漢鄪侯數鍾亀鶴千年算律正乾坤八
月秋勲業定應歸鼎鼐生靈豈獨化東甌
獻内翰楊侍郎
窗開青瑣見瑶臺冷拂星辰逼上台丹鳳詔成中使
取白龍香近聖君來欲言温署三緘口閑賦宫詞八
斗才莫擬吟雲避榮貴廟堂玉鉉待塩梅
送劉常侍
惜君何計更留連忍送文星上碧天杜預注通三十
卷漢皇枝紹幾千年言端信義如明月筆下篇章似
湧泉也日有書隨雁足東溪無吝訪漁船
送盧拾遺歸華山
紫殿諫多防佞口清秋假滿别明君惟憂急詔歸青
瑣不得經時卧白雲千載茯苓携鶴斸一峯仙掌與
僧分門前舊客期相薦猶望飛書主文
春末送陳先輩之清源
貧中惟是長年涯每羡君行自嘆嗟歸日捧持明月
寶去時期刻刺桐花春風避酒多遊寺曉騎聽雞早
入衙千乘侯王若相問飛書與報白雲家
上盧三拾遺以言見黜
骨鯁如君道尚存近來人事不須論疾危必厭神明
藥心惑多嫌正直言冷眼靜看真好笑傾懷與說却
爲冤因思周廟當時誡金口三緘示後昆
送王校書往清源
南國賢侯待德風長途仍借九花驄清歌早貫&KR0784;龍
頷丹桂曾攀玉兔宫楊柳堤邊梅雨熱鷓鴣聲裏麥
田空吟詩臺上如相問與說磻溪直釣翁
岳州端午日送人遊郴連
五月巴陵值積隂送君千里客於郴北風吹雨黃梅
落西日過湖青草深競渡岸傍人掛錦採羹城上女
遺簮九嶷雲闊蒼梧暗與說重華舊德音
賀清源太保王延郴二首
蕊珠宫裏謫神仙八載温陵萬戶閑心地闊於雲夢
澤官資高却太行山姜牙兆寄熊羆内陶侃文成掌
握閒應笑清溪舊門吏年年扶病掩柴關
又
武榮江畔蔭祥雲寵拜天人慶郡人五色鶴綾花上
勅九霄龍尾道邊臣英雄達處誰言命冨貴來時自
逼身更待春風飛吉語紫泥分付與陶鈞
病中春日即事寄主人尚書二首
身比秋荷覺漸枯致君經國墮前圖層冰照日猶能
暖病骨逄春却未蘇鏡裏白鬚撏又長枝頭黃鳥靜
還呼庾樓恩化通神聖何計教招擲得盧
又
風拍衰肌久未蠲破窗頻見月團圓更無舊日同人
問只有多情太守憐臘内送將三折股歲隂分與五
銖錢玄穹若假年齡在願捧銅盤爲國賢
寄華山司空侍郎三首
金闕爭權競獻功獨逃徵詔卧三峯雞群未必容於
鶴蛛網何由捕得龍清論盡應書國史靜籌皆可息
邊烽風霜落滿千林木不近青青㵎底松
又
非雲非鶴不從容誰敢輕量傲世蹤紫殿幾徵王佐
業青山未拆詔書封閑吟每待秋空月早起長先野
寺鐘前古負才多爲國滿懷經濟欲何從
又
仙掌林中第一人鶴書時或問眠雲莫言疎野全無
事明月清風肯放君
寄盧端公同年仁烱時遷都洛陽新立幼主
上陽宫闕翠華歸百辟傷心序漢儀崑嶽有炎瓊玉
碎洛川無竹鳳凰飢須簮白筆匡明主莫許黃瓢博
少師惆悵宸居遠於日長吁空摘鬢邊絲
寄天台陳希畋
隂山冰凍嘗迎夏蟄戶雲雷只待春吕望豈嫌垂釣
老西施不恨浣紗貧坐爲羽獵車中相飛作君王掌
上身拍手相思惟大笑我曹寧比等閑人
寄兩浙羅書記
進即堙沉退却升錢塘風月過金陵鴻才入貢無人
喚白首從軍有詔徵博簿集成時輩罵讒書編就薄
徒憎憐君道在名長在不到慈恩最上層
邑宰相訪翼日有寄
淵明深念郄詵貧踏破莓苔看甑塵碧沼共攀紅&KR1341;
蓞金鞍不卸紫麒麟殘陽妬害催歸客薄酒甘嘗罰
主人夜半夢醒追復想欲長攀接有何因
白酒兩瓶送崔侍御
雪化霜融好潑醅滿壺冰凍向春開求從白石洞中
得擕向百花巖畔來幾夕露珠寒貝齒一泓銀水冷
瓊杯湖邊送與崔夫子誰見稽山盡日頽
依韻酬常循州
早年花縣拜潘郎尋忝飛鳴出桂堂日走登天長似
箭人同紅樹豈經霜帆分南浦知離别駕在東州更
可傷公論一麾將塞詔且隨徵令過瀟湘
謝主人惠綠酒白魚
早起鵲聲送喜頻白魚芳酒寄來珍馨香乍揭春風
甕撥刺初辭夜雨津樽闊最宜澄桂液網疎殊未損
霜鱗不曾垂釣兼親醖堪愧金臺醉飽身
蜀
雖倚關張敵萬夫豈勝恩信作良圖能均漢祚三分
業不負荆州六尺孤綠水有魚賢已得青桑如蓋瑞
光等君王幸是中山後建國如何號蜀都
魏
伐罪書勲令不常爭教爲帝與爲王十年小怨誅桓
邵一檄深讐怨孔璋在井蟄龍如屈伏食糟驕馬忽
騰驤姦雄事過分明見英識空懷許子將
吳
一主參差六十年父兄猶慶授孫權不迎曹操真長
策終謝張昭見碩賢建業龍盤雖可貴武昌魚味亦
何偏秦嬴謾作東遊計紫氣黃旗豈偶然
兩晉
三世深謀啓帝基可憐孀婦與孤兒罪歸成濟皇天
恨戈犯明君萬古悲巴蜀削平輕似紙勾吳吞却美
於多高鼻能知數競向中原簸戰旗
宋二首
天爵將儋石論一身恭儉萬邦尊賭將金帶驚寰
海留得耕衣誡子孫締搆不應饒漢祖姦雄何足數
王敦草中求活非吾事豈啻橫身向廟門
又
百萬人甘一擲輸玄穹惟與道相符豈知紫殿新天
子只是丹徒舊嗇夫五色龍章身早見六終鴻業數
難逾三年未得分明夢却爲蘭陵啓覇圖
陳
三惑昏昏中紫宸萬機抛却醉臨春書中不禮隋文
帝井底尚擕張貴嬪玉樹歌聲移入金陵天子化
爲臣兵戈半渡前江水狎客猶聞爭酒廵
讀史
亞父凄凉别楚營天留三傑翼龍爭高才無主不能
用直道有時方始平喜愠子文何穎悟卷藏蘧瑗甚
分明須知飲啄由天命休問黃河早晩清
漢宫新寵
位在嬪妃最上頭笑他長信女悲秋日中月滿可能
久花落色衰殊未憂公主鏡中爭翠羽君王袖底奪
金鈎妾家兄弟知多少恰要同時拜列侯
開元即事
曲江真宰國忠訛尋奏漁陽忽荷戈堂上有兵天不
用幄中無策印空多(楊國忠時兼諸使舘三十二印)塵驚騎透潼關
鎻雲送龍遊錦水波未必蛾眉能破國千秋休恨馬
嵬坡
李翰林
謫下三清列八仙獲調羔鼎侍龍顔吟開瑣闥窺天
近醉卧金銮待詔閑舊隱不歸劉備國旅魂長寄謝
公山遺編往簡應飛去散入祥雲瑞日閒
聞長安庚子歲事
羽檄交馳觸冕旒凾關飛入兜鍪皇王去國未爲
恨寰海失君方是憂五色火雲凝蜀郡幾般妖氣撲
神州唐堯縱禪乾坤位不是重華莫謾求
公子行
十五轅門學控弦六街騎馬去如烟金多倍著牡丹
價髮白未知章甫賢有耳不聞經國事拜官方買謝
恩牋相如謾說凌雲賦四壁何曾有一錢
依韻贈嚴司直
曾轉霜蓬到玉京宣尼恩奏樂卿名歌殘白石扣牛
角賦換黃金愛馬卿滄海二隅身漸老太行千叠路
難行夫君才大官何小堪恨人閒事不平
傷前翰林楊左丞
飛上鰲頭侍玉皇三台遺耀換餘光人閒搦管窮蒼
頡地上修文待卜商貞魄肯隨金石化真風留伴蕙
蘭香皇天未啓昇平運不使伊臯相禹湯
日月無情
日月無情也有情朝升夕没照均平雖催前代英雄
死還促後來賢聖生三尺靈烏金借耀一輪飛鏡水
饒清憑誰築斷東溟路龍影蟾光免運行
新月
雲際嬋娟出又藏美人腸斷拜金方姮娥一隻眉先
掃織女三分鏡未光珠箔寄鈎懸杳靄白龍遺爪印
穹蒼更聞十五圓明夜與破隂霾照八荒
和尚書詠烟
無根無蒂結還融曾觸嵐光徹底空不散幾知離畢
雨欲飛須待落花風玲瓏薄展蛟綃片羃歴輕含鳳
竹叢瓊什捧來思舊隐撲窗穿戶曉溟濛
宫鶯
領得春光在帝家早從深谷出烟霞閑棲仙禁日邊
柳飢啄御園天上花睍睆只宜陪閣鳳閒關多是問
宫娃可憐鸚鵡矜言語長閉雕籠歲月賖
䨇鷺
䨇鷺雕籠昨夜開月明飛出立庭隈但教綠水池塘
在自有碧天鴻雁來清韻叶霜歸島樹素翎遺雪落
漁臺何人爲我追尋得重勸溪翁酒一杯
鷓鴣
繡僕梅兼羽翼全楚鷄非瑞莫爭先啼歸明月落邊
樹飛入百花深處烟避燒幾曾移遠岫引雛時見飲
晴川荔枝初熟無人際啄破紅苞墜野田
釣磯文集卷第九
