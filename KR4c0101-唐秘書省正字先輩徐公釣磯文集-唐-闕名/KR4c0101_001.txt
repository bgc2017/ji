唐秘書省正字先輩徐公釣磯文集卷第一
徐夤昭夢著
賦
御溝水賦
陸海之中昆明以東御爲溝而有自溝注水以無窮
縈紫閣之千峯清辭玉洞瀉銀河之一泒冷入瑰宫
我西都也地正三秦天連五緯不知此水之出但見
斯溝之貴旣非减㶚以分滻又匪䟽涇而鑿渭是何
飛下霓雲㳂高走低潺湲乎玄豹里北繚繞乎靈龜
岸西豈因水伯穿地維通來玉甃必是神龍爲天子
吐灌金隄上遶蓬瀛中侔溟渤涵暮景於瓊殿倒晴
光於絳闕色入天池遠不遠兩岸垂楊聲噎金屋眠
不眠六宫明月迥寫岧嶤高連碧霄朝宗而鳳沼將
近習坎而龍宫不遥潄今古之雄都千門水鏡截東
西之大道幾處虹橋豈不以决泄年長泉源地遠青
蕪濯翠兮霄雨霽紅杏飄英兮春日晚堪歌聖代浮
通其德澤恩波莫問當時流破其秦宫漢苑香徹天
涯先來帝家重輪而瑞蘸紅日五色而光搖彩霞時
時而翡翠隨波飛穿禁柳往往而鴛鴦逐浪&KR1335;出宫
花其或赫日流金與人望歲或憂地利以將失願假
天涯而下濟分紫禁以餘潤作黔黎之大惠則禹濬
川也不爲己而爲人農擊壤焉不荷天而荷帝玉堂
金殿兮知不知敢進芻蕘於此際
斬蛇劔賦
磨霜礪雪兮熒煌錯落伊逐鹿之英聖兮有斬蛇之
鋒鍔蓋以麾正乾坤劃分善惡楚國之姦雄徒爾烹
若窮鱗常山之首尾胡爲斷如朽索斯劔也上應石
臨舒陽慘隂有其道則威如身兮靈若心無其道則
鉛其刃兮木其鐔惟上德之在火協紅爐之躍金莫
不龍活三尺霆飛半尋是何靈貺之異天啓之始而
乃振戎衣受秋水匣辭乎豐沛之邑腰入乎崤凾之
里日月方瞑雲雷未啓有大蟒以橫路礙潛龍之舉
趾上較天意下量地紀視銛鋒而何斯違斯擊怪物
而宛其死矣然後挫七雄削多壘豈惟仗之剪長蛇
而戳封豕蓋將提之令諸侯而禪天子得非秦毒之
奢化作長蛇漢德之儉化爲神劔奢以儉䧟蛇以劔
斬道在晦而須顯事有增而必减果聞哭白帝之亡
符赤帝之昌雖行大義亦&KR1421;雄鋩莫不龜文龍藻玉
縷金裝世亂將用時清則藏十二年兮加我淬七十
陣兮摧爾剛空山吞象之鱗豈鈋蓮鍔大澤&KR1335;珠之
血不汚星光然後歴興亡經得喪漢之滅兮魏之授
魏之衰兮晉之仗晉大起兮高飛豈混煙煤之狀
勾踐進西施賦
惑人之心兮惟巧惟僣破人之國兮以妖以豔當勾
踐之密謀進西施而果驗昔者二國相吞凌卑恃尊
殊不知卑則自亡而固存尊則爲明而反昏鳥喙年
年誓啄夫差之肉稽山日日拜聽范蠡之言言曰伍
員之賢東吳之德伯嚭之佞東吳之賊德之盛兮越
可憂賊之興兮吳可殛臣以夙夜而計機謀偶得欲
狂敵國之君須中傾城之色待其聲色内伐君臣外
惑自然紂妲己以亡宗晉&KR0784;姬而亂國今苧羅之山
越水之彎恐是神仙之化忽生桃李之顔波淺丹臉
鴉深綠鬟顰翠黛兮慘難效浣輕紗兮妖且閑楊柳
羞弱芙蓉恥豔可以變柳惠於貞莊之際悅荆王於
䰟夢之間臣請進焉王今何以王乃豁若而喜矍然
而起曰此蓋神假卿之竒畫天雪越之前恥乃命寶
馬騰龍香車輾風迎織女於銀漢聘姮娥於月宫炫
燿雲外喧闐洞中粧成而瑞玉凝彩麗服而朝霞剪
紅昨日猶賤今晨不同寧期大國之君流恩下及堪
恨鄰家之婦謂妾長窮曉別越溪暮歸吳苑越慮計
失吳嫌進晚歌一聲兮君魄醉笑百媚兮君心卷坐
令佞口因珠翠以興言立遣謀臣棄洪濤而不返勾
踐乃走電驅雷星馳箭催投醪而士卒皆醉嘗膽而
胷襟洞開虎噬骨碎山崩卵摧楚腰衛鬢化爲鬼龍
樓鳳閣燒作灰於是命屠蘇之酒上姑蘇之臺伊覇
業以俄去我英風而聿來於戲殺忠賢而受佳麗欲
不敗而難哉
人生幾何賦
葉落辭柯人生幾何六國戰而謾爲流血三神山而
杳隔鯨波任誇百斛明珠豈延遐筭或有一巵芳酒
且共高歌豈不以天地爲爐日星爲紀雖有聖以有
智不無生而無死生即浮萍死爲流水七十戰爭如
虎豹竟刎烏江三千賓客若鴛鴻難尋珠履擾擾怱
怱晨鷄暮鐘命難保兮霜與露年不禁兮椿與松問
青天隂慘陽舒拘入否泰嘆白日東生西没奪我顔
容可惜繁華堪驚倚伏有寒暑兮促君壽有鬼神兮
妬君福不覺南陵公子綠鬢改而華髮生北里豪家
昨日歌而今日哭夢幻吞侵朝浮夕沉三光有影遣
誰繫萬事無根何處尋易伏猛獸難降寸心眼看西
晉之荆榛猶經白刃身屬北邙之狐兔尚惜黃金柰
何荒色嗜音雕墻峻宇君不見息夫人兮悄長默金
谷園兮閴難香閤之羅紈未脫別已承恩春風之
桃李方開早聞移主丘塜纍纍金章布衣白楊芳草
正堪恨逐利爭名何太非嘗聞蕭史王喬長生孰見
任是三皇五帝不死何歸吾欲挹玄酒於東溟舉嘉
肴於西岳命北帝以指榮辱召南華而講清濁飲大
道以醉平生冀陶陶而反朴
首陽山懷古賦
首陽山兮非秀非隆因其賢而名高碧空偶巖谷之
逋客問夷齊之古風厚殷紂而薄宗周曷稱仁智棄
三隅而執一向可謂昏蒙且紂以斮脛求歡剖心取
樂空寰瀛不足以充其欲整竹帛不足以編其惡民
驚而萬國崩離天怒而三光舛錯肉爲林也怪山嶽
之非高酒作池焉笑江湖之易涸姬乃畋於渭濱會
於孟津左白旄而右黃鉞應乎天而順其人莫不洗
塗炭於四海解仇讐於萬民著金縢者乃昆乃仲釣
玉璜者恃衡秉鈞何不弔紂之不德慶周之有國而
乃助於紂以申謙怨於周而不食鴻飛豹隱亡秦於
濁浪之濱蟬腹龜腸化骨於孤峯之側逋客曰夷齊
以讓國無爲求仁去規何歴數之不究曷興亡之不
知非不知周之可輔紂之可墮所憂者乃萬紀千齡
所救者非一朝一夕恐後代謂國之可犯謂君之可
廹強者以之而起亂勇者以之而思逆所以激其時
而抗其迹往者勗而來可懲義要行而身不惜余乃
陟彼高岡遐思眇光嶺上之松筠抱直丘中之黍稷
非香未知靈氣何化身魂曷彰爲聖賢則孔子顔子
作嘉瑞則麒麟鳳凰縱天柱折而地軸摧斯名不冺
任月兔死而日烏銷厥德逾芳於戲鍾其濁則爲佞
爲邪禀其清則爲英爲異垂名之士餓林藪飽食之
人硋天地是宜徵繪事而寫高山仰止先賢之志
薦藺相如使秦賦
報國憂君無非薦人嘉繆子之匡趙擢相如之使秦
懷寶懷才不是迷邦之士有仁有勇可爲銜命之人
昔者秦以輕諾連城僥求尺璧不從則吾國難保將
與則荆山可惜廉將軍不能陳其畫馬服君不能獻
其策君臣盡日空憂白璧之亡朝野何人可奉皇華
之辱繆子曰下位推先相如是賢騏驥請試於長坂
鸑鷟須觀於遠天欲將伊吕量力臯䕫比肩推心而
皎鏡光動鼓舌而黃河浪懸禍乃爲福媸仍改妍必
能挫西秦而不強不大亦能繼東趙於千年萬年王
乃宣恩渥召英傑劔出匣而齊皇宿松陵空而蔑霜
雪旣佩君命誓傾臣節智爲囊也克藏和氏之珍詞
作鋒焉願刺秦王之血旣而西入君門將朝至尊受
璧而但驕其色還城而頻啞其言藺氏乃詭譎反幣
初終抗論大國封疆旣君王之失信微臣投璧顧柱
石以寧存然後見秦王雖暴不能肆吞噬之力趙寶
雖來卒能歸邯鄲之國國賞其爵人欽其德獻空籠
者固可抱蓋歌易水者誠宜處默有墨客卿進言以
明且人臣者直以諫主公以取名况先王賤珠玉寶
忠貞是璧也合請投於泉而抵諸谷庶令趙不屈而
秦不爭亦足以致其君於淳朴激其俗於廉平安得
徇不是以爲是枉其行而與行大凡將有國以有家
無玩竒而玩異豈不見匹夫以之而側足王者以之
而喪志余嘗覽趙國史書竊笑相如之事
毛遂請備行賦
上客縱橫毛公不爭旣藏器以待用遵陳辭而請行
幾載和光智刃之深機但秘一朝效勇嚢錐之奥義
斯明當其久陟朱門長謙末德昆吾韜切玉之鋒丹
丹穴戢凌雲之翼懷材抱器何趙國之足匡日往月
來笑平原之未識俄而羽檄交催秦兵四來邂逅而
君臣就辱逡廵而家國傾頽平原乃入楚求救招賢
共裁列簮纓而議也簡文武以行哉恨同心而同德
求其濫者何貴耳而賤目棄我全才於是奮發雄辭
激求大志今行侣以將闕輙愚夫而敢備常時維縶
驣驤之步誰知今日彌縫穎脫之鋒可試然後得繼
英豪彌輕爾曹瞻鄢郢以神勵出邯鄲而器高明明
特立之試斯期必克蠢蠢同行之輩應爲徒勞及其
見楚國之君說秦兵之孽自旭旦以將論至日中而
未决遂乃足玉砌以心動手霜戈而氣折倘一夫之
有惜不肯扶危則五步之非遥立當汙血故得楚國
君臣來言盡遵師旅大加於東趙干戈日却於西秦
名遂功成辱殺三千之客解紛排難慙生十九之人
則知士也者不可以貧欺馬也者不可以瘦失何待
客以無鑒幾遺賢於此日伊毛生也重於九鼎之功
非狗盗雞鳴之匹
玄宗御製盧徵君草堂銘賦
玄宗以澤浸乾坤惟賢是尊仰盧氏兮晦天爵錫草
堂兮抱節貞如何旣不臣
於天子勒銘那借爰特降於王言微君以挺操凌霜
維松隱碧弔夷齊爲犯上之士怪園綺爲沽名之客
莫不洞壑窗楹雲霞簟席去隨麋鹿難留傅說鹽梅
居陋茅茨因錫般垂匠石豹霧鴻冥名高漢青一千
年聖賜梁棟三十六峯擎戶庭金馬石衢憶神仙之
降此蓬扉甕牖假綸綍曰龍得水兮躍天威
雲得風兮出巖洞雲龍兮有時興英賢兮違我夢草
堂兮超垢氛椅桐兮老鸞鳳泉之深兮珠珍石之韜
兮玉貞彼無脛而猶至此有德以難親草堂兮隔烟
水郊陳兮布麒麟御筆揮雲玄文粲錦玉刊乎帝寵
天語迹逸乎雞晏寢况乎沙室當檻緱山倒枕有
月而簫吹碧洞野鶴同吟無人而澗鏁流泉野猿同
飲色燿琳琅烟凝御香浮丘而錄載金籍子晉而歌
聞玉皇塗山之幣帛駢羅誰朝夏禹箕嶺之雲瓢寂
寞敢讓陶唐是何暗室卑棲明廷延佇蓋由抱其才
而冨以德所以鏤君恩而銘帝語則知道不遠人可
以誠而内處
陳後主獻詩賦
國碎金陵寰瀛鼎新非翰墨不能贊洪業非詞章無
以通紫宸億兆服歸被戎衣而創業華夷共指天
下以爲臣後主以不惜邦家但荒淫之醜不建道德
何歴數之有只貪翠閣留客金壺勸酒寧知其國換
宗祧不覺其身離璽綬秦嬰有志能繫組於沛公孫
浩無歸喜朝天於晉后旣而目注君門心期渥恩體
國風而發詠念王澤以興言麗句今晨翻祝千年之
聖丹墀昨日猶居萬乘之尊莫不技詠巢南星隨拱
北吟搜而律吕相應墨探而珠璣盡得二儀形内徵
日月之光天萬物毫端述山河而壯國豈是迹辱才
高心傷思勞周文羑里以窮易屈氏瀟湘而賦騷荒
唐之夢將醒才人不見唱和之非以悟狎客何逃然
後寫入瓊編神趍丹陛鵷行驚懷寶之屈鳳扆嘆緣
情之麗太甲改三年之過恨不同時陳思驚七步之
才嫌當異世且夫心爲志言爲詩志也者可以寫於
今而論於古詩也者可以刺於上而諷於時明不爲
舜禹禪而聖晉魏強而欺豈徒詠風雲草木徇榮辱
興衰家國何之却有登封之議祖宗誰嗣更無恓惋
之詞只聞五字時吟千鍾日醉燕巢堪慓於帷幕鳥
觜先呈於䜟記逡廵煬帝殞江都不及陳宫之故事
鮫人室賦
斯室誰見伊人盡傳浩渺而洪波有象深沉而碧浪
無邊寶柱文軒恍朣朦而曜日前扄後闥通皎皛以
澄天異彼鮫人處乎鯨海將洪堂之麗不逐桑田
之改儲晶蓄素刮銀兔之秋光矗浪凝波刷金烏之
晝彩露洗霜融涵虚湛空鑿戶牖以非匹飾椒蘭而
不同度木何人範環堵於琉璃地上作嬪誰氏織輕
綃於玳瑁窗中鬼瞰終無神功自偶公輸之運斧難
造辛紂之瓊宫何有䨇標百尺岧嶤而貝闕凌前萬
戶千門洞達而龍宫在後醒魄凄肌通玄創竒光攅
而琥珀千樹花折而珊瑚萬枝控巨鯉之真人方能
到此泛靈槎之上客莫入於斯電落窮隂雲閑大厦
誰爲欺暗之士盡是泣珠之音霏霏瑞彩凝成蝃蝀
之梁漠漠飛烟化作鴛鴦之瓦鏡瀉奫淪波澄垢氛
瓊窗而鰲頂均岫綺棟而壺中借雲二十四里之漢
宫何曾足數三十六般之仙洞未得相聞則知神化
規模天然異質熒煌但想生白剞劂難明其揆日
吾欲亁北海而涸南溟探&KR0784;龍於此室
釣磯文集卷第一
釣磯文集補
賦(據全唐文補)
均田賦
嗟阡陌之開兮肆兼并之不仁古制不可以卒復兮
迺議田之是均鬱林林之黎元兮資稼穡以為生既
教養之無法兮宜貧富之不平繄口分而畫野兮允
經國之大式必邑地之相參兮限田萊而有極土不
遺利兮人無(闕)力派頃田於單陋兮制強宗之侵陵
獲資生之大利兮免豪右之倍徵此均田之大略兮
見寫圖之詳悉將損多而益寡兮齊民之歸一相爾
疇之紛紛兮畝為數其秩秩露田之四十兮配桑田
之二十定盈縮於還與受兮各分牛以自給強不敢
於占奪兮弱猶得以播殖圖雖卷之不盈兮備輿地
之所有桀良策於指掌兮念生靈其獨厚懿元魏之
文辟兮獨有志於古制也苓用夏以變易兮昭大和
之康乂也唐有臣曰元稹兮圖均田於德宗幸皇覽
之見收兮路逶迆而不通迄柴周之顯德兮迺留心
於務農頒稹圖於諸鎮兮均境内之租庸雖不能伯
仲於魏之君兮亦拔萃於五季也視貞元之聚歛兮
誠何足與議也慨圖遠而名存兮異索駿之丹青儻
按圖以取則兮吾固知其有誠伊李泌之震書兮與
斯圖其表震當中和而進獻兮務本之深意彼輿地
非元圖兮徒經營乎版籍豳風之亦有圖兮欲勤勞
夫稼穡豈若名田之與限兮猶總總其可行也實醕
儒之良計兮均井田之一平也亂曰均田有圖稹所
作兮厥制初行魏之度兮桑井既復孰諗其故兮索
空圖於實效兮庶幾太平之助兮
衡賦(以儀止泰一無淺觀業為韻)
搜聖人之垂象伊兹衡之可觀材徑挺以繩直星連
綿而珠攢椎用也甿庶不能以多少隱惟平也輕重
不能以詐偽干故得萬人便於㕓里物或紛競可以
定黍累之圭撮利其分毫可以觀低昂之容止執中
以告無或不喜則夫衡之為物其用甚大四方正而
域中平七政齊而天下泰動而無欲任之故絶私益
而無方行之固不害然能思無不踐應倉舒刻舟之
深淺問無不知表張重度骨之威儀若乃均其神道
形其事業聖人因之以平施邊鄙賴之而不怯豈欲
決其差謬明其有無小人取之以作則君子見之而
交孚則有王臣謇謇宰職秩秩洞鑒人才神無隱質
諒兹衡之攸媲故守之而勿失倘陳平之見知宰州
縣之如一
詩(據唐音癸籖全唐詩補)
蝴蝶
栩祤無因繫得他野園荒徑一何多不聞絲竹誰教
舞應仗流鶯為唱歌
初夏戲題
長養薰風拂曉吹漸開荷芰落薔薇青蟲也學莊周
夢化作南園蛺蝶飛
春入鯉湖
到來峭壁白雲齊載酒春遊渡九溪鐵嶂有樓霾欲
墮石門無鎖路還迷湖頭鯉去轟雷在樹杪猨啼落
日低回首浮生真幻夢何如斯地傍幽棲
徐正字譔述見扵崇文總目者賦五卷探龍集一卷今
皆不傳此釣磯集十卷乃其後人可珍所編可珍未
詳何時人其序稱延祐丁酉似是元時然延祐實無
丁酉歲疑傳寫误尔正字名它書多作寅此獨作
夤未详其審唐人集傳扵今者尟矣此確闕其
第五卷校之它本作二卷者為善壬子十月從
蕘圃孝应假讀因記扵卷尾竹汀居士錢大昕
