曲阜集卷一
宋曾肇撰
詔
元符日食求言詔
朕以眇躬始承天序任大責重罔知攸濟永惟四海之
遠萬幾之煩豈予一人所能徧察必賴百辟卿士下及
庶民敷奏以言輔予不逮矧太史前告天將動威日有
食之期在正月變異甚鉅殆不虚生夙夜以思未燭厥
理將以彌綸初政消弭天災非藥石之規孰開朕聽况
今周行之内人有所懷芻蕘之中言亦可採凡朕躬之
闕失若左右之忠邪政令之臧否風俗之媺惡朝廷之
德澤有不下究閭閻之疾苦有不上聞咸聽直言毋有
忌諱朕方開讜正之路消壅蔽之風其於鯁論嘉謀唯
恐不聞聞而行之唯恐不及其言可用朕則有賞言而
失中朕不加罪朕言唯信非事空文尚悉乃心毋蹈後
害應中外臣僚以至民庶各許實封言事在京於合屬
處投進在外許於所在封章附遞以聞布告遐邇咸知
朕意
賜新除觀文殿大學士中太一宫使范純仁令
赴闕供職詔
卿三朝元老四海具瞻出處為邦國之重輕用舍繫仁
賢之消長久置散地宜還本朝歴陞降於殿帷仍總司
於琳舘豈惟尊德尚齒昭示寵靈庶幾鯁論嘉謨日聞
忠告昔周公已老猶在京師留侯既封不去漢室眷惟
舊弼異世同心聞命疾馳副朕所望
制
除向宗良檢校司空充醴泉觀使昭信軍節度
使制
昔周盛世則有申伯之良翰在漢懿親則有少君之長
者眷吾仲舅蚤著賢稱登進寵名誕敷詔號醴泉觀使
秦國軍節度明州管内觀察處置等使持節明州諸軍
事明州刺史上護軍河内郡開國公向宗良席慶深厚
秉德粹温富貴無自滿之心恭孝有夙成之質肆朕承
祧之始首膺授鉞之榮兹屬東朝亟還大政念崇德報
功之誼將錫異恩守右賢左戚之規莫回慈旨換節瀕
江之地參華空土之名增衍戸租併申朕志於戲維我
太母有勞皇家方其艱虞則出任社稷之重及底靖康
則還就宫闈之安動静必惟其時進退靡失其正而猶
鑒觀前載深抑外親爾其念長樂之好謙思文簡之垂
裕益堅素履永保令名
除皇弟似守太保依前開府儀同三司蔡王充
保平鎮安等軍節度使制
朕惟本朝之制厚公族之恩列第京師不忍使之去國
兼榮將相未嘗責以治民豈惟致敦叙之仁抑亦隆夾
輔之勢矧吾寵弟實位真王念方屬于妙齡將即安於
外邸雖云密邇能不疚懷肆舉徽章用孚衆聽皇弟武
昌武成等軍節度鄂州滑州管内觀察處置等使守司
徒開府儀同三司持節都督鄂州滑州諸軍事鄂州滑
州刺史上柱國蔡王似出神明之胄鍾禖祝之祥氣稟
温良生知遜悌雅愛圖書之習夙堅忠孝之誠桐葉疏
封已侈盤維之寄棣華致好每敦和樂之私比遵朝著
之趨尚處宮隅之邃屢觀啓奏祈避禁嚴志雖莫回情
實未忍思在宗之誼豈忘原隰之裒顧開府以時難廢
國家之典迺涓穀旦增峻官儀更兩鎮之節旄正三師
之位叙兼陪井賦益壯宗藩於戲周誥孟侯則曰無康
好逸漢詔諸子亦云無邇宵人蓋位不期驕者人情之
常寵至益戒者前哲所尚往服休命永綏令名
太僕少卿李周秘書少監制
東觀以圖書為職長貳之選尤高非年耆德茂未易得
也然秩清務簡處不争之地恬於榮進則能安之好利
夸侈者不能一朝居也具官李周質性純厚臨事有守
歴試煩使時之老成位于列卿衆謂淹久進秩外史往
服少事優游省闥不亦美歟
通議大夫賈昌衡正議大夫致仕制
士大夫束髮起家白首辭位終始無悔人之所難豈無
褒嘉慰爾歸老具官賈昌衡名卿之裔以吏能進歴試
内外致位通顯優有風績號稱廉平上書引年願還印
綬嘉其知止足之誼閔汝有官職之勞序進文階以為
爾寵退安閭里俾益壽臧
左武衞上將軍郭逵特贈雄武軍節度使制
念功隠卒國有彝章矧予勞舊之臣嘗處訏謨之地奄
終壽考宜極哀榮具官郭逵少也知書長而戡武蚤著
戰多之績深通静勝之謀伏波未衰尚威名之可憶營
平既老亦籌策之是咨孰云注意之辰忽起云亡之痛
聽鼓鼙而增感賜鈇鉞以飾終尚其有知膺此異數
陜西運副吕大忠知陜府制
朕於用人不盡其力不奪其志均其勞佚欲臣下悦而
知勸也爾以材諝久勤于外自陜以西兵食所賴而屢
以疾告自請方州甘棠之郊姑遂爾欲坐嘯卧治安其
風土庶幾少休毋忘忠報
正議大夫知鄧州蔡確復觀文殿學士差遣依
舊制
法始於貴者所以示朝廷之公恩篤于舊臣所以為天
下之勸眷吾近弼嘗詿微文雖符守之既更顧寵名之
尚闕吏民安仰廉陛未尊具官蔡確材術疏通謀猷膚
敏與聞機政自元豐之紀年升冠宰司當永裕之復土
屬均勞于輔郡旋褫職于殿廬原情無他在法當復尚
淹時日以塞人言未忘矜念之心難廢公平之典備顧
問於帷幄稍還近班宣條教於翰垣益思盡瘁
龍圖閣直學士朝議大夫御史中丞兼侍讀李
常中大夫依前龍圖閣直學士御史中丞兼
侍讀制
有位而無官守有禄而無事責此階散所以無常員也
然必積日累年不罹罪悔有司銖寸較量應格然後一
遷亦已艱矣具官李常閎裕而静深温恭而諒直秉義
陪朕朝夕有恪蓋直延閣長憲臺侍經席皆儒學之華
選仕進之要地也人處其一以為寵榮爾今兼之其任
重矣兹又因其歲成進秩二等往服朕命職思其憂
蔣之竒寶文閣待制制
三聖圖書萃在延閣儒學之士職列其中諷議討論維
時妙選雖身在江海之上而名近日月之光則世以為
榮任亦加重具官蔣之竒富以辭藝博知古今臺閣踐
更號為久次眷予南服付以列城屬愚民弄兵騷動嶺
表武夫利賞賊殺善民而爾應接經營多中機會有罪
就戮無辜獲申載嘉爾能宜用褒顯進於侍從之列不
改帥師之舊使遠人觀望益加二千石之尊為汝之光
不既多乎
知洪州熊本知越州制
會稽西阻淛河東漸于海有陂湖灌溉之利故歲多順
成有絲枲魚鹽之饒故俗重犯法獄訟稀簡土風和平
置守牧人此為樂國具官熊本辭學起家果藝從政南
宫西掖試用有聲番禺豫章循行可紀因爾能效委兹
重寄環地千里提封七州兵籍賦輿莫不兼總名聯侍
從之列身寄牛斗之間是為寵榮益務報稱
御史中丞胡宗愈中大夫尚書右丞制
先帝稽古建官肇自三省維尚書萬事所出丞實總其
紀綱糾正官邪彌綸國典非通達治道剛毅有守烏能
勝其任哉具官胡宗愈明允篤誠敏於世用待時以君
子之器立朝有諍臣之風直筆正繩無所回撓開廣朕
意見弗欺之忠補助政體多可行之論斷自朕志擢貳
中臺躐進文階增峻堂陛唐太宗嘗謂尚書丞百職綱
維事一失中天下有受其敝者而當時魏鄭公戴胄劉
洎輩迭處其位皆號得人今朕虚已仰成股肱是賴爾
其矯正浮偽振肅偷惰使官修政舉有貞觀之風則豈
獨爾為稱職亦以副先帝作則垂憲之心可不勉哉
朝奉郎石賡京東路提刑制
朕於用刑寧失有罪而歲報大辟有加無損意法網尚
密使民難避易犯歟抑吏之不良猶有遷情以就法者
歟故于臨遣使臣尤欲使知朕意以爾質厚而識明宜
能導民以遠罪哀矜而折獄矧齊魯之俗易與為善往
祇朕訓其盡爾心
契丹偽公主錫令結牟封夫人制
先帝威德覆被四方宜有遠人舉宗内屬優錫命數朕
其可忘某人生自大邦嬪于西土能慕聲教叩關請朝
引對在廷益嘉恭順胙之成國視古小君象揥翟衣以
為爾寵往帥種落舉為王民
范純禮復天章閣待制樞密都承旨制
樞機之地選用士人宣納密命自神考始肆予纂服收
拔端良寘諸左右蓋遵先志具官范純禮夷易有守篤
實無華恂恂自持言行相顧失職兹久秉心不移起分
州符未厭輿議其還延閣侍從之選來贊右府訏謨之
微副予咨求&KR0008;爾忠益
東頭供奉官李志張大中並轉兩官制
朕圖疆場之功常以静勝為優斬獲為下顧如爾等立
效西陲實在前日第勞行賞則有舊章其往自今當體
朕意
故降授太子少保致仕潞國公文彦博追復河
東節度管内觀察處置等使太師開府儀同
三司太原尹潞國公制
朕嗣位三月三下恩書徽纆桁楊棲置弗用放流竄逐
係踵生還尚念故老元臣嘗位丞弼或奪爵身後或殞
命貶中霈澤之行豈限存殁不有追復孰慰幽魂具官
文彦博佐佑四朝勲德兼茂粤自神考命為師臣逮及
先皇咨以重事去國未久嘖有煩言降秩春官僅存公
號齎志沒地屢閱歲時蔽自朕心悉還舊貫維垣印綬
冠秩百工全晉節旄視儀三事納書泉壤流澤子孫死
而有知可以無憾
除曾布銀青光禄大夫守尚書右僕射兼門下
中書侍郎制(元符三年十月八日下)
左右置相以總吾喉舌之司東西分臺以斡我鈞衡之
任居中如鼎足之峙承上若台符之聯相須而成闕一
不可迺登次輔以告大廷左光禄大夫知樞密院事上
柱國魯郡開國公曾布敏識造微懿文貫道器周小大
之用智適古今之宜被神考特達之知亟躋禁從膺先
朝倚注之重久執事樞而能悉心公家宣力夙夜忠以
迪上誼不辭難憂勤百為壯老一節肆朕纂臨之始尤
嘉翼戴之勞參稽師言圖任舊德文昌端揆之列紫微
陪侍之班合兹寵名作我近弼仍遷階品增衍戶封於
戲朕有休息百姓之心汝則覿文而匿武朕有總核庶
工之志汝則務實而去華以至甄序材良敦奬正直澄
清風俗振肅紀綱使萬物各得其平無一夫或失其所
汝之職也尚往欽哉
表
南京謝上表
以儒懦而辭將符以親嫌而避邊要頗識事君之義敢
干留令之誅仰賴聖明俯矜誠請既逃罪戾仍獲便安
伏念臣無所取材粗知嚮道雖險阻艱難備嘗之矣而
造次顛沛必於是焉以平生寡偶而少徒故臨事易危
而多畏昨祈外補聊避煩言未容墨突之黔遽改并門
之帥且節制方面號為儒者之榮率先戎行正是人臣
之分便當即路詎敢懷私直以任非所長力有不逮矧
弟兄之孤立擅將相於一時中懼滿盈外虞讒間再瀝
籲天之懇中蒙易地之優維陳宋之奥區首東南之甸
服周流二國俛仰十期何幸衰年復尋故步望千門之
宫闕識三后之衣冠合抱干雲或異時之拱把峩冠束
帶多前日之佩觿所愧薄材曾微惠政下孤民望上誤
國恩此蓋伏遇皇帝陛下舜智兼容堯仁徧覆初無心
於予奪皆因物之短長是致孤生與叨平施毋輕民事
方竭力於兹辰苟利公家誓捐軀於異日
謝史成受朝奉郎表
裁成二帝之書仰資聖訓褒錄諸儒之效俯逮羣生繆
進官榮併叨恩賚省循非稱冐昧為慚竊以簡册之傳
固多帝王之書為重文章之用非一述作之體為難在
昔有官若時稽古自周而上具載百篇之言繇漢以還
各成一代之史典謨之辭略而雅春秋之法謹而嚴子
長雖謬於是非見稱事核孟堅頗推於詳贍或患文繁
降及後人益艱是任或紀事支離而失實或設辭骩骳
而不工或疏略牴牾之相形或取舍抑揚之未當歴觀
前載兹謂材難矧兩朝功德之崇高而五世聲名之富
有以至俊傑瑰竒之士檮杌嵬瑣之姦載在信書傳之
後裔宜得貫穿馳騁之學温純深潤之辭追二典之光
華垂百王之軌範如臣之鄙揣分無堪幼聞道於父兄
粗知好古長論文於師友竊慕著書然而植性昏冥受
材濩落有淺見寡聞之累無屬辭比事之長遭世盛明
脱身冗散天禄石渠之奥蚤預校讐金匱玉板之文得
參論次兹儒林之盛選實仕路之殊榮特達甄收莫非
帝力周旋長育咸出上恩自視庸虚固難報稱雖勤劬
於夙夜謾淹歴於歲時闡發大猷豈敢希於作者整齊
故事或可繼於前人甫臨汗簡之終適遘負薪之疾奏
書天陛阻親望於清光拜賜宸庭莫與聞於褒詔豈期
推賞并及罔功養拙藏愚久已逃於常憲因人成事兹
復玷於異恩遜避弗容驚惶失措此蓋伏遇皇帝陛下
務尊先烈祇紹永圖謂祖考之功非形容之可既而子
孫之孝在潤色之為能深詔有司共成大典蓋兼資於
衆智不求備於一人每矜載筆之勤靡間吹竽之濫致
兹瑣質均被鴻私螻蟻雖微素積愛君之志涓塵有補
敢忘許國之忠
陳州謝上表
初緣細故輙丐徙州繼露危誠復求易地圖報未伸於
萬一冐煩已至於再三自非明恕之朝當在譴訶之域
聖恩甚厚私願弗違視太守之章孱愚知幸望長安之
日感涕難勝伏念臣託勢至孤叨榮過重謀身寡術易
致於人非竊禄無功難逃於鬼瞰材微命舛福薄災深
方祇歴下之行忽遘漳濱之疾顧筋骸之素憊困藥石
之交攻氣屬如絲識幾去幹已分身歸於厚夜不圖天
假於餘生恍如夢寐之初回憯若酲醲之未解神明凋
耗形體支離念官守之尚遥迫王程之有限内省尫羸
之質豈堪撼頓之勞非敢自愛於疲癃實懼仰慙於任
使幸修門之在望恃延閣之見收呌閽自言伏質俟罪
蓋疾痛之加者呼父母而是愬精誠之至者動金石而
非難果上惻於淵衷俾曲從於私便維兹藩輔密邇京
師事簡民淳首被朝廷之化里安戶佚稀聞枹鼓之音
顧臣何人獲此善地可覬康寧之福皆緣覆護之恩矧
常守於是邦有相望之仲氏流風未遠故事可詢重念
臣昨守汝隂亦隸畿右始引小嫌而求避出於慮患之
未周終明大體而復還良以至公之在上銘心敢忘粉
骨難酬此蓋伏遇皇帝陛下聰明燭於十微而隆寬盡
下威德加於九有而内恕及人篤遺簮墜屨之仁推藏
疾納汚之誼太皇太后陛下處奥室之中而周知萬事
據崇高之勢而洞照羣情常懷大德之好生不忍匹夫
之失所憫臣忝陪侍從之末察臣實嬰沈瘵之餘假借
寵靈安全孤朽臣敢不體上之慈而哀矜於下念已之
病而綏養斯民庶收塵露之微少答乾坤之施
南京謝上表
得郡便私未報期年之政因人易地更分京邑之權朝
始去於故棲夕遂臨於新部伏念臣材不堪於巨用行
有愧於古人蚤塵侍從之華寖冐藩垣之寵未踰再歲
更守二州既不能興教化於民使之遷善而遠罪又不
能作聰明於外因以誑世而取名惟殫夙夜之勤期副
焦勞之念矧彼淮陽之地舊為楚國之郊屬頻年昏墊
之餘加比屋凶饑之後浚渠路以疏積潦發廩庾以賑
流民方竭力於經營遽蒙恩而轉徙國家别建都邑内
壯皇居維王迹之所基視他邦而尤重掌離宫之筦籥
奉原廟之衣冠以屬微臣彌慙非據此蓋伏遇皇帝陛
下矜憐舊物優假近班尚容環走於王畿因使周知於
土俗奉承清問敢希宣室之歸攀附末光未覺長安之
遠誓當盡瘁少冀分憂至於事鞭扑以立威飾厨傳以
干譽非明時之所尚亦私義之不為
徐州謝上表
懷章去國不啻三年荷槖入朝未淹百日復棲遲於民
社驟違遠於闕庭迺義理之當然豈人情之所願竊念
臣秉性固陋承學迂疎懷是古之至愚抱守官之獨見
豈特難堪於世用固已不善於身謀昨者召自留都處
之宗伯屬郊丘之肇祀議天地之經祠執禮雖明趨時
則戾已行之令豈孤論之能回不韙之誅敢偷安而苟
免旋抗章而請辠蒙易地以示恩繼露微衷復頒温詔
終賴乾坤之造曲成犬馬之私假以使符置之善地循
行閭里固多魚稻之饒周覽山川頗有江湖之趣夫何
孤蹇獲此便安此蓋伏遇皇帝陛下寬裕有容包含徧
覆將以招致芻蕘之論是用特寬斧鉞之威伏惟恩慈
豈易報稱臣身雖在外義不忘君况仰賴於皇明忍自
愆於素守深念長人之寄知無不為益堅許國之誠死
而後已
賀元祐四年明堂禮成肆赦表
侑帝饗親既金聲而玉振赦過宥罪遂雷動以風行歡
聲達於幅員恊氣充乎上下竊以躬事天之禮莫如王
者之堂極嚴父之心是謂聖人之孝講兹鉅典屬在熙
朝即路寢以親祠兆於仁祖黜五精之並祭斷自神宗
光昭前聞啓迪後嗣恭惟皇帝陛下紹膺寶命祇遹先
猷平成百度而不有其功覆載羣生而不尸其德謂時
和歲豐之效乃高穹顧諟而然謂刑清武偃之祥乃七
廟威靈所致矧屬承祧之始永懷濡露之恩具申報本
之誠且展事生之道以祭恐數而凟故遵三歲之期以
郊則遠而疏故度九筵之位季秋令月吉日上辛備法
駕之儀協雅聲之奏牲牷博碩籩豆静嘉元龜大輅之
旅陳篆轂錯衡之輻輳并柯共柢按圖牒而充庭髽首
貫胸袵衣冠而就列以引以翼有壬有林奠珪幣以告
虔舞羽旄而象德靈心合答精意感通嘉得四海之懽
增受萬年之策尚念有司之庶獄豈無弗獲之一夫乃
御端闈亟敷大號滌瑕盪穢已責逮鰥空狴犴而縱縲
囚開府庫以賜軍士布慶施德昭天漏泉彼泣辜弛網
之仁推食解衣之惠方之於此不其狹歟臣忝綴從班
適分州寄莫與奉璋之列徒懷拱極之心
賀上傳國寶表
受命之符為時而出自天之佑維聖是承方拜貺於大
廷遽均恩於率土官師動色海㝢蒙休臣聞夫國璽之
有去來猶周鼎之有輕重好治而惡亂舍昏而即明頃
自有唐之衰薦更五代之季伏而不發殆且百年忽爾
自歸將傳萬世所以表祖宗積累之慶告社稷靈長之
休在聖與仁宜昌而壽恭惟皇帝陛下沈潛迪哲剛健
好生參天地以成能垂子孫而作則果有神物是貽皇
家固將配甘露以紀元豈止擬芝房而度曲臣職專守
土志切慕君講稱壽之儀阻陪下列奏升中之頌敬俟
方來
賀册皇后表
中闈肇建盛禮具行人神協謀夷夏胥慶竊以國家為
天下之本后妃實王化之基致治所繇求端非遠恭惟
皇帝陛下紹天駿命垂世永圖承七廟之吉蠲奉三宮
之供養而長秋虚位六職曠官咨求淑人來相宗事上
遵太母之訓下採有司之言鼓鐘在庭典册備物坤元
博厚已正於隆名婦順章明可風於率土臣身雖在外
義不忘君誦造舟之詩想見光輝之盛申彤管之戒庶
幾補報之忠
宣州謝上表
信而後諫愧無平仲之言罪不容誅誤脱成湯之網屈
嚴科而賦命畀善地以寧親聖澤隆寬自古未有愚心
感激欲報何從伏念臣蔽蒙之人迂闊於事以直道為
敬天之實以詭情為駭俗之非殺其身有益於君行之
無悔見其利不顧其義死莫敢為知萬折而必東故三
已而無愠汲黯之戇寧免世嫌子文之忠蓋出天性切
服兩宮之知遇稍希八彦之激昂故有横逆之來曾無
左右之助口欲清而愈濁外無正而不行徒傷忠敬之
難明亟比欺誣之重坐既免投於荒裔仍擇處於近藩
風俗休戚在所漸摩朝夕旨甘得其順適道固隆於善
貸恩尤著於曲成此蓋伏遇皇帝陛下聽德維聰使臣
以禮兼洪覆無私之運均大明徧照之神謂好言利病
者有區區憂國之心謂不事權貴者非汲汲謀身之輩
方免官而從衆竟薄責以勸忠臣敢不敬體惠慈退加
脩省凡正心而誠意必明辨以篤行金石可磨祇慎子
臧之達節死生不變庶幾徐邈之有常殫夙夜治民之
勞全始終報上之意
曲阜集卷一
