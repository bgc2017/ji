清江貝先生文集卷之二十四
蘆軒記
天台李廷鉉之謫潁上也日讀書一室中泰然自足復題之曰
蘆軒客有過而詰之者則曰吾所居無嘉木異卉出門四顧際
天連海悉彌亘以蘆而不可限也故以名吾室客又何怪乎客
曰嘻江圖紀蘆洲至樊口三十里大抵緣江之地宜蘆未聞潁
産之饒也且河南諸郡素稱汝隂而西湖在其境内宋歐陽文
忠公誠樂其勝槩即老于潁而不復時蘇黃門嘗從公游銀缸
畫燭之詩至于今人能誦之則當時人物冨庶甲第相望連檣
巨艦與波上下者㮣可想巳今既刳于兵千里蕭條一蘆洲而
巳欲求如公擅西湖之風月惡乎而可邪嗚呼東西都之壮麗
計相萬於潁也𬗋淵丹水奄為狐兔之區而金城五千步與連
昌繡嶺之相蔽虧亦堕而不存此古今盛衰之變奚獨興歎於
潁之蘆也哉然蘆爲物之微者薪之而不惜伐之而不禁使有
嘉木異卉如向之可玩又孰取之表其陋乎其取之者以時之
所見特此耳抑觀夫既苞既體至霜乾雨折之餘散花如雪陣
紛糅交錯沙鷗落鴈莫辨其所止固有無窮秋思不趐在瀟湘
洞庭間也視彼争榮於春騰芳交蔭曾不及乎一瞬何以過吾
之所謂蘆歟廷鉉必有得諸心矣因以其說来告余深善客之
知道遂書以爲蘆軒記
東軒記
淮之南居人咸築土爲垣覆茨爲屋無高甍巨棟丹漆黝堊之
飾非惟凋瘵而然盖其風土俗尚猶古也方文敏者作東軒於
所居之偏亦未始求侈於人客至輙席其中行酒賦詩連書累
夜至忘羈旅憂間嘗求記於余余觀一時鴻生碩士之所述發
其義者殆無餘藴矣然方氏越大姓也在元季時有捭海功優
以名爵一門金𬗋氣熖赫然文敏在群從兄弟中謙冲自厲莫
不賢之
國朝革命徙諸豪於濠上遂由海濱来受一㕓之地即其所名
盍求趣之所在乎嘗讀陶靖節詩有嘯傲東軒復得此生之語
竊為之嘆曰江左人物其能知道而超然物外者靖節一人而
巳夫治百里邑固愈乎南村之宅食五斗固愈乎潠下之田顧
束帶之煩甘心荷鋤至乞食至止酒初無一毫林於中者豈不
以得此生為至樂邪苟以得此生為至樂孰可以易吾東軒之
所處哉由是夷攷晉宋諸臣度江之初王導庾亮以區區一方
經緯天下未暇論也謝安夷大難樹大功而䜛毀随之殷浩卒
廢而書空又能一日嘯傲東軒有靖節之高乎其於生巳病矣
劉穆之佐武帝崛起於後任兼内外不足論也王弘欲辟盈居
損何尚之既老復起用智將迎烏能一日嘯傲東軒有靖節之
高乎其於生亦病矣今文敏去富貴而安貧賤樂焉而游疲焉
而休外無所求内無所尤可謂獲全吾天於干戈格闘之餘且
將希靖節於千載視冐進不巳之徒違巳從人汲汲營營以至
於敗而後止者相去何如也予故推而為之說如此異時尚當
徑造東軒迎海月之宵升覧雲霞之朝鮮酒酣興發援筆為賦
云
薦福草堂記
吳門秦彦昭氏既葬其親郡西十五里之薦福山又築室以奉
其主而題之曰薦福草堂因其地也間求記於余乃為之歎曰
自中古以来人之死者有墓以蔵其體魄固異乎不葬者矣然
數十年後草樹巳深蛇虺之所蟠狐兔之所殘或恝然莫之一
顧則亦委之鬼而巳夫孝子仁人有所不忍於其親而忍委之
鬼可乎於是建祠其旁四時朝暮謹而守之庶幾慰夫冥冥者
豈非事死如事主事亡如事存之道乎其於古制合否弗暇論
也且薦福之在姑蘇尤特竒峭状類虎踞一名踞湖山五代時
錢氏有國嘗建薦福寺於上中有五塢宋皇祐間節度推官馬
雲求其林壑之美因别以名曰芳塢曰飛泉曰脩竹曰丹霞曰
白雲歴今五百年而絶境猶可想見於寒烟白草之外也彦昭
用隂陽家言得其葬地遂剪荆棘而立棟宇其南則上方穹窿
其西則為天平又西則天池環拱旋顧如戟列屏峙而穹窿之
南則太湖三萬六千頃皆在指顧之中是知薦福盡姑蘇之形
勝草堂復㩀兹山之勝矣雖廢興之跡相尋於無窮此理數之
當然吾能有之一時之境因人而益勝焉初秦氏之先居淮東
之高郵業醫非一世矣後徙於蘇而彦昭之先君子明德處士
尤深於黃帝雷公問荅之書參以張仲景劉守真李東垣諸論
切脉用藥往往起人於阽死而多不責其報由是蘇人之有疾
者咸走其門而謁之處士不以貧富貴賤悉應其求可謂樹德
於無窮者至彦昭克守其業弗墜秦氏之名由是益大逮
國朝平吳遷民五百家於臨濠而彦昭亦與焉時處士巳沒越
七年始克歸葬斯堂之作可見悽愴怵惕之心不待春雨秋霜
之降而發巳故不辭而記之俾刻諸石以示来者尚嗣之而弗
忽可也
杏田記
吳門陳敬夫客隱濠泗間闢室若干楹廣不踰尋丈深與之等
中可坐客五六人予嘗造焉因觴其所而請名於予按臨濠古
鍾離國而晉董奉嘗居之奉有神仙術托於醫以治人病不責
其報惟令種杏一株及成林又令以穀一器易杏食之而積榖
施貧無食者今敬夫蓄善藥應人之求抑亦有奉之風乎請以
杏田名之然不謂之林而謂之田者盖祖於李長庚之詩余固
有其說矣凡人所依以為飬者莫過於田上者畒一鐘此秦陽
遂雄盖一州而火耕水耨終歲不得休其為勞苦何如也使不
業田而有其地利者惟醫近之醫必宗於奉故目杏為田奚不
可也嗚呼奉之為神仙若淪於荒唐詭誕儒者所不取而特取
其有及人之仁焉夫享厚禄柄大權視人之轉徙溝壑不趐秦
越人之不相恤區區窮山絶谷之士無民社之責乃能恤人之
瀕死不敕而有術以濟之全而活者不知其幾千百矣可謂失
之此而得之彼宜其沒巳久而人猶稱之也世之庸醫又特假
其名而漁利一時曰吾奉也人亦信其皆奉也烏有奉之治人
且不有其利也哉敬夫雖無神仙之術如奉疾病者仰其藥而
不夭其天年則其施也博與奉之杏何異邪德之所積殆不可
以町畦而有杏田之實奉不足以專美於前矣是為記復繫之
以詩詩曰
田彼夕陽時耕時藝庶竭吾力以私其利猗與董奉樹杏千
株地無肥磽有花紛敷既花而實又易以糓猛虎守之盗者
斯逐惟敬夫氏蓄藥滿家烏喙昌陽空青丹砂取直孔廉厥
施孔博何殊杏田不稼而穫我作我詩爰揭座隅益封殖之
孰匪菑畬
四清堂記
鳳陽單公寕山之居
亰師也築室若干楹既茨而墁中寘竹床一楮帷菊枕以時休
息焉盖豊而能約約而能安者合而名之曰四清見於鴻生碩
士之詠歌亦既富矣復徵記於貝瓊至於三四而不倦瓊因論元
之秊華靡無節而在位貪墨民窮怨積胥起爲仇訖亡天下當
是時人主非不圖治中外之臣苟有一節之清者旌而厲之使
皆有所勸而守令得以貨之邊將得以貨之六察得以貨之宰
相任天下之重者得以貨之苞苴盛行曲直弗當法從而敗理
從而堕矣彼且爲虎狼爲淘河累貲鉅萬猶不饜其求孰計國
家之安危也哉公自少砥礪名節爲郡功曹人莫敢干以私可
謂絶無而僅有已遭時之變嘗率鄕兵保境濠泗之間衆恃以
安及歸
皇明遂見知於
上爲按察使歴工部兵部尚書位尊而禄厚被服必錦繡也玩
好必珠玉也娛樂必聲伎婦女也有不足怪者乃斥而不近而
以四清爲尚等於儒者信其中無一物之累介然表乎波流風
靡之餘者歟昔齊晏子一狐裘三十年君子以爲儉漢公孫弘
脫粟布被而汲黯以爲詐夫弘之曲學阿世其偽可知而晏子
雖不合於禮抑亦病其奢而矯之者或者猶稱其爲知禮也若
公之四清故近於晏之儉的非公孫之詐矣區區舉物爲言而
不求其心又惡知所存有大於是者向使人人爲其所爲則身
名俱榮以及於後世何其愚闇不知如此而公所以獨高也故
樂道其善而書之覧者尚懲彼之失而監此爲法云
惜隂軒記
會稽翁昌齡氏寓金陵之青溪性不悅於紛華益窮六籍之說
顔其室曰惜隂其言以爲禹惜寸隂而陶士行謂衆人當惜分
隂禹勤於治士行勤於事吾取以爲法云乃馳書三百里求余
爲之記然余之荒落尚可以言此乎辭弗獲則復之曰日之經
天而西也分積而寸寸積而尋丈以周所歴之度疑若可久矣
方出爲旦而夕已及之既進爲暑而寒復襲之射之發而不返
丸之轉而下走曷足以喻其疾邪君子苦其學之難成而懼其
時之易失必務於勤如禹如士行可也傳曰學如不及猶恐失
之孔子聖人也好古敏以求之顔子學聖人者也語之而不惰
矧以闇劣之資而自畫自怠歟余為童子時不知進學為事飽
而嬉倦而休智弗加益而年寝長矣及困厄不振涉三&KR0873;出五
茸將觀天下之會以自壮復宿留三吳日從游盤燕樂之適卒
無所得而貌亦改矣中夜思之惕焉内慚謝其所與往来者盡
發篋中書讀之其未見者則假諸人庶日有所進歲有不同塞
者以通而虚者以充也屬海内兵争遠近騷然於是辟亂山谷
中又十有五年則既老而耄執卷竟日旋復忘之嗚呼少而壮
壮而老坐於不勤如此雖病而悔又何及矣故常舉以告人使
母蹈其轍彼一時新進或未成而遽足或既仕而尋棄不亦悲
夫今昌齡由國子生擢為
吳府伴讀退
朝而歸未嘗與書稍輟且以惜隂自警孳孳汲汲恒若不足是
能觀夫天有不息之機以致吾不息之功則其於學不極其至
不止也非徒余之所愧寔有望於若人焉姑書以勖其志
雙井堂記
按志雙井在寕州之脩江中江深不可見至秋冬水落始出而
釣臺石明月灣咸在其上盖亦西江之一竒觀也宋黃太史山
谷家焉公時與賓客来游輙取水烹茶清冽異乎他泉且賦詩
有十里秋風香之語雙井之名繇是益顯距今三百餘年而祠
堂猶存不廢則一時之風流槩可想已後盤谷先生居東甌之
平陽者亦其苗裔歟嘗登咸淳進士第及宋社既虚遂隱不仕
乃即居第前鑿二沼種蓮于中復以雙井名堂特示不忘其先
之意雖其地與脩江不同寔有太史之趣云三世孫吉甫仕
皇朝征商鳳陽者五年干兹間過橋門見余求記所謂雙井堂
者至於三四無倦色以為非鉅手筆不以屬也遂復之曰予嘗
讀易井之為卦曰改邑不改井况脩江之井又非穴地而為者
終天地未嘗改也而此特放而名之耳然名之所在君子得以
攷其事而論其人焉初山谷以詩鳴熙寕元豊間與蘇文忠公
馳騁上下文忠公極其天才所至可喜可愕至混涵停蓄如唐
杜甫者或未之及焉惟公盡古今之變深而不僻竒而有法在
諸家為第一惜其與時义牙放浪雙井不得久於朝廷之上使
歌頌有宋之功德上軼三代徒發之游歴所見凢風雲雷電苑
囿臺榭禽魚草木悉寓於辭以洩其竒氣歐陽子謂詩人多窮
余於山谷尤信之子孫綿延至盤谷僅一中科目又當革命之
際弗及究其所施以終今吉甫博學工文亦區區授一典市官
何其豊於才而嗇於位邪此天也非人之所與也然自山谷而
盤谷自盤谷而吉甫歴若干世而流澤之深厚與雙井同一不
竭視彼暴盈遽替者得失何如哉高堂巋然俯臨水鏡過者寕
無反復思慕而不改之常德尤可見也故因其請而極言之尚
益昌其詩以衍西江之派者不在其後乎不在其後乎是為記
聽松樓記
平陽縣治南出為嶺門嶺門之西有大山特起曰九皇嶄然與
東山相䧺長巨族林敬伯氏擇其勝處而居焉山多千歲古松
拱者偃者樛者直者欎然盤錯雷霆霜雪之餘不見遠近於是
杭層構於蒼翠間題曰聽松樓謁余為記起問其状則曰吾嘗
讀書其上有聲飂飂然謖謖然經于周阿達于重簷若繹而不
絶若合而不散雖朱絲之清汎鳳匏之啾發曷足以喻之邪此
吾聽之而樂也或天風夜作飛雨驟至激㟹嶆殷空同又若海
濤之破山而西瀑布自天而落此吾聽之而駭也莊周所謂天
籟者非歟幸先生卒言之余因論人之所同聽者莫過於樂而
聽古樂者惟恐其臥聽新樂者至不知倦則雲門咸池不足以
悅天下之耳矧松之為聲非有六律七均之和以合乎黃鐘大
吕者孰能聽之聽之而悅不知㮣於古今之樂何如也其殆眞
樂所在得於自然異於人之所聽矣抑聞之善聽者不以耳聽
而以心聽而以神聽以神聽者上也以心聽者中也以耳聽者
下也假於耳曷若會之心會之心曷若極乎神歟聽松之頃信
其不徒以耳也余將起周而質之敬伯曰至矣遂書其說俾歸
刻諸石檇李貝瓊記
晚翠堂記
物有同類而絶異者余於草木觀之矣風雷之所鼓動雨露之
所發生枿而枝枝而幹綿山亘谷如青雲被覆遠近一色松栢
蒲柳孰辨其勝負也及一氣之烈蒼然而不悴欎然而益蕃回
視向之衆木何其暴榮遽落曾弗及乎旦暮之近况能與之偃
蹇於冰雪之中也哉盖衆木榮於一時時之變也不能不變而
松栢貫四時歴千歲其大百圍其高參天不以時而盛衰也然
後别其高直秀竦之姿而先後遲速有弗足論者此君子取之
以比德乎大抵士之特立不回者非若新進之易合人方以為
榮而不足為吾榮人方以為辱而不足為吾辱阨於前也既久
則伸於後也必大畜於内也既足則發於外也必周此馬援卒
成其大噐楊震亦起於五七奚趐松栢之在衆木歟然余之所
見者亦尠也臨汾單守道者元中大夫湖南廉訪司副使明卿
之孫政議大夫同知通政院事仁美之子也乃能刮磨豪習折
節讀書雖間關兵馬間亦不少輟嘗失其母走三千里訪於金
陵得之縉紳咸稱其孝焉
國朝置國子學聚四方之學者遂由諸生升上舍未幾衆皆超
遷為美官横金躍馬驚駭閭里守道方從余来
中都分教諸子弟乃以晚翠名其游息之所以自厲而無一毫
媒禄意信其落落如松栢之翠而非暴榮遽落者比矣嗚呼松
栢之於衆木類也其材恒見於晩士之與常人類也其志亦成
於晚事固不貴乎早也余知守道將有為於久屈之餘而發其
所蓄無疑矣因其求文以記之故申其說如此而復戒其守云
白雲書舍記
雲之為物不一而白雲則水土清明之氣上升於天幽人處士
恒玩而樂之然其去留無跡卷舒無時所謂雲之閒者非若雨
雲雪雲之能澤物也會稽禇君德剛讀書蟠龍山下每清秋雨
止窗戶皆雲也几席皆雲也被覆左右彌亘前後其居也以雲
為賓客其出也以雲為車徒其限也以雲為藩蘺其飾也以雲
為采色雲無心也吾亦無心也日相接而相忘焉題曰白雲書
舍盖據一方之勝而香爐玉筍聮綿於雲間鴻禧之觀龍瑞之
宫蔽虧於雲外城郭之埃塵迥隔而不及也鋤雲而耕披雲而
薪既足以自給而太夫人又夀考康寕歲時稱夀洩洩融融此
亦有天下之至樂萬鍾千駟孰加于是哉使有萬鍾千駟之榮
或不及飬其親而反貽親憂得失抑何如邪書暇輙絃琴而歌
歌曰山出白雲兮既不以雨白雲浮浮兮又翳余戶余退無營
兮朝耕夜書卒歲有褐兮食且有𬞞覧彼白雲兮惟㓗時懋載
酌清醑兮為母之夀繇是一時談者莫不樂道其美焉逮洪武
之起為中書掾轉青州都指揮使司經歴尋升鳳陽大都督府
經歴乃不遠千里迎其母涉江道淮来
王都亦無異在蟠龍時盖所居之境不同而同其樂也故復揭
白雲之名於寓所親之所在即雲之所在有不待假於雲者視
唐狄文忠公北登太行而興望雲之歎固不得全其私如德剛
矣因詳其出處而著恩義之兼盡云
清江貝先生文集卷之二十四
