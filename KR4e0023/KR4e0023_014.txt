清江貝先生文集卷之十四
金陵集
黃山書舍記
江隂舊為常属邑大江自岷導之東流萬里至江隂逹于海岸
江之山曰君山君山迤而東嶄然與由里秦望秀拔天半者曰
黃山盖江隂以楚封春申君黃歇之地山繇是得名而君山則
歇之墓寔在焉若敔若啓若定若華向背起伏戟列屛峙皆境
内之勝惟黃山其尊且大者也邑之津南張先生仕元至江浙
行樞密院都事去之十有五年始歸而省其先壠於黃山乃剪
蓬藋藝松栢築别墅於山之陽以居朝嵐夕𬗋接於窗戶江濤
海雨撼乎几席此尤據其最勝處遂老而不復出矣先生之子
宣率其弟完歲治田為事上給滫瀡之奉暇則取群聖賢書讀
之世之紛華不接於耳目也因題其居曰黃山書舍且求文以
記之余惟黃山在吳越諸山不啻邾莒之於齊魯特以春申而
名天下嗚呼春申亦七國之雄也方其明也說昭王出身徇主
遂相楚二十五年而與齊之孟嘗趙之平原魏之信陵以賓客
相傾至躡珠履者三千人可謂盛矣及考烈之薨猶欲保江東
之封而不聽朱英之言卒制於李園身死族赤為天下笑又何
耄邪上下千歲之久黃山如故而一時之風流安在哉豈其徒
知徼無望之福不知戒無望之禍也今宣智非不周也才非不
優也衆方依乘風雲以取高位而退謀一丘一壑與幽人隱士
之流甘於枯槁寂寞每天高氣晶覧蓆帽之飛雲延石室之秋
月考盤長歌超然放神埃壒之外視淮北十二縣之利殆不足
以易此樂也使春申而知此則引身功成之後孟嘗諸君何可
及哉惜余羈於世故汨汨東西南北未能相從卜居以耕學自
娱為憾他日尚當放舟過宣父子於黃山舉樽酒弔古人援筆
賦之未晚也姑書以為記
玩雲樓記
天台陳庭學客金陵僦小樓以居題曰玩雲而求余為之記余
惟雲者山川之氣油然而上蒸者也有曰霠雲曰洩雲曰同雲
其卷舒無時曰閑雲散為五采曰矞雲而雲之状亦非一有如
旂幟者有如車盖者有類人者有類馬者有類魚龍草木者有
類鸞之横厲鶴之孤鶱者有如涌濤者如連峰接岫層樓疊觀
者是皆雲之可玩也然雲無情也惟幽人處士玩之以寓吾情
異夫聲色狗馬之玩矣聲色狗馬亦雲之過吾前耳物於物者
不以雲視之情或因而遷非若玩雲之忽往忽来乍起乍滅為
高也至於庭學則其情之所寓又不繫於雲焉何也彼以雲為
可玩而玩之也庭學從其父經歴公往于濠今自濠至
京師受知尚書崔公遂辟禮部行人以不得朝夕奉其親欿焉
常若不足者憑高眺望雲之所在即親之所在其觸於目感於
心者何如哉豈若幽人處士玩其如旂幟車盖如人如馬如魚
龍草木鸞鶴鶱厲如涌濤如連峰列岫層樓疊觀之可娱可愕
而巳昔狄公仁傑出使并州北登太行之顛回望白雲曰吾親
舍其下庭學之與狄公時越古今而玩雲之頃同一感也嗚呼
君子委身而事君者義之公也覧物而思親者情之私也無公
義非忠臣無私恩非孝子狄公可謂兩盡其道巳而忠以事君
孝以事親者天下之所同抑豈一人而然乎此余深取乎庭學
也庭學嘗言有田委羽山之麓而親戚墳墓皆在馬將奉其親
南歸然後為至樂豈徒託於玩雲以寄吾千里之思邪惟未得
遂其私也姑揭名於重屋固不繫於雲而繫於親者可知他日
繇是而進於
朝將命四方歌陟岵之詩則玩雲之感不止於此而忠孝之譽
益著於時亦若狄公矣是為記
彀齋記
余少時學書汎取古人之斷碑朽楮窮日夜而摹之六書之法
非不通也而卒不能工遂輟而中止及嘗學為詩復取三百篇
及漢魏唐宋詩窮日夜而讀之六詩之義非不繹也而卒不能
進又輟而中止書也詩也特一藝耳余學焉而不能至豈非不
以其法為彀歟古之善射者莫如羿欲射之善者從而學之羿
亦惡能使天下之人皆羿哉惟志於彀而己是故正鵠既陳决
拾既備引滿而後發至不至力也中不中巧也非人之所能齊
也所能齊者法也善學射者不失羿之法射亦羿矣此射者必
以彀為法也學聖人者亦然中者聖人之彀也及聖人之門者
其徒七十惟顔子見之明進之勇故曰仰之弥高鑚之弥堅瞻
之在前忽焉在後顔子可謂善學聖人矣聖人豈私於顔子哉
其教顔子者即所以教諸子之法也教無二法或過或不及此
諸子之學聖人不若顔子之得其彀也顧欲聖人變其彀率曰
盍少貶焉嗚呼其亦重於求人而輕於責巳也巳重於求人者
恒怠輕於責己者恒怱宜其不至於聖人也佛老之學荒唐誕
幻非有法之可循可守爲其徒者且冀其悟而入焉聖人豈若
佛老哉而學之者恒怠且怱則佛老之徒勝巳盖佛老之徒必
求至於師學者亦必求至於聖人而所得之妙豈不在於所示
之彀邪余竊自訟其怠忽之過期進於書與詩之一藝且不可
得况望至於道之大者歟會稽唐生之淳穎悟好讀書不以風
雨寒暑少間遂以彀名其齋不遠千里馳价金陵求余爲之記
余雖未識生嘗與其父處敬氏交又同考禮於南宫固不得以
荒落辭而私喜生之年少氣銳能以聖人所示之彀而進於學
非若余之衰老所至者而止也故書其說使益厲其志云
游冶亭記
君子不觀山川之勝無以廣其志宣其文金陵之山川不一而
冶亭特據會通之地盡有其勝者乎洪武三年春余客金陵思
一至其所以求吳孫權之故蹟時預編纂元史蚤夜不得休及
史成謁歸雖可游而不暇矣既抵舍親友相過者屢以冶亭為
問而茫然莫知所對心亦竊悔之六年復徵為國子助教以為
必償向之所願而日與諸生講肄安敢舍其所事以遂吾私哉
五月朔有一日休沐之暇遂與二三子道出虹橋西過朝天宫
而所謂冶亭者始獲登焉亭在宫中之土山上山有三亭由冶
亭而東曰鍾英由鍾英北折而西曰飛龍飛龍者元文宗出居
金陵時所構及嗣位道士陳玉林名亭以榮之歲久與鍾英俱
毀惟冶亭抗於古木叢篠間亦無&KR0627;琧丹&KR0238;之飾矣是日也夏
雨初止四無留雲東望鍾山高插天半而蟠龍之勢蜿蜿蜒蜒
欲挾雲而上下其西則大江隱隱然白引一絲依山而東江右
諸山起伏向背者又若青芙蓉萬朵歴歴可數而北山石皆瑪
瑙色方旦時與日光霞氣相射盖亦鍾山之僎介乎近有民廬
萬區鱗次&KR0808;比及南北二塔屹然對峙金陵之竒觀畢效於兹
矣境與心會久而忘返不知没没埃壒中者知有此樂否也因
為之歎曰昔六朝皆國金陵若鳳凰臺謝公墩巳湮於荒煙野
草而冶亭翼然尚存余幸得一寓目其上不可以無述乃各賦
詩一首且志游之始
仙宫有山如虎蹲石古不洗泥沙痕山頭冶亭久寂寞日夜雲
烟相吐吞我来登山恐無路雨過新綠如雲屯解衣亭上坐盤
礴身同野鶴初離樊攅青疊翠起相向插天喜有鍾山尊蟠龍
之勢欲飛舞起伏高下何蜿蜿大江西来赴碧海腥風五月吹
江豚東南形勝此第一擬問六代英雄魂珠簾羽悵俱巳燔荒
基草合鴟烏喧百年死樹剥鱗甲秋聲夜作波濤奔嵳峩更
北山秀霞氣曉射扶桑暾周顒何處草堂閉往往月落聞驚猿
山窮水盡見平野人家彷彿淮南村莫愁艇子不復繫桃葉渡
口愁黃昏可憐今古竟何事區區王謝猶争墩向来海内俱腥臊
聖主匹馬開中原黃旗𬗋盖今始見青春一氣回乾坤重遊
京國非少壯耆老如星今幾存金鞭走馬白下門胡姬坐調諸
王孫一時光彩動左右豈意零落悲蓬根方今幸樂太平日衰
朽自荷皇天恩平生英氣獨未盡賦詩尚敵曹劉垣長干買酒
喚李白江風山月湏吾論
竹溪誌
昔李白居徂徕山與孔巢父韓準裴政張叔明陶沔日酣飲為
事世號竹溪六逸故山不益其高水不益其深而竹溪著於古
今者因人而勝也吾嘗即六逸而上求伯夷叔齊虞仲夷仲朱
張㧕下惠少連之七人此稱逸之始乎孔子論其立心制行以
伯夷叔齊不降其志不辱其身柳下惠降志辱身矣言中倫行
中慮虞仲夷逸隱居放言身中清廢中權七人雖同爲逸民而
其高下之殊㮣乎聖人之權衡巳接輿沮溺荷蓧丈人亦皆高
世之人惜其違中言教異乎逸民之所爲也歴漢魏至唐而得
六逸焉若六子信皆逸矣不知立心制行視彼七人爲何如抑
流於沮溺荷蓧丈人長往而不来者乎然以白之放浪金陵秋
浦匡廬五老間而風神蕭散鳳騫千仞之表其發於文章豪宕
不拘而天機自恊雖仕玄宗朝未幾忤意而去亦猶下惠之三
黜而不失其逸欤巢父之東也杜甫以詩送之又見其肆忘於
虚無澹泊駟馬高盖視之不管草露由二子而觀之六逸可得
而知矣吾又惜時無聖人如孔子者爲之稱贊而品列之孰能
權衡其高下邪惟其清風偉節不與其身俱泯猶有慕之於數
百年之下以逸稱者非一而竹亦與之俱高焉或者病其固而
斥之使果欲附於李白巢父必有大過人者亦未可深詆之也
姚江之處士李德銘者家於大溪之上鉅竹千挺青環翠合上
有飛鳥之往來下有游鯈之出没彷彿徂徠之勝且為處士之
所專矣遂以竹溪自號非慕六逸而儗之者欤命其子庸來求
余為之誌乃舉逸民之論告之而竹溪風土人物之詳雲煙朝
暮之變固未暇及也雖然所謂逸者不以其跡之同而在於趣
之同苟知李白巢父之趣則其為逸一也庶不辱於竹溪矣是
為誌
北山書屋記
北山書屋者慈溪陳守常氏讀書之所也慈溪之名山不一其
回峯沓嶂戟列筆立争雄而獻秀者莫過於北山書屋又據北
山之勝朝嵐夕翠不起燕坐而盡在几席之間矣山之東去海
為近波濤起伏浩汗㳽漫或見蓬莱方丈於晻靄中而安期羡
門之跡彷彿可求西望姚江則邑居野墅井然棋布重華文命
二聖人之德猶在於人而不忘者凢耳目所接必有會於心焉
噫松風蘿月正在高世之士相友於閒寂之地尚無舍之而去
如金陵之周顒始隱卒仕使鶴怨猿驚貽北山無窮之愧也檇
李貝瓊記
白賁軒記
玉而琢木而髹繇而朱黃文之不可巳也噐非琢不工室非髹
不華服非朱黃不備雖有物之至美其與石也薪也菅蒯也一
而巳矣嗚呼盍亦反其本乎以其琢而玉喪其質以其髹而木
喪其朴以其朱黃而絲喪其純吾惡得不為之戚邪故為玉不
若閟於石也為木不若朽於薪也為絲不若棄於菅蒯也使作
噐而必工作室而必華作服而必備雖文曷愈哉是以寳吾質
弗願其琢寳吾材弗願其髹寳吾純弗願其朱黃豈非物之情
也惟人亦然世恒病其不文固而飾之以華蕳而矯之以恭放
而強繩之以節外若可觀矣不知始流於僞而其本巳亡矣吾
深悲世之所尚而不恤其所喪也安得復吾太古之天欤赤城
迮雨氏好讀書工五七言詩清麗有法始吾見於雲間信竒士
也後十年復會杭之上庠則貌巳改於雲間之時詩亦盡歛其
華而無雕肝琢腎之病焉且題其室曰白賁取易賁卦上九之
爻辭蓋知物待於賁賁極而反本故以素為尚不務過飾而僞
者雖未聞吾說而心巳會於賁之君子矣来求一言衍其義遂
舉以告之且吾之說亦惡其飾而不及乎文尚求至味於無味
之表可也曰唯於是乎書
竹深記
會稽之地多竹盖物有所宜猶衛之左泉右淇也上虞為會稽
属邑有大姓魏仲遠氏世居邑西北夏盖湖上伏龍山之下環
以巨竹千畒而棟宇弘麗與湖山相稱兄弟相處薰然而和名
其堂曰泳春又一家之人生風氣渾厚之時多至百歲名其中
奥之堂曰壽樂東南諸峯旁列前起若金芙蕖萬朵而朝嵐夕
翠可覧於江雲海雨之外名其樓曰見山至於游息之所則有
窩曰養拙齋曰守約位置品列可弦可奕合而名之曰竹深夏
盖之勝&KR0825;於魏氏矣當三伏時日光不到天風時来凄凄如清
秋景而鷓鴣子規鸝黃翡翠之鳥相呼上下焉士之好竹者往
往造其所仲遠必擊鮮置酒酣燕連日至平生不相友者未嘗
拒也余在錢唐時聞而欲往輒以事輟今年秋識仲遠於金陵
且錄一時知名士所為記示余曰諸君子至上虞者幸不鄙而
侈之以文詞而竹深尚缺焉敢属之於子余辭不獲則歴述其
說而復之抑嘗聞宋文與可守洋州數游篔簹谷中今仲遠之
竹深殆過於篔簹谷矧其為人謙而好禮直而有文斯合德於
竹者乎於是乎書
竹深處記
距吳興東九十里曰青鎮鎮有芙蓉浦則其境之尤勝者也有
張宗儒者世居浦上鉅竹綿亘數畒欝然如雲因名其室曰竹
深處介余内弟徐真卿来求記余嘗識宗儒之祖及與其父思
孝遊自少至老獲見其三世心竊美之而且有所感焉夫張氏
自五代以来閱五百餘年矣當時強宗右族倏起倏仆不啻蠛
蠓之一朝暮以業書存者惟宗儒一門而巳亦猶竹之自祖而
孫歴千霜百雪之餘蟠互交錯日蕃而日廣焉其本盛者文必
衍亦自然之理也觀其竹者可知張氏之所積矣宗儒性好客
凢遠近至者輒留不遣相與盤桓萬琅玕所挹天風而延海月
世之所謂仙壇者殆無以過之客亦樂而忘歸以為吳下諸家
不及也諸家之竹雖盛而其主無宗儒之風且不知有王徽之
而拒之况他客乎余在檇李時數欲訪梁昭明太子書園於青
鎮尚求簡齋陳公讀書所遂過竹深極呤嘯之懽累以事輟今
又来
京師回望此君於芙蓉浦迥隔萬塵之表爲之興慨姑因其請
而記之異日東還以償平生之好又當援筆賦之未晚也洪武
六年歲在癸丑良月廿三日國子助教檇李貝瓊書于成均時
習齋
愛日軒記
余友王止善氏家姚江之上林襟山而負海讀書耕田足以自
給而無求於時盖自先世至其父東臯先生巳四百餘年越之
大姓久而不替者未有如王氏焉今年會
京師告曰吾父没獨與母晏氏居寔元獻公之七世孫年今八
十有六未嘗敢違左右焉因名其室曰愛日取楊子雲語也幸
記而申其義余惟日之運而周天者朝於東而夕於西其度三
百六十有五而嬴日之積而成歲者始於春而終於冬其數亦
三百六十有五而嬴静而觀之一歲之久不異一日之近若飛
鳥過吾前逐之而弗及若流水决而下注禦之而弗止故人之
迫於日者少而壯壯而老顔之渥者忽變而不復丹髮之鬒者
既蒼而不復玄是雖血氣之盛且莫可恃况其衰而待有盡之
日乎此孝子所以愛日者愛其親也楊子可謂善推聖人一喜
一懼之言巳吁日無一息之停如此而人有一息之存如彼則
其所懼甚於所喜惡得不惜其巳逝欲延其方来欤孰能乞吾
駐景之大藥後天而獨久也惟其憂之深故其愛之至雖有芻
豢之味懼親弗及享金石之音懼親弗及樂則此心為何如哉
余蚤失父母以抱終天之恨時誦蓼莪詩為之潸然泣下今止
善獲養其母於耆艾之時尤盡愛日之誠益重余之所感巳書
曰肇牽車牛遠服賈用孝養厥父母余固不能及詩曰為此春
酒以介眉壽敢以為止善祝是為記時洪武六年歲在癸丑冬
十月七日國子助教檇李貝瓊在青溪讀書所書
清江貝先生文集卷之十四
