于清端政書卷五
兩江總督于成龍撰
畿輔書
初任直撫請陛見疏
恭請
陛見以盡微誠事臣本草茅下士濫叨禄秋由知縣而
歷任府廳十有餘載寸長未見實切曠瘝之愆乃於三
年之内荷蒙
皇上隆恩由楚省監司歷遷閩省藩臬此誠
恩逾望外迥出非常履任以來惟有朝夕竭蹶以圖報
效實恐庸劣未能稱職今復荷
新綸不以臣為譾劣畀以直撫重任臣捧讀之餘自揣
下乘菲才何堪畿甸重寄然聞
命自天又不敢控辭有負
特簡至意竊念臣屢受
皇上知遇洪恩久切覲闕之念今既謬叨
皇恩優陞巡撫且自保定前赴京都計程止三百餘里
與他省相隔迢遞者不同況直隸係畿輔重地連歲荒
旱頻仍黎庶困苦臣係庸才必得
天語指示庶足以撫莅兹土仰祈鑒臣愚衷俯允
陛見使臣得以匍匐金階瞻睹
天顔躬聆
天語提命即便回任盡心供職以仰副
皇上簡任至意伏乞
睿慈俞允施行奉
旨于成龍簡任巡撫正資料理不必來京陛見該部知
道
報災傷請蠲錢糧疏
恭報勘明災傷分數事該臣看得順德府屬之内丘唐
山任縣真定府屬之真定衞順天府屬之涿州武清房
山昌平永清大城寶坻良鄉東安涿鹿河閒府屬之交
河阜城青縣天津共十八州縣衞各被旱雹災傷臣據
詳報情形業經具疏題報在案今據守道詳稱各屬被
災地畝分委廳印官員踏勘除涿州房山良鄉昌平寶
坻五州縣勘不成災外其内丘唐山任縣真定武清永
清大城東安涿鹿交河阜城青縣等十二州縣衞俱經
勘明成災備造册結呈送理合具
題隨該戶部議覆内開奉
旨這本内議免被災地方著差爾部司官一員作速前
往踏看具奏餘依議欽此隨差郎中額爾赫圖前往踏
看去後今據額爾赫圖疏稱交河阜城二縣原報被夏
旱災十分九分七分地二千七百六十六頃九十二畝
麥收既少秋田收穫歉薄應將此二縣被災分數如其
原報唐山内丘任縣青縣真定阜城涿鹿等七縣衞原
報被夏旱災十分八分地六千八百九十六頃七十五
畝麥雖收一二分秋禾已收五六分應比原報分數減
其二分大城東安永清武清四縣原報被夏旱災十分
九分八分七分地九千一百七十七頃二十八畝麥收
雖少秋禾已收七八分麥田所種禾苗又得收穫應將
此四縣具報被旱災不准算入其東安大城永清三縣
地内麥與秋禾兼種並不將麥地秋田分晰俱作夏旱
災具報應一併交與部議等語又查報文内天津衞被
災田地坐在青縣此地應照青縣一體等語查各屬被
災分數既經郎中額爾赫圖踏勘明白俱照額爾赫圖
所議其東安等三縣並不分麥禾秋禾俱作夏旱災具
報不合但未開原報官員職名不便遽議相應行文該
撫開列職名具題之日將該撫一併查議可也等因具
題奉
旨這本内各縣地方自去年被災民生困苦俱著照原
報分數准蠲免其東安等處地方官職名免察議
請增驛站工料疏
衝驛繁苦已極草豆騰貴異常亟請加增工料以救危
站以速軍機事該臣看得直隸驛站錢糧十分裁四之
後每馬一匹日支料豆草麩額銀五分四釐康熙十七
年以前連歲豐稔僅足支應十七年秋收微薄各價已
昂至十八年荒歉更甚時值日益騰貴較前不啻數倍
原定之銀不敷用度所有額設夫役工食與廪糧飯食
并買補馬價及煮料柴薪等銀又皆必需之項無可通
融直屬當天下之衝往來差使晝夜絡繹多係緊急軍
務必須臕壯馬匹以資馳騁日需料草勢難減少而額
銀不足各州縣驛賠墊應用日難一日紛紛告苦是以
巡道僉事吳元萊有暫增站銀之詳臣批守道參議董
秉忠確議據稱直隸地方係萬國總滙之區驛站非他
省可比今連歲凶荒衝途各官賠累難堪亟當變通以
濟驛困請將各驛所用豆草照時辦支除原定銀數之
外其長墊之銀於荒歉價貴之時暫時准給俟豐年停
止臣思值兹度支匱絀之際内外臣工惟當生財節用
以資不逮何敢建議加增但豆草之騰湧已經二載衝
途之賠累亦已二載靡不筋疲力盡矣如不速為軫恤
各驛勢將不支必致馬斃夫逃貽悞軍國重計此臣不
敢不以上聞也既據兩道呈詳前來理合具題
請蠲宣屬衝壓地糧疏
請豁水衝沙壓地糧以廣
皇仁以甦民累事該臣看得宣府所屬西城與懷安蔚
州等衞邊隅土瘠逼近渾乾等河有水衝沙壓地畝小
民包糧為累經前撫臣金世德於康熙十四年十月内
具疏請豁部覆以歷年錢糧俱係報完不係未完拖欠
仍令照舊徵收在案但查糧從地出地既積荒而歷年
錢糧仍報全完者是皆小民竭盡脂膏以包賠者也自
部覆之後又歷五六年矣除稍有可墾者已陸續勸民
墾種外其實實衝壓不毛之地人力有所難施煢煢小
民包糧年久困苦益深漸至徵比不前催呼莫應在地
方各官莫不以考成關切而無術彌補屢以未完開報
矣前撫臣稔知其累苐以時值軍需孔亟數年未得即
為覆請故於伏枕彌留之際猶惓惓以此為未了之餘
衷而遺疏乞蠲仰邀
聖德也臣履任後廣諮民瘼當經檄行查勘兹據守道
參議董秉忠詳稱口北道李如桂公同廳衛各官逐處
勘明懷安衛實有水衝沙壓地一百九十一頃二十一畝
零蔚州衛實有水衝沙壓地三百一十八頃二十三
畝零西城實有水衝沙壓地三百四十三頃六十畝零
又東城地方亦有水衝沙壓之地緣從前猶望水退沙
消勉力墾種以完正賦是以十四年未經開報乃年來
衝壓益甚耕耨無期故官民激切呼籲亦經口北道親
詣勘明實有荒沙地九百五十五頃二十九畝零取有
該道廳衞印結并造冊呈送前來臣思民之有地原藉
所産以資生今地荒而糧存不特無以資生而且以為
害也邊徼窮黎綿力幾何奚堪永遠包賠此數處之荒
糧一日不除則數處之民生一日不遂雖目今師旅未
息需餉尚殷但逆氛殄滅殆盡唯遺黔滇餘孽指日蕩
平此後軍需似無虞於不足而合計四處荒地本色糧
不過三千餘石銀僅一千餘兩免之則涓滴之損似無
關於國計而數千餘戶貧民得免包賠實受惠於無窮
仰祈
皇上特沛洪恩准與豁免俟水乾沙退之日勸墾輸糧
庶荒邊僻壤之民永甦其累頂感
皇仁於生生世世矣既據該道呈詳前來除冊結送部
外理合具題隨經戸部議覆查得宣屬西城等處水衝
沙壓地畝事關永蠲錢糧不便遽議應仍令該撫遴委
賢能道官一員親詣踏勘果否水衝沙壓據實具題到
日再議可也又經戸部議覆内開該臣等查得先據直
撫于成龍將宣府屬懷安蔚州二衞并東西二城水衝
沙壓地畝錢糧具題請豁臣部以事關永蠲錢糧行令
該撫遴委賢能道員親詣踏勘去後今據該撫疏稱遴
委天津道李玠踏勘懷安衞實有水衝沙壓地一百九
十一頃二十一畝零蔚州衞地三百一十八頃二十三
畝零東城地九百五十五頃二十九畝零西城地三百
四十三頃六十畝零取其踏勘官員印結具題請豁前
來查懷安衞等處地畝該撫既稱委官勘明實係水衝
沙壓等語此項錢糧應准其二十年為始照數豁免其
地畝仍令該撫速行設法開墾徵糧可也等因具題奉
旨依議
請禁訐告以正名義疏
有司疊訐上官初為謀陷詐贓之舉漸成反噬挾制之
風流害無已名義與國體俱傷謹特疏糾參伏乞
睿鑒以肅法紀以昭體統事竊照上下者名義之所關
舉劾者國體之攸重自督撫以及監司至諸執事上下
名義昭然不容紊越若三年計典與薦舉必不可停等
案並不時糾參事務必司道府據實款揭合之督撫訪
聞無異方敢列疏入告權不旁貸事不獨制上下相維
名實俱存法至周詳盡善矣未有如直屬之有司蔑視
王章逞訐上官相沿成習名義廢弛體統倒置之甚者
也臣六月抵任檢結舊案如任縣已故知縣施埏寶為
申明威勒等事一案訐報大名道范永茂順德府知府
殷作霖廣平縣已故知縣夏顯煜為利債之罔取等事
一案訐報大名道范永茂署廣平府事河閒府同知周
從謙夫以前任撫臣之清慎明決貪墨從無漏網法紀
凛然又安容屬員縱吻肆訐無忌糾劾之權操之下吏
盖以施埏寶夏顯煜侵欠庫銀盈千累萬謀陷詐贓已
死不可復詰是予道府以不得不揭撫臣以不得不參
之勢也無如效尤成風恬不知怪及臣任事數月惓惓
以驅除貪吏亟救民生為念以少酬
皇上知遇之特恩擇其已甚於百人之中據道府揭報
略劾數員以示懲創以予改悔隨有永清縣知縣萬一
鼒依襲故轍將霸昌道沈志禮列款開揭臣業據文入
告在案此猶從守巡兩道轉報者也其中恐有勒索情
弊尚未可定已行守巡兩道會訊未幾而獻縣知縣喬
國棟訐河閒府知府徐可先同知周從謙之文又至矣
内稱兹因嚴禁火耗錙銖盡除中秋無有餽送節禮府
廳因此懷恨藉魯道村崔成失事一案明知是交河地
方捏誣獻縣且謬執别人糧票枉稱獻縣等語附訐知
府徐可先同知周從謙十六十七等年各款正在查閱
間據守巡兩道回禀前情除批守巡二道會審確實另
報外臣查得魯道村崔成家被盜乃本年三月二十一
日事也崔成赴部報獻縣魯道村失事喬令以交河相
推抗不開具職名天津道委徐知府親勘據實開報喬
令輒肆汚衊之言致徐知府結舌不敢定案限期久逾
事無定局天津道復委周同知往勘查魯道村原屬獻
縣地方因當日同周家莊高官上夫莊等村誤圈入旗
下共地二百七十餘頃交河還獻縣段家莊等村共地
二百七十餘頃嗣後魯道村為旗下圈莊歷來未設保
甲稽查亦無失事相沿已久兹忽有崔成被盜一案喬
令堅不承認周同知細問交河還獻縣段家莊等村一
切逃盜俱責之交河而誤圈獻縣魯道村之地逃盜等
事何獻縣可脱然無涉也轉報天津道開揭獻縣遲延
職名臣據參在案此乃地方公務恩讐無可巧施何輒
以未送節禮為辭摭拾往事公然具訐且不由守巡兩
道徑以驗文封送似此悍藐將來道府必懷投鼠忌器
之嫌而隠忍養奸法紀大不可問矣各屬有司包藏禍
心任意横肆剋剥小民道府決不敢有過而問者法紀
頽靡將何底止我國家數十年振綱飭紀大小臣工無
不以名義自持何容此干名犯義之輩挾制上官壊綱
亂紀於畿輔之地也倘海内效尤風俗人心為之大壊
伏乞
敕部嚴議如道府不法而撫臣姑容恣害應作何從重
治罪而反噬挾制之員作何處分於以申飭法紀嚴戢
體統大義明而國體昭以養國家久安長治之休所關
匪淺鮮矣隨該吏部議覆查道府不法督撫姑容不行
題參者有降三級調用之例應無庸議至凡官員若上
司有將伊勒索苛求之處應於未將伊列款揭報糾參
之先首告將伊列欵揭報糾參之後乃將上司列欵首
告者因將伊揭報糾參之隙捏款首告亦未可定相應
定其處分之例查定例内開京察大計降級革職官員
如有將考伊官員以受賄侵勒控告者將所告之事不
准行本官有冠帶者革職無冠帶者交與刑部議罪等
語嗣後凡官員將伊列款揭報糾參之後乃將上司列
款首告者應照此例將所告之處不准行治罪俟
命下之日通行直隸各省遵行可也奉
旨依議
急救口北饑民疏
謹陳急救口北饑民之議仰祈酌行事該臣看得宣府
所屬衞堡連年歉收民多困苦今歲夏秋東西二城宣
府前衞懷安衞萬全左衞又被旱雹等災深井堡蔚州
衞秋間亦被雹災經臣委員勘明成災分數先後具
題在案今據守道參議董秉忠詳議緩徵平糶二款前
來臣查宣屬徵糧多係本色今疊被災傷籽粒無出必
須糴米完納值此饑寒交迫之際災黎已難存濟而重
之以催科臣恐徒煩敲扑究竟不能輸將雖國儲綦重
不敢輕議全蠲然民命所關又不敢不仰體
皇上愛養羣黎至意急請軫恤也臣查宣屬每年約徵
本色糧九萬石其每年支放不及五萬石所徵者多而
所用者少康熙十八年奏銷實在糧共計二十七萬七
千餘石除十九年給散蒙古併支放官兵外仍有存貯
糧二十萬石康熙二十年儘足支用而尚有餘十九年
應徵新糧又約計九萬石此糧徵完不過積留在倉無
有支用之處若將災傷地方分别輕重酌量緩徵被災
之民實沾無窮之惠今宣屬被災之處惟東西二城為
最所有康熙十九年額賦除折銀照數催納外其本色
糧一萬三千餘石祈請
恩准本年先徵十分之三其餘七分緩至明秋帶徵至
於前衞及懷左蔚深四衞堡雖俱被災未至如東西二
城之甚本年折銀亦照數催納其本色糧三萬三千餘
石本年先徵十分之七其餘三分亦緩至來秋帶徵此
不過暫寬時日其於額糧毫無虧損而稍緩一分之追
呼小民即受一分之弘濟不致立填溝壑矣再查東西
二城歷年所徵糧石支銷無幾現存之糧約計四萬五
千餘石久貯在倉將有浥爛之虞今二城罹此重災百
姓粒食維艱若將陳積之糧平價出糶不許外境興販
不許富戸多糴祗聽災民計口糴買米價既平民間易
於得食雖遇凶年或可安鄉井而無流移之苦亦救荒
之一策也臣謹具題
再為口北饑民題請急賑疏
二城饑困已久三冬民命垂斃懇祈題賑亟救殘黎事
該臣看得宣屬地方連年歉收今歲東西兩城及萬全
左右前懷蔚保柴溝西陽等處俱報夏災臣到任後勸
諭守道及口北道倡率官紳士民共捐銀一千三百八
十二兩四錢米七百七十九石九斗委保定府同知何
玉如前往分賑外尚存銀二百八十三兩八錢三分迨
至秋閒東西二城及前懷蔚左深井等處復被災傷據
守道詳議將東城等處被災地方本年應徵糧石分别
緩徵及將積貯糧石平價出糶以救凶荒臣於本年十
一月初九日具疏題請此時該地方官尚未報有饑死
之民也今於十一月二十七日據守道董秉忠詳稱據
南路通判陳天棟報稱東西二城春夏以來民食草根
木荄迨至秋冬西成無望捐賑無幾向之根荄不可復
得近於二十餘日之間饑死者不下數十人即城坊鬧
市每日亦偃仆幾口等語臣展閱至此不勝憫惻伏思
臣
題平糶之疏見候部覆即荷
皇仁允臣所請尚須二十餘日止可救來春而不能救
目前亦止救稍能措糴之民而不能救囊無一錢殭卧
待斃之民即再疏請發廩賑濟其間下部議覆候
旨允行亦須一月此一月之内民之饑死者又不知凡
幾矣臣與守道董秉忠共相籌度東西兩城既無常平
倉穀可動雖有從前勸捐存剰之銀然止二百八十餘
兩為數無幾欲再勸捐一時銀米不能驟集而又迫不
能待再四圖維别無良策惟有西城陳積之糧臣已題
明平價出糶以救災荒今西城饑民奄奄一息勢須急
為拯救不能稍緩須臾臣仰體
皇上惠愛元元至意委保定府同知何玉如等馳赴東
西兩城查有實實饑困不能謀生窮民動支前項倉糧
每名口賑給二斗俾此垂危之民少延月餘之生其前
衞并蔚深懷左等五處據守道詳報俱有饑民臣檄守
道轉行同知何玉如等俟賑完兩城之後將此五處饑
民查明亦動各本處倉糧給賑至動過糧石容臣通查
各屬積貯無項舊銀照依宣府前衞經變康熙十七年
以前倉糧之價按數抵補如或不敷再行勸捐補足至
各處饑民除目前賑濟之外其善後之舉容臣酌議另
疏題請今據守道呈詳前來理合具題隨該戸部議覆
查該撫既稱東西二城及前衞等五處饑民委官賑濟
應行該撫速將存剰米石動支賑救務須仰副
皇上愛恤饑民之至意毋致離散仍將賑救過饑民數
目動支米數報部查核其動過米石該撫照時估價勸
捐抵補可也奉
旨依議
謝賜書經解義疏
恭謝
天恩事康熙十九年十二月初七日臣提塘李懋功自
京領齎
皇上頒賜書經解義到臣臣隨恭設香案望
闕叩頭祗受訖伏思
皇上至德生知體執中於堯舜
聖修典學懋建極於商周念兹疎庸咸宜訓迪
頒賜成書俾有矜式臣成龍雖以固陋之資淵微莫測
益不敢不夙夜小心講求古訓期於仰副我
皇上砥礪臣工之盛意焉臣謹具疏奏謝
再請陛見疏
微臣躬率舁請夫役前赴沙河路由京都謹請
陛見以遂夙誠事臣以譾劣菲才謬蒙
皇上知遇授以巡撫鉅任
聖德如天感激無地臣於莅任之初具有恭請
陛見以盡微誠一疏奉
旨于成龍簡任巡撫正資料理不必來京陛見該部知
道欽此欽遵不敢再疏陳請然瞻
天仰
聖之愚忱刻刻在懷今工部題明舁請
二位皇后梓宫夫役一萬八百四十名咨臣揀選齊備
親身率領於二月初八日前至沙河臣俟届期躬率人
夫趨赴應役伏思臣前疏恭請
陛見未荷
皇上俯允今自保定前赴沙河路由京都咫尺
闕廷益切覲
聖之念且臣才識庸常膺兹畿輔重寄必得
天語提命俾知砥礪臣謹再疏恭懇
聖恩伏乞
睿慈俞允施行奉
旨于成龍著陛見該部知道
陛見恭謝疏
恭謝
天恩事竊臣因督率舁請
二位皇后梓宫夫役至沙河荷蒙
聖恩俯俞臣請於康熙二十年二月初五日
陛見獲覲
天顔躬承
提命賜坐賜茶賜食當即謝
恩趨赴沙河料理夫役於二月十二日翰林院掌院學
士庫勒納一等侍衞對親傳奉
上諭褒嘉特賜内帑銀一千兩及内廏連鞍良馬一匹
到臣當即叩頭祗領訖又於二月十八日大學士明珠
翰林院掌院學士庫勒納一等侍衞對親奉
上諭賜臣
御製詩一章
御筆手卷臣恭隨明珠等親詣
行殿叩頭祗領訖及臣料理夫役事畢回京于三月十四日詣
闕謝恩又奉
欽賜鞍馬一匹臣隨祗領一併叩謝
天恩當經恭請
聖安復蒙傳
諭賜茶伏念臣以一介腐儒歷任外吏硜守淡泊曾無
寸長謬蒙
特達之知
簡授撫畿之職今兹
陛見親覲龍光幸抒仰
聖之微忱欣遂瞻
天之夙願詎荷
睿慈過承寵眷賜坐賜茶特撤
御膳賜食更念臣家計凉薄特賜内府帑金
御乘良馬且蒙
聖製詩章宸揮彩翰綸音溢美愧感交深似此殊恩異
數誠曠古所希聞臣何人斯乃邀榮於非分唯有益加
砥礪以無負我
皇上知遇之隆已耳臣謹恭疏奏謝
題報蠲賑宣屬米石疏
題明勸蠲運宣米石以盡臣誼少佐邊儲事竊照宣府
等處歲歉民饑邊外蒙古亦饑頻行賑濟存倉米石告
匱我
皇上念切邊儲為重令部臣撥運京倉米石又以溽暑
之時恐勞民力復厪
睿慮再命王公以下卿貳以上各捐車輛運米萬餘石
以備急需仰見我
皇上惠愛斯民甚深且切也竊念内外臣工均屬一體
在内王公大臣既已急公捐車輓運臣與道府等官叨
沭
聖恩忝居外任無以仰紓宵旰揣分何以自安且臣前
奉
旨往宣府賑濟饑民親見鎮城倉米支放已竭現在竟
無存貯而前衞本年額徵之糧已奉
特恩全蠲直至明歲秋成始有新糧接濟目今宣鎮在
城營兵無米可支軍糈所關亦屬緊要臣抵署後旋與
守道參議董秉忠巡道僉事吳元萊面同酌議乘今秋
收之際於直屬道府等勉其各量力捐輸仍自備車脚
運至宣府交收約略計算可得米貳萬石有此儲備則
宣鎮兵糧不虞缺少若遇賑濟蒙古等項亦可少資於
用除臣已檄行各道府勸勉輸助俟將願捐數目報明
催令運宣交倉之日容臣核明確數開列捐助各官職
名另疏
題報外此臣仰體
皇上懷保之仁亦傚廷臣急公之誼勸令道府各輸涓
埃以盡臣分少佐邊儲於萬一耳臣謹先疏
題明伏乞
睿鑒施行奉
旨于成龍率屬捐米貳萬石運至宣府備賑可嘉著議
奏該部知道
再為驛站請增工料疏
衝驛繁苦已極豆草騰貴異常亟請加增工料以救危
站以速軍機事該臣看得直屬當天下之衝各省差使
莫不經由其地驛站之繁難自昔稱最各驛原額工料
當編定之時盖幾經籌畫量其足用而設立乃自吳逆
倡亂軍需浩繁屢經裁減差愈多而銀愈少各驛始困
然於康熙十七年以前值年歲豐稔猶可勉力支持不
期十七年秋收歉薄歷十八十九年疊罹災傷豆草等
價一切騰湧較前不啻數倍裁剰之銀不敷於用各官
賠墊難堪紛紛籲請臣據守巡兩道詳議是以有暫給
長墊之疏未荷允准隨通飭各屬遵照部覆仍令於裁
存銀内通融支給亦何敢再為陳請但自連歲災荒之
後未遇豐收物價曾不少減而所存工料各有項款如
夫役工食廩糧飯食及買補馬價與煮料柴薪等銀無
一可省更無一足用實無可以通融其間各驛賠累既
久日見困迫自准部文檄行之後呼籲疊至比前更切
其不得已之苦情誠難殫述兹據巡道僉事吳元萊詳
稱直屬原額工料銀五十三萬四千一十兩零奉文十
分裁四止應裁銀二十一萬三千六百四兩零今合先
後裁銀共有二十五萬二百四十七兩零除應裁外多
裁銀三萬六千六百四十三兩零此多裁之數原係各
驛應留六分以内之銀請仍還各驛少濟時艱等情臣
復批令會同守道查議今據兩道查明原有多裁銀兩
詳請
題覆前來臣猶恐未確又檢閱原裁案卷前撫臣金世
德於康熙十五年奉文裁減之時原按額銀計算統合
各案共裁銀二十一萬三千六百餘兩後經部駁又找
裁銀三萬六千六百餘兩曾於疏内敘有原額計算幾
及五分等語則是後次找裁者實係應裁四分以外之
銀況前撫臣於十五年題覆裁四一疏内稱直隸無處
不衝無處不繁較之安徽相去懸殊不啻倍蓰今將額
設錢糧照依安徽裁減誠恐各驛遞將來力不能支其
於軍機緊差所關匪淺若日後存剰之銀不敷供應必
須再為題請臣等身在地方洞悉各衝驛之苦不得不
預為陳明等語則是前撫臣當日仰體一時籌餉之計
勉為裁減固已逆知日後之必不敷於用也假使撫臣
至今尚在值此連遭荒歉物力艱難之際亦將請復之
恐後矣臣今身在地方目覩各驛困苦情形安敢坐視
倒廢而不亟為
上請也合無仰懇
皇仁軫念驛站關係軍機重務
特勅部議將前項多裁銀兩自康熙二十年起給還各
驛容臣酌量繁簡均勻補給庶驛困得以少蘇而馳遞
軍機可無貽悞之虞矣
真屬被災州縣請停徵疏
&KR0377;陳災邑萬分重困懇恩援例帶徵以甦民命以固邦
本事據直隸守道參議董秉忠呈稱據獲鹿井陘等縣
申詳前事内稱獲井等縣環邑皆山地盡沙石别無水
源在雨𤾉時若之年收穫無幾不意旱魃肆虐遂連三
年雖前經微雨繼以暴風麥穗焦枯顆粒無望穀種未
播秋收無期嗟此下民釡甑生塵爨煙斷絶因而流離
載道幸蒙各上司多方賑救雖得續命之膏然錢糧終
無可措若云緩徵於春夏勢必併徵於秋冬則此溝壑
待斃之民輾轉究無生路有土地者因徵地丁而逃有
房舍者因徵房號而逃丁口日見凋耗
國賦從何徵輸是緩徵在常年為破格之恩在獲井等
邑此地此時仍屬朝三暮四案查口北被災深重業蒙
本院
題請帶徵獲井等邑三歲竒荒災黎之苦雖疊牘難盡
其狀實與口北相同今除驛遞一項關係軍機祭祀一
項關係典禮别縣既無協供之理應於現年徵給其餘
除春季已經支給外一切起運存留各款通作十分計
算將康熙二十年地丁等項錢糧槩行停徵於二十一
二十二二十三等年分别帶徵倘邀時和年豐尚可通
融辦納轉移緩急之間於
國賦無虧額之憂民命有更生之望若不為民請命終
無善全之策職等蟻命固無足惜又安忍坐視千萬生
靈盡填溝壑不得不冒昧申請伏祈鑒奪等情又據真
定府呈詳前事内稱獲井等邑詳同前情該真定府知
府趙瑾看得真屬地方災荒連歲大概歉收而西北沿
山一帶之獲鹿井陘曲陽平山靈夀五邑災黎困苦尤
甚惟冀雨𤾉時若春秋俱熟庶幾可望起色不意本年
自三月初中二旬各得微雨之後迄今彌月以來河漢
為昭麥苗不能盈尺抑且漸見焦枯已種之穀不長未
耕之地咸荒幸蒙賑救頻加暫得苟延目下然賑濟救
其一時亢旱無如復見黎民仰事俯育急公完糧者惟
此地土是賴地土一荒下既切於饑餒倘上再迫於徵
輸欲其不逃不散不可得也職府目擊災黎俱皆鳩形
鵠面慘苦之狀鄭圖難繪五邑士民紛紛籲控二麥枯
死無餘郊原悉為赤地除踏勘確實另請題蠲外兹據
五邑將本年錢糧援口北帶徵之例為民請命前來職
府不得不據實呈請俯賜具題以救殘黎等情呈詳本
院蒙批仰速妥議詳等因批行到道蒙此該守道參議
董秉忠看得真屬獲鹿井陘曲陽平山靈夀五縣地方
連旱三年小民困苦已極雖前經詳請多方蠲備買米
及借穀兩經賑濟在案然不過少救目前之饑餒惟望
二麥以甦生今據獲井等縣與真定府詳稱各該地方
自本年三月初中二旬各得微雨之後迄今彌月以來
河漢為昭麥苗枯稿已種之穀不長未耕之地咸荒旱
災復見黎民所藉以資生完糧者惟此土地是賴地土
一荒下既切於饑餒倘上更迫於徵輸勢必逃散呈請
確查災地請蠲併援例詳請帶徵前來是獲井等五縣
二麥絶望夏災已見除委員踏勘確實另行詳奪外但
獲井等五縣連被重災十室九空小民餬口無策以此
重困垂斃之饑民而令其辦納
國課此徒事追比究竟不能完納反多流離散亡之慘
康熙二十年分錢糧實實難於徵解合據實在情形呈
詳請先賜具
題將獲鹿井陘曲陽平山靈夀五縣康熙二十年地丁
錢糧寬至二十一年帶徵完解是一轉移間在
國賦仍無虧缺而千萬殘黎得獲再生之恩也等因呈
詳到臣該臣看得直屬地方連年荒歉去歲復被水旱
災傷者三十餘處
畿北唯宣府為最業蒙
皇恩蠲賑頻施且允臣所請將康熙十九年本色糧石
准於二十年帶徵矣至畿南被災之處惟真定府屬之
獲鹿井陘曲陽平山靈夀五縣為最盖此數處皆沿山
一帶地固沙磧民素困窮何堪疊罹災傷苐以宣屬饑
民衆多方煩發廪是以未敢輕為入告重費國帑臣鼓
勸道府等官多方蠲備買米借穀自春初至今兩經賑
濟被災窮黎稍為苟延所望者惟二麥成熟秋田收穫
資生完賦俱藉此以給不意今歲自春以來雨雪甚少
各處同然然於三月初七八等日時有雨澤雖或未盡
溥遍而别屬已有沾足者獨此五縣偏不得雨且彌月
以來亢旱如故麥苗悉已枯稿夏災已成民心惶惶錢
糧無措該府縣咸激切詳請蠲除帶徵臣批守道查議
兹據該道參議董秉忠議將各縣康熙二十年地丁錢
糧寬至二十一年帶徵前來臣思此五縣目下情形實
屬困迫誠難復事徵輸但時在夏初雖麥田無望若得
透雨秋禾之未長者尚可長茂未種者尚可佈種幸邀
天眷秋田有收則民心安而民力紓當兹軍需孔亟之
際臣何敢輕請帶徵併何敢輕議緩徵也若此後仍無
透雨則秋田又復無望將見數縣民生不免流離溝壑
之虞國賦從何辦納臣於此際又不得不懇
皇上寬恤之恩也所有各縣被災情形並目下民困難
徵緣由理合先疏具題
請免河間災民估買房地疏
盆冤屢控未伸變産勉圖賠納等事該臣看得袁珩未
完逆本銀兩前將親友曹振平所助河間文安兩縣房
地抵銀六千三百兩内河間縣地每畝作價五錢七分
草土等房每間作價銀一兩一錢四分計地九十三頃
四十八畝零房四百三十八間共作價銀五千八百餘
兩准刑部移咨行追變解先據守巡兩道會詳内稱前
項地畝悉皆鹻薄不堪耕種照時估值每地一畝不過
價銀一錢其隨地房屋每間不過價銀數錢曹振平虚
開多價捐助袁珩以抵欠本如照部單所開之價勒令
種地貧民承買萬難完納請照時值估變其所缺之銀
相應仍於袁珩名下補追等因經前撫臣金世德移咨
刑部咨回仍令照數嚴追變賣行據守道參議董秉忠
巡道僉事吳元萊會詳内稱前項鹻地破房所值無幾
河間縣疊罹災荒米珠薪桂老幼啼饑流離載道幸蒙
皇恩賑濟雖散者復聚而正供輸將不前窮民即有房
地尚皆抛棄何能重價置買代完逆本銀兩若必嚴追
佃種之民照數納價貧民不能措交勢必逃竄他方是
不惟無益於公而反重害災黎仍請照依時值變價其
原抵逆本不敷之銀在袁珩名下追補或將房地仍歸
曹振平令代袁珩措完欠銀或將房地歸於原業主曹
克恭等於克恭名下追出原得房地價銀以結夙案統
聽部議既據兩道呈詳前來理合具題刑部議覆内開曹振
平所助房地該撫既稱若必嚴追佃種之民照數納價
貧民不能措交勢必逃竄等語相應將曹振平所助房
地歸回原主仍於袁珩名下追銀五千八百餘兩以完
逆本可也奉
旨依議
請寬盜案處分以惜人才疏
盜案之處分久定不敢擅請從寬人才之淹抑可矜特
為酌陳通變以鼓舞積困之勞吏事竊查盜案處分定
例内開道路村莊被劫將承緝州縣印捕官併捕盜同
知通判住俸文到扣算限一年緝拿若限滿不獲降一
級調用又兼轄道官罰俸六個月限一年催緝限滿不
獲再罰俸一年等語此係已定通行之例何敢輕議變
更第直屬之盜案與他省迥不相同直屬圈佔之區民
無恒産既往往流習為非而又旗民雜處乘馬挾矢呼
羣引類無可稽查紛紛申報失事幾無虚日故監司廳
印等官求其與盜案脱然無累得與陞轉之例者十不
能三四其間豈無廉能素著之員可期大受者而一官
疲劇之區此案未獲彼案又起一案幸完數案未獲甚
有一日而失盜之案數家經年累月攢眉莫策始焉未
嘗不勵精求為消弭之計而無如飄忽兇徒焚劫不時
積案多宗降罰隨至灰心進步無計自拔以
朝廷有用之人才而皆以盜案沈滯鐫級去任殊可憐
惜臣目擊淹抑多員不得不懇
恩稍為變通也除城内被盜行劫各官仍照定例處分
外其道路村莊失事在州縣身在地方既不能消弭於
未行復不能緝拿於己劫責無可諉一年不能緝獲降
級調用允宜但原失事之州縣既降級去任接緝之官
事不切已恐未肯實心搜緝則強盜反有漏網之弊合
無將州縣官於一年未能緝半
題參者降一級仍留原任賊犯照案緝拿若於己參議
處之後有能續獲一半以上仍許開復還其原降之級
是於懲過之中寓以勸勉則各官不因去任隳心咸知
自奮必能悉力擒拿不致強徒倖免也至於薦舉卓異
行取官員乃
朝廷超拔人才之典而亦督撫諸臣盡其以人事
君之義但有才守兼優堪膺斯選者每因一二案未完
格於定例而不敢輕列薦剡致使遠大之器困於百里
深為可惜前見江寧撫臣慕天顔為請
旨行取事一疏將有未完錢糧之知縣林象祖任辰旦
題請行取欽奉
特旨俞允仰見我
皇上憐才之殷初未欲以成例限人也直隸盜案之多
與江南錢糧之繁事同一轍其中非無品行卓越才具
優長如林任二令者倘邀一視之仁
特開破格之舉遇薦舉
大計及行取之期容臣將真知灼見確有才守之員不
論盜案之銷否一體薦揚以備擢用庶真才不致於淹
抑而
朝廷可收得人之實效矣再查捕盜同知通判雖專司
督緝之任但所屬有十餘州縣及二三十州縣不等既
不能分身經理又無由遍歷搜拿竟同各州縣一體處
分似屬過甚查武職議處之例千把等官為專汛守備
等官為兼轄副參等官為統轄州縣印捕既與武職專
汛之員同一處分則同知通判亦當與武職兼轄之員
同一處分也比例更定則各廳員未有不鼓舞勉力者
矣至督緝道員定例原止罰俸臣亦何敢再為置議但
於罰俸之外停其陞轉限年緝賊今承緝州縣與同知
通判既請量輕處分而道員所轄地方遼闊一歲之内
有失事數起至十數起不等停陞之案先後接續竟無
銷結之期故直屬有督緝責任之道員欲與推轉之例
終不可得臣思方面大吏或由京官改授或由外吏陞
補歷任既久率多練達之才及其年力精壯正可矢圖
報效乃令困頓一職無復進階之期更為可惜況督緝
與承緝原自不同在承緝州縣等官固應停其陞轉限
年緝賊而督緝之道員既已罰俸似可免其停陞輕重
區别之間或亦上下之體統宜然若夫武職副參等官
則又視文職之道員相等所當併
請一體變通以昭畫一之例者也緣係憐惜人才起見
敬陳末議如果臣言可採伏乞
睿鑒
勅部議覆施行奉
旨九卿詹事科道會議具奏吏部等衙門會議得直隸
巡撫于成龍疏稱云云相應將此處無庸議奉
旨直隸地方盜案繁多官民殊為苦累著將該撫原疏
内各款事情再加逐一詳議具奏欽此再會議得直隸
巡撫于成龍疏稱直屬地方旗民雜處失事甚多故監
司廳印等官求其與盜案脱然無累得與陞轉之列者
十不能三四官員而以盜案沈滯殊可憐惜道路村莊
失事合無將州縣官於一年未能緝半題參者降一級
仍留原任賊犯照案緝拿若於己處之後有能續獲一
半以上仍許開復其原降之級至品行卓越才具優長
者遇薦舉
大計行取之期不論盜案之銷否一體薦揚擢用又捕
盜同知通判所屬有十餘州縣及二三十州縣不等既
不能分身經理又不能遍歷搜拿竟同各州縣一體處
分事屬過甚當與武職兼轄之員同一處分至於督緝
道員所轄地方遼闊停陞之案先後接續欲與推陞之
列終不可得況督緝與承緝原自不同既已罰俸似可
免其停陞若夫武職副參等官視之道員相等當併請
一體變通等語查定例内道路村莊被劫承緝州縣印
捕并捕盜同知通判及專汛武職住俸限一年緝拿兼
轄道官及兼轄副參等官罰俸六個月限一年催緝限
内拿獲一半者免罪若限滿不獲州縣等官及專汛武
職俱降一級調用有加級紀錄准抵道官及兼轄武職
罰俸一年賊犯照案緝拿同城知府照州縣例處分等
語查盜案限一年不獲即行降一級調用餘賊交與接
任官緝拿限期急迫本官既經去任接任官事不切已
反不將盜賊查拿以致盜賊愈多嗣後州縣等官及專
汛武職等官一年限滿不獲降一級留原任再限一年
緝拿無級可降之官革職亦留原任限一年緝拿如再
不獲調用革職同知通判管轄數州縣應照先定處分
兼轄官員例初參停陞罰俸六個月限一年緝拿限内
不獲罰俸一年照案緝拿同城知府以下既有承緝知
縣其知府應照同知通判例議處道官與兼轄武職初
參既罰俸六個月免其停陞仍限一年緝拿限滿不獲
仍照例罰俸一年若未滿一年之限陞遷照離任官例
罰俸一年盜案俱係一體各省盜案亦照此定例行又
查定例無錢糧盜案官員方准薦舉卓異行取知縣林
象祖任辰旦係奉
特旨准行不為例在案應將此處無庸議
命下之日以後所到盜案照此例議可也奉
旨依議
請緩徵災邑房課疏
山邑慘罹竒荒房課力難措辦懇祈
題蠲以救民命事該臣看得真定府屬獲鹿井陘曲陽
平山靈夀五縣連年叠被災傷今歲復遭亢旱經臣將
所被夏災委員勘明分數具
題在案其應徵房税銀兩先因難以措納咨部俟麥熟
之後開徵今各縣咸稱房税緩俟麥熟開徵原望麥收
輸納今自春至夏亢旱異常麥無收獲災黎救死不暇
豈能責其完納房税詳請蠲免前來臣批守道查議兹
據該道參議董秉忠詳稱獲鹿等五縣連被災荒今又
二麥無收目下雖得雨澤止可佈種秋禾救死將來此
時正在青黃不接之際若按追徵房税勢必流離散亡
終無有濟臣查宣府被災地方房税銀兩已蒙
皇恩免徵而獲鹿井陘等五縣災傷與宣府無異其房
税銀兩請俟二十一年徵收不過暫寬時日於税銀仍
可補徵而災黎實沾無窮之惠矣既據該道呈詳前來
理合具題隨經戸部議覆相應准其俟秋收之日徵解
可也奉
旨依議
報賑宣屬饑民疏
康熙二十年六月初七日准戶部咨内開康熙二十年
五月二十七日奉
上諭諭戸部前因大同等處地方自去歲饑荒百姓無
食流離失所已經發銀二十萬兩遣官賑濟又將應徵
房税悉與豁除務期小民家室復完不失故業今復差
官各處察看閭閻尚多逃亡田土仍然荒棄耕種無資
衣食奚賴朕心深為憫惻所有本年應徵地丁各項正
賦併歷年帶徵拖欠錢糧盡行蠲免但小民困苦已極
猶恐無濟目前此外有何應行事宜可以速拯災黎俾
得存活者爾部即行詳議具奏以副朕軫恤百姓至意
特諭欽此欽遵該臣等議得除應行事宜另行確議具
奏外將大同宣府太原此三處賑過州縣衞所應徵二
十年分地丁各項正項錢糧米穀并節年帶徵拖欠錢
糧米穀俱行蠲免其未賑州縣衞所錢糧仍照舊徵收
俟
命下之日行文該撫將蠲免錢糧之處大張告示通行
曉諭俾其均沾
皇上愛民實惠如有不肖官員將蠲免錢糧私徵或被
害之民首告或傍人出首者將州縣官照貪官治罪巡
撫司道等官一併從重議處現今仍有無食饑民亦未
可定應請
勅下直隸山西巡撫作何速行設法賑救以副
皇上愛民至意之處確議舉行可也康熙二十年五月
二十九日題六月初二日奉
旨依議著差爾部賢能司官前往會同該撫賑濟饑民
務使得沾實惠併作何設法拯救著會同詳議具奏欽
此欽遵移咨到臣除將蠲免錢糧之處頒發告示通行
七處曉諭務使均沾
皇上愛民實惠外隨該戸部員外郎葉倫等同臣會議
親往七處查看將寔寔乏食饑民自六月十五日起至
八月十五日止借支存倉米豆再賑兩個月俟勸捐補
還情由業經會疏題明臣隨於本月初九日起程亦經
具疏題報在案至本月十四日已抵宣府會同員外郎
葉倫於十五日開倉賑濟前衞饑民次至萬全左衞懷
安深井堡東城西城蔚州衞俱逐處遍歷親行查賑今
於本月二十八日已經賑完訖臣於所到之處逐一詳
加察看自出居庸關以外地土率皆石磧山坡非如口
内平衍之原田而時方溽暑涼爽自生一似口内仲秋
節令若至仲秋則肅殺之氣已至而草木應先凋落矣
是口外之地勢天時均與口内大不相同故常年稱為
豐稔之秋亦適與口内之中年相等若遇雨𤾉不均則
荒歉甚於他處今此七城衞堡去年災祲又稱特甚民
無素蓄致多饑餒前已蒙我
皇上疊賑之恩得以存活所最苦者尤在錢糧無從措
辦今兩奉
特恩將應徵房税銀兩悉與豁除本年應徵地丁各項
正賦并歷年帶徵拖欠錢糧盡行蠲免萬姓歡呼載道
幸免催科咸有安居之慶此七處之民情大率如此臣
等察看宣府前衞地方民間所種麥田雖收穫甚薄而
秋禾得沾雨澤收成可望見今農忙之際少壯之人傭
工力作俱可度日且豆菓菜蔬之類隨時採取可以易
米亦可供食較去冬今春與夏初無雨之際已大不相
同是以請賑之民亦不如前此之多臣等查驗將老疾
困苦力不能自給者賑過大口饑民六十七名萬全左
衞地方見今情形大槩與前衞相等唯東南之閻家莊
等村一帶地土砂磧最甚先遭亢旱有棄而不種者有
種而至今萎短不堪者臣等逐一查驗將實實困苦之
饑民賑過大口四百一十一名小口一十名懷安衞地
方情形亦與前衞相去不遠而山僻之區窮民較多於
附郭之處臣等逐一查驗將實實困苦之饑民賑過大
口二百二十名小口一十名深井堡地方地狹民少見
今秋禾較之左懷等衞更為茂盛臣等查驗除可自食
其力者不給外將老弱無力饑民賑過大口十八名小口
二名東城地方麥田無收所種秋禾先苦亢旱風沙近
賴雨澤連綿不被冰雹之處已漸長茂唯千家營王家
窑東水地馬圈堡西水地東六馬房等村於五月十七
日為冰雹打傷間存根楂或復佈晩禾幸今有雨亦漸
生發將來少有收穫亦不可定但此等復被災之處民
人困苦臣等親詣各村查驗確實賑過大口饑民三百
零二名小口一十三名西城地方其情形不特比前左
等衞堡懸殊即較之東城為尤苦麥田既不接濟秋收
又難懸望其被冰雹打傷之黃羊坡等村共計二十四
處禾苗殘毁一空率多抛棄不復再種即有再種者無
力耘鋤草多苗少長不盈寸欲望收成全然難定及查
看民間屋舍之内所貯唯有野菜男婦老稚無不饑餓
現於形色緣此處被災獨重是以窮民獨多臣等逐一
查驗賑過大口饑民三千二百三十名小口饑民八百
五十名蔚州衞地方麥田因旱為災大率與各處相同
而秋禾則較各處為尤盛臣等查驗除可以力作自食
者不賑外將困苦無力饑民賑過大口一百八十名小
口二十六名以上七處共賑濟大口饑民四千四百二
十八名每名給米二斗四升小口饑民九百一十一名
每名給米一斗二升通共借支各倉米一千一百六十
六石二斗八升豆五石七斗六升此七處饑民得此兩
月米糧已可接濟至秋收凡有收成之處民人俱可自
給但如西城等之復被冰雹村莊若秋禾仍無所獲勢
須再賑容臣於應賑之時另疏題明設法拯救至於賑
過饑民花名細數已檄令各地方官備造清冊俟送到
之日咨部查核其借支米豆亦一面勸捐補還併俟捐
補交倉之日另咨報部合將臣等賑完緣由具疏題報
奉
旨這賑濟過宣府所屬地方饑民知道了該部知道
報賑濟事竣回署疏
恭報微臣回署日期事切臣奉
旨會同戶部員外郎葉倫等賑濟宣屬前左懷蔚四衞
東西二城深井堡七處饑民俱經逐處親查給賑於六
月二十八日事竣業經具疏
題報在案臣於拜疏之後於六月二十九日自蔚州衞
起程由紫荆關入口於康熙二十年七月初二日回署
訖臣於所到之處詳察地方情形諮訪民間疾苦一切
利弊所關與應行事宜容臣次第入
告外所有微臣回署日期理合具題
雄縣蒙賜謝恩疏
恭謝
天恩事恭逢
皇上行幸雄縣地方臣依望
天顔孺誠倍切隨具疏奏明於康熙二十年九月初十
日蒙
欽賜魚二包麂一隻兔二十隻雁二隻孤汀五隻臣衙
門筆帖式郎圖齎捧到保臣即叩頭祗受分頒同城文
武各官均沾
聖惠臣隨躬率守道參議董秉忠巡道僉事吳元萊保
定營參將張玉麒馳赴
行殿祗請
聖安復蒙恩賜
御膳併賜銀鼠褂一件奶酒一缾臣當即叩頭謝
恩訖念臣謬任撫畿毫無寸補屢蒙
聖惠寵錫頻頒仰承
眷注之彌深益慚報稱之無術唯有矢竭駑駘冀答
隆恩於萬一耳臣謹恭疏奏謝
請更定宣屬文武儀注疏
宣屬廳員轄衞之分名實未符特
賜酌復舊制以重事權以專責任事竊照宣府一鎮地
處邊方雖四境遼闊而山多田少荒沙彌望寥寥土民
或築堡以居或穴山為室盖此地自來為屯牧之所原
與腹裏不同故於附近口内之處僅置延慶保安二州
此外唯設有十衞地土人民悉令守備經管而衞備之
所不及者即令營弁兼理其統轄之官則口北道總持
要綱六路廳分任督率也緣邊塞之區糧微丁少不堪
為縣而置衞不必立府而設廳其稽察錢糧督緝盜逃
一切地方事務皆六路廳之責任是宣府各衞之屬於
廳亦猶州縣之屬於府非若外省衞所徑隸都司與府
廳毫無統攝者可比也舊制守備於廳員俱行屬禮自
更定儀注以來改行賓主之禮文移俱用手本原為彼
此不相轄而定乃宣府各衞弁亦遂以文武分途竟抗
禮平行而稽察不服呼應不靈毫無統轄之實也近如
蔚州衞已故守備何藩懷安衞守備王曰熹等缺少倉
糧皆盈千累萬又萬全左衞守備吳文儀等或貪縱不
法或酷烈濫刑俱經參究矣至各衞連年本折錢糧率
多未完十九年夏秋二災不遵六九兩月之限奏銷文
冊至五月終尚無送到悉已逐案參處而各廳員以有
督率之故因之亦屢掛彈章並受處分矣臣思各廳既
任統轄之責必重其統轄之權名實相符則呼應靈而
諸事不致廢弛未可以不相轄之廳備概論也合無將
宣府衞備於所轄之廳員仍照舊時儀注另行更定庶
使各知分之所在不復敢縱恣抗玩而公務獲濟矣再
查城堡守備等官兼管地丁事務者其錢糧亦係各廳
任其督催稽核而地方有失盜等事除兼轄營將外各
廳仍有督緝之責雖營弁而與衞備無異既有廳員統
轄之事亦應行廳員統轄之禮所當併請俯
賜更定以重事權以專責任者也禮部議覆内開該臣
等查得順治十八年臣部與内三院吏兵二部會定文
武官員相見儀注内各守備見知府同知通判推官俱
不相轄行賓主之禮等因通行在案相應將撫院于成
龍更定儀注之處無庸議奉
旨這各路同知等官有專管稽察錢糧之責屯衞守備
與營伍守備不同著再議具奏欽此該臣等再議得直
撫于成龍疏稱宣府衞地土人民悉令衞備經管於廳
員俱行屬禮自更定儀注以來稽察不服呼應不靈其
城堡營弁兼管錢糧者亦與衞弁無異併行更定而公
務獲濟等語臣部查順治十八年以前所定儀注内既
有廳員行屬官之禮嗣後相應照舊定儀注例統轄可
也奉
旨依議
請全蠲災邑錢糧疏
欽奉
上諭事康熙二十年九月二十三日准戶部咨内開康
熙二十年九月二十日奉
上諭諭戸部頃者朕巡行近畿至霸州地方見其田畝
窪下多遭水患小民生計無資何以供納正賦其該州
見在被淹田地應徵本年錢糧著察眀酌量蠲免以示
朕勤恤民隠至意爾部即遵諭行特諭欽此欽遵相應
移咨直撫將霸州現在被淹田地數目并應蠲錢糧數
目速行查明具題可也移咨到臣隨檄直隸守道欽遵
將該州見在被淹田地數目并應蠲錢糧數目查明詳
報去後今據該道參議董秉忠詳覆查該州水淹地畝
先經勘明成災十分九分具疏
題報部覆照例免本年錢糧十分之三在案共計被災
地一千五百四頃零本年額徵錢糧共該銀六千三百
八十二兩零若照十分免三之數計算應蠲銀一千九
百一十四兩零但該州地勢最窪被水為患民生之困
苦業在我
皇上睿照之中既奉
特恩軫恤合無於常例之外將本年錢糧破格全蠲以
廣
皇仁統聽部臣覆奪
酌派驛站銀兩疏
衝驛站銀缺額墊應維艱謹請
勅部定擬撥補以甦郵困事竊照直屬各府州縣驛遞
夫馬工料錢糧向有額編定數毋分衝僻俱於本州縣
所徵地丁銀内照數支給惟涿州良鄉通州三河等州
縣地圈丁散錢糧無徵站銀缺額歷來申請撥給康熙
八年以前前撫臣按年移咨戶部請撥康熙八年十月
内戸部具
題直隸因無布政司各州縣缺額銀兩各道轉詳巡撫
咨部撥給今經具
題通薊道改為守道總轄直隸錢穀事務以後一應缺
額等項銀兩照各省布政司之例專責守道經管其收
放錢糧數目造冊申報巡撫查對明白年終奏銷等因
奉有依議之
旨移咨前撫臣嗣經前撫臣移咨戶部請示凡一切撥
補缺額錢糧是否俱聽守道徑自動給年終彙冊報銷
抑或先行逐案咨部始行該道動撥復准戶部咨開直
隸一切錢糧俱守道總管動撥年終奏銷以憑查核
題定咨行甚明無庸咨問相應咨回查照原題奉行等
因自此以後各州縣驛站缺額銀兩俱係守道詳明前
撫臣按時撥給驛站支用有賴所以康熙十三年以後
軍興差繁之際各屬應付無悞至康熙十五年九月内
戶部具
題部撥錢糧之外凡有動用銀兩均應預先報明奏銷
之時以憑查對若有緊急軍需一面報明一面撥用奉
有依議之
旨移咨前撫臣遵將各屬缺額銀兩於十五年以後移
咨戸部請撥俱係隨咨隨允隨即撥給康熙十九年五
月内准兵部移咨内開如有衝驛不敷及災傷缺額者
責令驛道查造細數先行咨報本部應否動用驛站裁
四銀兩核明定奪如不行造報本部遽將藩庫銀兩動
用除不准銷外定將經管及轉報各官一併以違例
題參等因臣於康熙十九年六月初四日莅任查涿良
等州縣康熙十九年缺額站銀除護理直撫印務守道
董秉忠移咨戸部准撥之外涿州尚有未撥銀四千二
百三十四兩零良鄉縣尚有未撥銀七千七百七十六
兩零通州尚有未撥銀五千三百八十三兩零三河縣
尚有未撥銀一千六百九十兩零臣於十九年六七等
月及二十年正五等月屢次移咨戶兵二部請撥戶部
以所請之銀係應給之數將涿良三河三州縣缺額照
數補足其通州缺額先准撥銀二千兩兵部以未經奏
銷將戶部已准應補各州縣之銀一槩不准撥給各州
縣訴艱訴苦之文殆無虚日臣復屢為咨請兵部屢駁
不允今康熙二十年涿州缺額銀四千三十四兩零良
鄉縣缺額銀九千八百二十七兩零通州缺額銀三千
四百三兩零三河縣缺額銀七百三十兩零臣又陸續
移咨戶兵二部請撥戸部准將通州三河縣之銀全撥
其良鄉縣先准撥銀三千兩涿州之銀戸部移咨俟兵
部准撥之日再議而兵部又以未經奏銷俱不准撥各
驛所缺站銀乃經制額設按日支銷之項凡人夫工食
馬匹草料以及過往員役廪給口糧無項不取足於斯
歷年以來皆係按數撥給非自康熙十九年及二十年
始也乃兵部於奏銷之前將所缺之銀槩不允撥則是
僻處站銀尚得在本處地丁銀内照額全支而涿良二
處當天下之衝通三二處為兩京喜峯孔道均係差使
至多至繁之區反令其拮据賠墊從前之逋欠既不能
清向後之預墊又須設措以衝苦之州縣為力幾何而
能久於支持勢必馬匹倒斃夫役逃散稽遲緊急差使
貽悞軍國重務所關甚鉅寔為可虞各州縣原額站銀
十分之内除裁減四分外所留六分之銀原屬應領之
項且係必不可少之數兹良鄉縣康熙二十年額銀一
萬四千七兩零本年地丁徵銀四千一百七十九兩零
止足三月有餘之需缺額銀九千八百二十七兩零計
少八月有餘之銀涿州康熙二十年額銀一萬四千八
兩零本年地丁徵銀九千九百七十四兩零止足八月
有餘之需缺額銀四千三十四兩零計缺三月有餘之
銀通州康熙二十年額銀六千九百七十六兩零本年
地丁徵銀三千五百七十三兩零止足六月有餘之需
缺額銀三千四百三兩零計缺五月有餘之銀三河縣
康熙二十年額銀四千四百一十九兩零本年地丁徵
銀三千六百八十八兩零止足十月之需缺額銀七百
三十兩零計缺兩月之銀而本年地丁錢糧春季不能
完納必待夏秋收獲之後始可徵收所有缺額銀兩勢
須早為撥給今兵部將十九年所缺之銀於二十年九
月中議覆十九年奏銷案内始行扣撥則二十年站銀
直至二十一年九月間方得有銀撥補自今以往尚有
一年之期為時甚遠目前現缺數月站銀夫馬工料無
項支給人夫斷無不逃馬匹斷無不斃郵傳斷無不倒
此不待再計而決也臣思各州縣站銀既有定額本年
撥給與奏銷後撥給毫無增減總出
朝廷錢糧何必遲之又久以候奏銷乎與其遲撥使經
管各官有墊應之苦兼有塌驛之慮無如按期撥給俾
貲用不乏差使無悞之為愈也臣請
勅下戸部會同兵部將涿良通等三州縣康熙二十年
缺額站銀照數撥補康熙二十年以後站銀仍照康熙
八年戶部議准之定例專責守道經管令其每年春季
查明缺額確數造冊詳臣核允於驛站裁四銀内逐季
報明給發年終造入奏銷冊内具
題聽部查核停其逐處咨部此外如各州縣驛或遇災
傷錢糧蠲免缺額併存留祭祀俸食等銀缺額亦照例
撥補造入奏冊報銷庶圈佔瘠邑諸務整頓不致窘竭
時有呼籲之繁矣
酌議運送砲位疏
欽奉
上諭事該臣看得直隸各屬銅鐵砲位前經戶部郎中
詹布禮逐處查明業經彙疏
題報所有大小銅砲限於閏八月二十日内解部其多
餘堪用鐵砲亦令陸續解部臣隨檄行守道會同巡道
查議作何運送嗣據議覆砲位散貯各處莫如各就近
起解為便隨經行令文武各衙門先將銅砲依限速解
去後續據保定營參將張玉麒以砲多觔重需車數多
窮弁難措具詳呈請臣隨批據守道董秉忠詳稱武職
衙門砲位應請量給脚價給各營自行僱運以竣公事
等情正在繕疏會
題間於本年閏八月初十日准工部等衙門咨為請停
各省解砲等事内開多餘鐵砲俱行銷燬之處應俟各
省砲位盡行查明到日再議其無河道省分大小銅砲
俱令驛遞傳送等因除各屬多餘鐵砲應另候部示遵
行外至於大小銅砲先因定限急迫已分催文武各衙
門依限起解現今亦有裝車就道者亦有未經起解者
若遵新准部文令其由驛遞傳送而各營砲位又多在
邊關山僻之所仍須運至大路州縣始有驛遞與其迂
迴道路轉交驛遞何如就其捷徑各自解京之為便但
不給與脚價則解送無資窮弁奚能賠墊臣思驛遞傳
送僱車之價例係按程撥給今將各營路自送之砲位
各照所需車輛亦按程給與僱價是即以應給驛遞銀
兩轉給各營則錢糧並未多費而於各營得免賠累矣
再查馬水紫荆等一帶關隘皆處萬山之中峻嶺深溝
人難並行若係已毁之碎銅則人力尚可背負馬力尚
可䭾運今各砲有數百斤至千餘斤不等不脛不翼癡
重不前雖欲藉衆扛抬而人足難容力無可施其所存
砲位據稱皆當年本地置造今之不能運出亦猶昔之
不能運入也是必另籌其法而後可以解送即輕小之
砲止重百十斤者亦因路險難行僅可漸次䭾送原定
限期勢難勉副所當一併
題明聽部議覆
再議運送砲位疏
欽奉
上諭事案照直隸各省大小銅鐵砲位其直隸各營路
解費無出與路險不能運送情由臣已另疏
題請外至於各省大小銅砲除山東江南浙江江西湖
廣五省并河南之地近運糧水次者可以載船解送尚
有山西陜西并河南之不近水次者必須陸運直隸當
總滙之區路必經由而各驛自工料裁四以來更值軍
興旁午差使絡驛各官揭借賠墊已有骨立難支之勢
雖三省銅砲難以預計然砲之重者率有數百斤至千
餘斤不等整砲非已毁之碎銅可比人畜不能零星分
負需車必多今查畿南大路舊有遞運所車久經裁盡
又無額設車價銀兩萬難應此各省之多砲與其臨事
而致悞不若先計以酌濟臣思額外車價原有報銷撥
補之例唯是撥給於准銷之後則守候經年不能濟急
當其應付之時無術設處實滋困累苐此車價按程筭
給原有定數合無將此運砲之車准其於各州縣本處
地丁等銀内隨時動支僱覓應付總係應給之銀未嘗
額外多費而各屬得免借墊之苦公務不致遲悞矣臣
再有請者有河道省分之砲位由船載以抵通州勢必
用車運送入京而通州止額設車價銀七百兩每年支
給不敷墊應至千餘兩不等今各省之砲責之一處運
送進京力實難支併請一例動支正項錢糧僱募夫車
以免困累者也
酌議運米脚價口糧疏
遵
旨運米賑濟蒙古事查照宣屬地方連遭荒旱災祲異
常民命實有倒懸之苦仰荷
皇恩軫恤蠲賑頻施幸獲稍延殘喘不致填於溝壑兹
准部咨將宣屬米石運至殺虎口賑濟蒙古誠屬急需
但宣府距殺虎口程途遥遠計往返有一千餘里及八
百餘里不等此項米石長途運送若責之官役而俸食
盡裁窮苦無出派之小民而煢煢餓殍力難負戴即賣
妻鬻子拚命領運而解至中途或病或死米多未到不
特民命堪憐而公務必致遲悞使非給以脚價口糧似
難遠運且此賑濟蒙古事關緊要亦向來少有之事非
尋常可比臣據南路通判陳天棟激切具詳批行守道
董秉忠查議據稱運糧至五百里以外者原有准給脚
價之例自應照例給價其五百里以内者雖定例内未
開給與脚價但此枵腹之民何能輓運長驅應請
恩准不拘常例量給口糧議令每夫一人管驢一頭駝
米五斗每夫日給米五倉合每驢日給豆五倉合草半
束折給銀六釐以為窮黎運送口糧之需米豆於節年
存貯倉内動支草銀於現年地丁銀内動支給發於公
帑無多費而事無遲悞小民不致痿斃於道路實受無
窮之福矣
議改防汛營制疏
謹按地方衝僻之形勢議改防汛緩急之官兵以資守
禦以固疆圉事該臣看得天津鎮臣所轄地方周長廣
闊為兩京孔道九省咽喉邊腹海漕在在衝要臣每以
靖盜安民妥設防汛為念今准鎮臣咨稱因時制宜有
亟當酌議移調者如康熙十四年設立豐玉營守備駐
劄豐潤兼轄六汛原不無鞭長莫及之虞玉田縣地處
衝衢護送絡繹莊村稠密滿漢雜居非一把總所能支
持應設守備一員駐劄玉田立為玉田營查喜峯同城
者有遊擊一員中軍守備千總各一員兵丁二百餘名
該路名雖邊口實屬内地且設有章京披甲把守其遊
擊千總足以防禦應將喜峯路之中軍守備帶馬步兵
丁二十名調駐玉田即將玉田把總改為耑汛豐臺向
係豐玉營所轄該汛坐落玉田地方應將豐臺把總改
歸玉田營管轄玉田見有馬步兵丁一百零八名豐臺
兵丁四十六名併帶來喜峯路兵丁二十名共計兵一
百七十四名駐劄守備一員管轄把總二員立為玉田
守備營制仍屬薊協統轄則在喜峯無損於玉田實為
有益玉田既設守備則豐玉營應改為豐潤營守備管
轄豐潤開平黑洋澗河四處庶衝汛不致有悞再永協
地方當日設立海防三營原令蒲河營都司居中調度
前以劉家墩守備調駐樂亭縣者盖為樂亭城内被盜
入劫起見近日海邊商販船隻往來干係重於平昔相
應居中設立遊擊一員以資彈壓查務關營遊擊雖有
催護漕糧之責但北接漷縣營南聯楊村營西通武清
營相離俱皆不遠合將務關營遊擊改為蒲河營遊擊
隨帶千總一員移駐蒲河即將南海營守備改為蒲河
營中軍守備仍分防南海其蒲河見兵三百零二名駐
劄遊擊一員千總一員把總二員多方訓練遠近巡防
允足以資彈壓務關營遊擊既調駐蒲河應將蒲河營
都司改為樂亭營都司隨帶蒲河營千總移駐樂亭其
樂亭與劉家墩見在馬步兵丁一百九十八名外有因
昔年樂亭失事抽調蒲河營馬兵八名南海營馬兵六
名今蒲河南海均係海防要地應將原兵撥還二處外
另於永協所屬邊口稍緩之營汛内抽撥馬兵十名步
兵二十名合之樂亭原兵共計二百二十八名駐劄都
司一員管千總一員把總二員仍屬永協統轄蒲河營
都司既調駐樂亭應將樂亭營守備帶把總一員移駐
務關改為務關營守備屬通協統轄務關見兵二百三
十一名駐劄守備一員把總二員足以料理汛防漕務
以上各營均換給關防各定營制一轉移間而官兵無
庸添設俸餉亦無加增其於衝汛海疆俱有禆益矣
請假歸葬疏
微臣母喪未葬瀝陳哀衷仰祈
聖慈俯允以全子道事竊惟
聖朝敷教崇孝所以勸忠臣子立身竭忠必先盡孝未
有子道有虧而可以事君臨民者也臣山右寒儒早年
失恃蒙繼母李氏視臣猶之已出教養勤劬恩同乳哺
臣於順治十八年叨選廣西羅城縣知縣其時臣父久
已見背止有繼母在堂家世清貧甫除一職間關萬里
欲奉母之任而力有不能僅偕二三僕人擔囊而往抛
離母氏囑臣妻子奉養絶裾之情至今思之猶有餘痛
在粤七載於康熙六年陞授四川合州知州蜀道險阻
自昔稱難欲迎母侍養而又不可得至康熙八年陞湖
廣黃州府同知雖轉遷已就近地而在任四年兩次入
覲兼奉上司委調不常奔馳靡有寧宇及十三年二月
内報陞福建建寧府知府留補武昌府知府因浮橋一
案革職旋補黃州府知府正值兵興終未遂迎養之私
是臣竊禄有年臣母從未一嘗臣之食也至康熙十五
年十月内接臣母病故訃音五内摧崩隨照例詳請回
籍守制乃以逆賊梗化軍務倥偬督撫諸臣不以臣譾
劣勉臣移孝作忠慰留再四隨經
題准在任守制臣於斯時私念母在既不能盡菽水之
歡而多事之秋若復力請回籍又不能盡鞠躬之義則
忠孝兩失由是抱哀供職馳驅於軍旅之間而臣母停
柩在家不遑顧也嗣蒙
皇恩超擢於康熙十六年十月内特陞湖廣分巡下江
防道十七年六月内復陞福建按察使尋陞本省布政
使十九年二月内
簡授今職古來知遇之隆從無臣比臣前任江防道湖
南猶阻聲教及任閩省藩臬漳澄正在用兵自抵今任
一年有餘而黔滇餘孽未盡殄滅禁旅尚煩征討
宵旰未舒臣之私衷何敢遽及且臣受
命撫畿以來毫無寸補而
聖眷有加本年二月内率夫沙河因得
陛見特蒙
製詩褒美更蒙賜帑金千兩内廏馬二疋又本年九月
内
駕幸雄縣復蒙宣賜麂兔魚雁等物及臣趨候
聖安又蒙宣賜銀鼠褂併奶酒
寵錫頻頒榮施逾分感激之私捐軀莫報唯慮暮氣已
侵鞭策不效何敢言去辜負
聖恩獨是臣於繼母生不能養死不獲殮罪已深重今
停柩五年有餘尚未歸土如臣之為子亦何賴焉天倫
父母事有未盡何以為人況臣今年六十有五日就衰
邁若再遲延遺此未了大事而溘先朝露則通天之罪
百世莫逭是以每一迴思而拊膺頓足情難自已者也
臣前此之奪情留任歷久不敢言歸者緣以四宇未寧
王事靡盬人臣義不遑顧親之時也兹接部文滇南逆
孽蕩平率土歸王普天同慶從此兵革不用臣民共享
太平之樂我
皇上誕敷文德首在扶植綱常敦崇倫理以維萬世之
人心以固無疆之歷服臣謬任巡撫代宣
聖化亦惟以綱常倫理教人乃躬際太平之盛非復從
前多事之時若不歸葬母喪是貪戀顯榮忘親背義不
孝之名不免貽譏於天下後世對屬臨民之際先懷慙
歉又何以勸人興孝思致化民成俗之效耶伏祈
皇上鑒臣私衷
允臣回籍安葬母喪俾臣子道獲全完此一生大事則
身外更無他慮犬馬餘年皆圖報
聖恩之日矣奉
旨于成龍所奏情辭懇切准假三個月回籍葬母事竣
速行赴任供職該部知道
請護印務疏
恩准假期兼膺
新命恭請道臣護理印務以便交代事康熙二十年十
二月二十六日准吏部咨為微臣母喪未葬等事内開
該直隸巡撫于成龍題前事康熙二十年十二月十八
日奉
旨于成龍所奏情辭懇切准假三個月回籍葬母事竣
速行赴任供職該部知道欽此欽遵移咨到臣准此又
於康熙二十年十二月二十八日准吏部咨為補授總
督事内開本部題前事康熙二十年十二月二十四日
奉
旨于成龍陞補江南江西總督應兼職銜爾部議奏欽
此欽遵移咨到臣准此臣兩接部文俱經恭設香案望
闕叩頭謝恩外竊念臣一介腐儒謬叨
殊恩歷任外吏超擢直隸巡撫年餘以來毫無裨益自
揣庸劣常懷覆餗之虞前以母柩久停在家特請回籍
安葬荷蒙
聖慈准假三個月令臣葬母事竣速行赴任供職捧讀
之下感激無地正期完臣私衷疾趨供職勉圖後效復
奉
特旨陞補江南江西總督臣聞
新命不勝惶悚江南繁劇之地總督兼理文武事務任
重責大如臣菲才何能勝此然以受恩深重又不敢控
辭有辜
知遇之隆唯有勉竭駑駘冀報高厚於萬一苐臣歸葬
母喪奉有
欽定假期而新承
簡命更不便久於遲曠所有直撫印務必須護理有人
庶臣得以速於交代離任剋期回籍葬母事竣星馳前
赴新任臣查直隸守道參議董秉忠操守廉慎才猷練
達自臣抵任年餘同城共事日益砥礪留心政務加意
民瘼凡所設施無不允當且查康熙十九年春夏之間
直撫員缺部題奉
旨令其護理合無循例將臣印務仍交董秉忠護理自
可勝任無悞但未奉
旨未敢擅交理合恭疏
題請伏候
命下臣謹遵奉施行
請帶郎筆帖式疏
請隨帶筆帖式以資任使事切照直撫衙門筆帖式郎
圖於康熙十三年十二月内安設迄今七年有餘在前
撫臣金世德任内己素稱勤慎及臣莅任以來又經年
餘益見其小心供事凡各衙門所行清字文移皆其繙
譯並無差訛而且安分守法從不干預外務此誠筆帖
式中所難得者今臣奉
命陞授江南江西總督職司軍務凡往來清字文移尤
須慎密則繙譯之員必誠實循謹臣所素信之人庶可
委用無疑合無將郎圖准臣隨帶江南以資任使聽部
議奪伏乞
勅部議覆施行
恭報交代并舉賢員疏
恭報微臣交代起行日期並繳
勅諭事康熙二十一年二月初五日接准吏部咨為恩
准假期兼膺
新命等事内開直隸巡撫印務交與守道董秉忠暫行
護理等因於康熙二十一年正月二十八日奉
旨依議欽此欽遵移咨到臣准此臣隨將傳
勅一道直隸巡撫關防一顆并吏書文卷於康熙二十
一年三月初六日交送直隸守道參議董秉忠接收護
理臣欽遵
成命即於初六日自保定起程前往原籍安葬母柩事
畢之日即星赴江南江西總督新任俟抵任後另疏題
報外所有微臣原領直隸巡撫坐名
勅諭一道理合恭繳臣再有陳者以人事君人臣之誼
臣謬荷
知遇抵任一年有餘於所屬各官細加察驗更時為勸
勉除前歲舉劾案内將直隸守道參議董秉忠阜城知
縣王燮薦舉在案又去年遵
旨往宣府賑濟饑民將南路通判陳天棟薦舉在案内
王燮已蒙行取其董秉忠陳天棟均未奉
俞允注冊而賢績已達
天聽此外如柏鄉縣知縣邵嗣堯之矢志清潔高陽縣
知縣孫弘業之留心弭盜者槩不乏人然尚須勵終如
始磨練歲時為將來
國楨之選而較然不欺卓有成績者一為通州知州于
成龍也具恬淡之性優通變之才治劇理繁允堪器使
一為霸州州判衞既齊也化浮囂之氣凛清白之操任
州幕而講學不輟署縣篆而滿漢咸和可當大任此臣
一年來殫心吏治廉訪人才以報我
皇上知遇之恩於萬一者也兹值離任之際不敢隠蔽
特列名上
聞期以表勵官方以盡臣舉賢之微誠耳伏乞
睿鑒施行
弭盜條約
照得直屬逃人盜賊大為民害無論軍民紳士或犯窩
逃或被盜劫家業不保甚至身命隨之而地鄰人等亦
咸被其牽累今欲為爾等謀保護安全之計莫如力行
保甲古人守望相助出入相扶持良法美意可則可傚
用是因時制宜酌定條款編帙成書務使家喻戸曉共
相勸勉以期寧謐本部院欽承
簡命撫莅兹土與爾等情關休戚故不憚諄諄告誡總
欲爾等各守身家非好為多事也爾等當深思而力行
之所有條款開列於後
一十家立為一甲務選殷實老成端正勤慎者公舉為
甲長報官九家咸聽約束違者禀官重究
一十家各開男婦姓名年貎自祖父母及本身妻妾至
子孫婦女與同居叔姪親戚并婢僕等人口作何生理
盡數開立門單交與甲長不許遺漏以便認識稽查違
者重究
一九家民人互相保結其結内開某人作何生理平日
并無窩逃蓄盜交結匪類出入旗下勾連生事遊手賭
飲撒潑兇惡結黨刁訟起滅是非等項如有此等事犯
某八家甘受連坐所結是實九家各具互結一張交付
甲長以便編入甲内如朦混具結地方官查出九家各
責三十板枷號兩個月敢有抗違不遵入甲者重究
一九家之中平日有窩逃蓄盜交結匪類出入旗下勾
連生事者八家不敢互結許本人赴官自首改過遷善
咸與自新地方官另訂一冊開列姓名或他處舊案扳
犯許將本犯悔過首詞敘入以開生路或怙惡不悛地
方官執法究治如力不能制者立刻申報以憑核參拏
問其餘游手賭飲撒潑兇惡結黨刁訟起滅是非者八
家不肯互結亦另訂一冊開列姓名不時稽查違者重
究
一甲長釘一甲簿凡十家之内有出外行走者即報明
甲長今往某處公幹甲長註入簿内回日仍報明甲長
某日事畢回轉即於簿内去時項下註明以便稽查或
恃惡不報或詭秘不報八家查明某不在家即報甲長
註簿次早報官拿究或八家通同隠諱不報甲長查出
註簿報官本家與來人審明口供如來人清白任其回
去本家仍以失報責二十板八家各責十五板如來人
不端即差役押解原籍地方官查收註簿取收管於本
處簿内註解收訖本家責四十板枷號三個月八家各
責三十板枷號兩個月違者重究
一十家之中立有甲長或不諳書寫即請鄰佑識字者
登記或甲長有事他往即報明九家公同註簿將簿轉
付甲内人收管登記甲長回日仍同九家將回轉情由
註簿將簿收回如甲長家有親客來往亦照九家例註
簿違者重究
一市鎮居民開店接客須釘一簿每晩客寓同行幾人
務查問客衆姓名係何處人氏來往何處或何公幹生
理有無弓箭什物或自備騾馬或催長脚將騾馬毛色
認明或孤客步履有無行李盡數登記簿内次早或去
或住報送甲長查閱如有來歷謊張語言恍惚蹤跡可
疑即密傳甲長保長窺伺去向夜晩小心隄防次日勿
令早行以備不虞如玩忽不記他處失事行查店家簿
内未開者從重治罪
一十家之中有鄉紳兩榜貢監生員不便與庶民同例
編查但直屬逃盜肆害夜不安枕白晝劫殺幾無虚日
紳衿咸受荼毒歷歷有案該地方官酌議或鄉紳立一
冊文武兩榜各立一冊貢監生員各立一冊將家僕盡
數開列冊内邇來風俗頽靡有以武舉而窩盜者有以
武生而為盜者種種不法已經事犯似應武舉貢監生
員互相保結武舉貢監責之縣官文武生員責之教官
如生員抗不互結者教官移縣轉詳如武舉貢監抗不
互結者縣官申詳一併查究或武舉貢監生員居處隔
遠未悉素行不便互保者另列一冊如係鄉居願編入
村莊保甲者聽其自便此分别貴賤之法以寓弭盜安
民之意法在必行違者重究
一鄉村各有牆垣柵欄日久倒壞目今農隙正宜修理
各甲長公釘一簿輪流𣲖撥某日某人幾名看守柵欄
某人幾名值日查夜登記簿内或遇盜警本村放炮鳴
鐘擊鑼大家救護如堵禦不能入柵行劫者巡夜同守
柵欄人等報明地方官各賞紅布五尺如已入柵欄力
能救護不致失事者巡夜守柵人等報官各賞紅布一
丈如當場打死擒獲盜賊者巡夜守柵人等各賞紅布
一疋倘先事不能知覺臨時不肯救援以致盜賊入柵
劫去財物拷傷失主者鄰佑并巡夜守柵人等一併究
治敢隠諱不報者十家以通賊論
一村莊居民一甲以至數十甲若無統屬則呼應不靈
應設一保長以統率各甲或村莊止有一甲將附近村
莊甲長聯成一處公舉一賢能保長料理地方各甲長
將花名交付保長保長將各甲合總報官以憑稽察凡
遇鄰村有事保長聞鐘炮鑼聲立刻傳炮各村一齊放
炮保長即率所管村莊甲長一面分衆各據要路堵截
一面率衆直赴當場救援或當場殺獲賊徒或要路擒
拏賊徒者每名各賞銀五錢甲長賞銀一兩保長賞銀
二兩如保長聞鄰村放炮不傳炮者罪坐保長甲長聞
保長放炮不傳炮者罪坐甲長如甲長傳炮甲内人丁
不赴援者罪坐各家如當場退縮觀望不前致賊逸脱
者罪坐保長如分撥堵守要路放脱賊走者即未受賊
賄甲長亦應治罪法在必行違者重究
一地方設立保甲長協力守禦不可無器械使用查一
村之中須置炮一具鑼數面各家成丁者各備門棍一
條凡遇盜警先放炮以便保長會衆救援兼以鐘鑼齊
擊則各家奮勇争先更查甲内或有鳥鎗弓箭腰刀鐵
尺長槍鐵义之家開明報官量留鳥鎗弓箭數件地方
官書押鐫刻於上仍給本主甲長同本主具領存案不
許攜帶别處行走如有遺失從重治罪其餘盡收入官
照物給價如有匿藏甲長與八家首報本家以通賊論
如甲長八家未經查出被傍人首報甲長與八家連坐
至於刀尺鎗义槩鐫本家姓名當官驗明登記簿内以
便稽察違者重究
一地方人民有在圈佔莊内居住旗房者查明幾家照
例編入附近村民甲内如有抗違不服者查拘親屬務
獲正身面取親屬保結交付甲長註入簿内本身仍以
抗違
國法枷責不饒
一十家之内有窮苦民人不能度日者甲長報知地方
官另造一冊設法養濟如此等民人既不敢出外行走
又無地土生意甲長不報罪坐甲長甲長已報地方官
任其困餓顛連以致喪命溝壑或典僱旗下苟延歲月
本院訪聞縣官以不職糾參如能設法生理養濟四季
詳報存案以便紀功舉薦
以上各款務須恪遵實行不得視為具文常套悞身家
而干法紀保甲人等亦不得藉端滋擾自取罪戾後悔
無及須知冊諭者
續增條約
十家互結之法本部院在楚行之已久然在直隸有行
不去者祗因南北風氣不同習俗亦異今加意諮訪有
前此條約中所未備者酌增數則附列於後
一直屬有等大盜彰明較著稱為馬上好漢子地方人
等畏之如虎敬之如神稍有拂意即白晝劫殺或暮夜
殺死全家凡屬良民口稱犯了王法止一人死惱了大
盜則全家死因之寧死王法決不敢惱了大盜也從此
思之求一不敢互保之八家不可得矣隠忍獻媚求保
身家誰敢不保大盜如此保甲竟為養盜圈套嗣後地
方官先訪大盜姓名密禀本院務憂深慮遠設法擒拿
立斃杖下王法既行則良民有所倚靠氣直膽壯互保
之法方能著實行去切勿如從前深州之受賊賄束鹿
之畏賊鋒致大盜蜂起釀禍迄今不可救止也
一禁馬之法本院業已飭行邇來密訪此法止可行之
於良民百姓決不能行之於巨窩大盜凡屬窩家俱是
大有身家之人院宇深邃僕從衆多馬疋弓箭器械無
不備具且鄉愚村民望風慴伏稍有身家託為姻契不
肖有司受其餽獻結成相知且自已贓跡纍纍畏其訐
告一入牢籠明知故隠一經事犯多方遮飾地方百姓
知其手眼通神怕到官不得死無奈連名公保預為結
識之地其中黨羽引類呼朋極口稱冤每每釋放竟無
顧忌若夫巨盜重價購買健馬追風逐電防汛官兵望
風縮頭誰敢向前堵敵此等馬疋俱養之各處窩家踏
就生意取之如攜一經事犯即藏窩家如追緝急逼或
潛匿
京邸或投充旗下地方官莫可誰何且此輩舉動更為
駭人有買驢騾日行二三百里者有步行一日一夜走
三四百里者今日打劫明日離失事處數百里矣因此
事犯多被辯脱此種大盜一日不除則河南山東直隸
終無寧晷嗣後地方官務要廉静自守端正寡交更留
心密訪切勿如滄州之被其愚弄則大窩必然斂手一
切巨盜嫖賭性成揮金如土手頭一空便思行劫東來
西去到處狐羣狗黨交相容匿不肯改悔不死不休且
賊通九州某處有一生意便來勾引既已入夥明知事
犯到官不饒總屬死命欲不去而不可得興言及此亦
覺可憐一步錯了滿盤是錯地方官須要恩威并用將
此夥巨盜心上時刻記算不要一刻放下某賊某日在
某處即行密拿一經擒獲便思了當如某賊已有悔萌
即傳投見善為解救處置得宜如事發緝拏逼急無處
躱閃投見求免者萬萬不得寬縱立刻綁送失事地方
切不可被他哄了總之天下無難事只怕不用心若將
問百姓要銀子這副心腸用在拏強盜上何事不成各
地方官都一心做起來賊無容身之地何愁地方不太
平著實細心參閱
一州縣地方或有一村都是盜一家祖孫父子世世做
賊這互保之法如何行得去甲長是盜九家是盜明是
強盜保強盜此處没奈何只得亦編成保甲姑入羅網
大約良民多賊盜少務擇有身家有才幹的做一保長
立禁止夜行木牌時刻叮嚀各處甲長大家隄防看明
這一村的出路去路於要緊路口埋伏鄉夫如遇此村
人黑夜行走即行綁鎖次日禀官嚴審如無謀劫實跡
治以夜行之罪如此防閑日久彼不得動手或稍斂盜
心亦未可定此蓬生麻中不扶自直之謂也著實奉行
一保甲之法一行盜賊不得動手必與地方官為仇讐
須要時刻防備這夥強盜謀害白日謹守城門稽察出
入著巡捕官每日落時逐戶查問并菴觀寺院不許容
留閒人更於衙内建一敵樓頂上盖房二閒每晩家人
巡更地方官帶印宿於中一層嚴守樓門再於衙舍外
邊撥更夫巡邏以防報復此先保其身方可實行保甲
切勿疎虞
一賭博乃為盜之根屢奉嚴禁法令不容寬假邇來訪
得直屬每遇集市一夥大盜公然放頭開賭地保不敢
過問地方官竟置膜視全不禁止這夥將打劫之物一
擲輸去又商議行劫隨劫隨輸隨輸隨劫終無了日又
將没飯喫的窮人勾引在内地方官平日不肯禁賭養
成盜黨及至事犯把入夥的窮民拿來一例梟斬於心
忍乎此種罪過都在地方官身上只是貪財迷竅全不
思想殺了這些窮人到陰司底下那個不嚷鬧終久一
命要還一命遠在兒孫近在身何如打起精神嚴禁賭
博稽查貧乏不知救了多少人的性命禄位如何不崢
嶸子孫如何不昌大功德無邊比要銀子十分受用十
分放心地方官要留心參閱
飭查劣員檄
直屬地方倍極衝疲又兼連年疊罹災祲百姓困苦不
但民鮮盖藏實已僅存皮骨惟在良有司加意調劑更
藉道府等官實力整頓庶不致流離失所今本院新膺
簡命撫綏兹土切切以察吏安民為念自入境以來風
聞地方各官未能潔己奉公或征糧而濫收火耗者有
之或遇差而派取民間者有之或嚴刑峻法貽累地方
者有之或聽信衙蠧恣意誅求者有之種種不法殊可
痛恨若不急為釐剔其何以澄肅官箴靖安地方乎苐
恐耳目未周風聞未確除現在密訪外合行查報為此
牌仰該道照牌事理文到細加體察務將不肖貪酷官
員速行據實揭報以憑飛章參處至於昏庸衰老廢弛
公務等輩亦即訪確分别報明核參該道務須實心察
訪勿得以平日之喜怒為屬員之賢否亦不得瞻徇情
面止以微員塞責如不實力奉行止循故套該道亦難
辭咎
嚴飭佐貳擅理詞訟檄
朝廷設官分職各有專司如府州縣佐貳之設凡緝逃
捕盜巡查私販領解錢糧等項是其職也至於一切民
詞原係正印官之事其佐貳等官不許干預以滋紛擾
查定例一欵内開佐貳等官不許准理詞訟如正印官
批行事件方許審理等因久經通飭遵行在案乃邇來
日久法弛佐貳等官未免置若㒺聞遇有呈詞禀狀無
論可否槩行濫准差提混審恣意苛求值此災祲疊見
之後盖藏久虚之日若不亟為嚴飭誠恐擾害無窮為
此票仰該道照票事理即速嚴飭所屬各府州縣凡一
切強盜人命重情鬭毆戸婚田産等事務令印官親為
審理不得復任佐貳等官混行濫准差役拘提以滋擾
害如正印官批行事件亦須即為審斷不得拖累遲滯
有曠民業若正印官不嚴加稽察仍由佐貳等官濫准
混審者該道訪確即行據實揭報以憑參處倘該道徇
隠不報或被傍人告發或經本院察出責有攸歸
嚴禁奢靡檄
據直隸守道條議四款内一曰力崇節儉也天地之生
財止有此數過用則易竭奢費必不支且暴殄狼藉凶
札隨之必然之理也俗薄風靡華奢競尚一常餐而甘
旨多簋一燕會而珍錯雜陳網羅搜盡禽魚適口務窮
水陸致庖厨之慘殺驚聞椒桂之芬辛滿鼻誇高争勝
恬若分然一衣而紈綺争竒一裳而綾羅罔惜一襪而
錦毺間錯一飾而珍翠千金甚至肥馬輕裘鷹隨犬逐
杯盤狼藉郊圻甘脆飽及禽獸種種非分不特富家大
戶安然行之而輕薄喜好之徒亦俱勉強則傚良可浩
歎總由為民上者不身先儉朴以躬導之彼蚩蚩若輩
何知物之當惜福之不可盡享耶夫饑固不可果腹則
已寒固難禁苟煖輒休安在粗糲蔬瓠之不可充腹而
布絮素衣之不可適體也誠能躬先約素懇切化諭使
閭閻共知粒食之不可暴棄非分之足以喪身凡吉凶
燕享日用尋常俱有定制不令過分更於朔望講約之
日共相勸勵知禮之士大夫則化勉其家以及其族其
戚耄耋之鄉老有行之耆民則轉相化勉夫子孫村里
之間將見古朴可風物力常餘日積不見多而歲積則
日盈苟逢水旱災荒未必遂致捉襟而肘露也等因到
院據此擬合通行嚴飭為此票仰該道照票事理即便
轉飭所屬凡飲食燕會俱有常度適口則已毋逞慾而
珍錯雜陳毋競奢而水陸兼備服御衣飾俱有常制適
體則己勿喜新而紈綺争勝勿鬭麗而錦綉稱竒通國
士庶俱因習尚成風罔惜物力是在為民上者務須躬
先儉朴諄諄勸導由士大夫以及鄉耆由鄉耆以及編
氓務使咸知物力艱難轉相化勉共返淳龐俾風移俗
易本院將以覘諸有司之賢良教化矣倘或視為具文
因循舊習有奉行之名而無奉行之實本院亦何樂有
此屬員也定以溺職特疏糾參決不姑容各宜凛慎毋
貽後悔
嚴禁火耗諭
朝廷則壤以定賦百姓按則以輸糧原有一定之規在
州縣各官身為民牧亦當上體
朝廷德意下念百姓困苦按則征收更不可意為輕重
故火耗之禁
功令首嚴所以勵官方惜民力甚切也乃有司視為弁
髦全不凛遵指授櫃書高下其手有加二者有加三者
有明雖加一而暗實加三者種種竊脂之行無異竊盜
相沿成風恬不為怪本院自歷任以來此中情弊知之
最悉今特膺
簡命撫莅兹土首以察吏安民為事凡各州縣衞務須
洗心滌慮痛除積習毋額外以横征毋恣意以朘削愛
功名而愛百姓既可以不愧衾影復可以無慚職守明
有循良之譽幽有陰隲之報即本院亦樂與諸有司共
覩厥成特疏薦揚儻有不肖有司狃於故習甘蹈陋規
不恤民怨不顧鬼譴或快意於輕裘肥馬或肆志於田
宅妻妾或近為耳目之娛或遠為子孫之貽當民窮財
盡之日饑饉洊臻之時稍有良心莫不拊膺長歎即多
方軫恤尤苦國賦難完民力難支又安忍於正供正數
之外敲鳩形鵠面之骨吸賣兒鬻女之髓以遂一身一
家之欲忍心害理禍必不遠天道好報決不爽期總以
為幽渺難憑且顧目前然
國法具在本院決不敢徇縱以玩
功令除通行各屬嚴飭外合行出示曉諭
嚴禁餽送檄
禮有交際原因分誼相近互為獻酬用將誠敬至名分
懸隔體統攸關自合杜絶餽遺凛遵
功令孰敢隕越以滋罪戾雖其間用下敬上禮順人情
然既不可疎尤不可越本院與各州縣共事一土休戚
固自相關名分實屬懸隔若復交際何異朋儔是敬上
乃所以犯上順情適成其悖禮因循成習不獨有干憲
典亦且褻凟等威如大名縣知縣公然開具手本呈送
中秋節禮越分犯上本應
題參姑念初犯暫從寬宥合行嚴飭為此票仰該道照
票事理即便轉行各屬申飭嗣後凡遇重陽冬至元宵
等節并過路送禮各衙門槩行禁止如有私相餽獻查
出併行
題參決不姑寬各宜一體恪遵施行
嚴禁略賣檄
直屬歲歉民饑業荷
皇仁發帑賑濟各邑窮黎咸宜共安鄉井以待有秋乃
四外奸徒乘機興販人口結聯地棍簧惑鄉愚輕自賣
身或賣子女所得價銀有限自賣之後或轉賣遠方或
賣與旗下一倍數倍無知小民誤墮奸計遂致終身淪
落該管有司從未禁遏殊屬溺職又旗下買民定有地
方官用印報部之例各屬當於投遞賣契之時詳查確
實然後用印近日祁州竟將背主投旗之曹來不問來
歷祗憑地棍杜文常假捏之契即與用印前據曹來之
主曹之完狀控批發保定府審明業將原契究出斷歸
原主恐此外不查來歷混行用印者不止祁州一處已
也合行一併通飭為此票仰該道照票事理即移行各
府通行所屬州縣衞等官各於所屬境内不時體察如
有外來奸徒勾串地棍興販人口者立行嚴拿究解至
於旗下買民務將所買民人及地方鄰佑族長人等傳
訊明確方與用印如有仍前怠忽不恤小民困苦任其
輾轉販賣并旗下買身文契不行查明輕與用印者或
本院訪聞或該道府揭報定以溺職指參各宜凛惕勿
貽後悔
飭查防守地方檄
真定所屬地方遼闊西山一帶界連晉省窵遠險峻易
於藏奸近見劫殺頻聞皆設備未週之故該道即將所
屬各州縣併各關隘地方某處設有防兵若干駐劄城
守者若干分防汛地者若干某處係緊要地方所設官
兵果否足用某處地方遼闊來往巡查有無鞭長不及
之虞逐一備悉查明酌量地方之緩急設兵之多寡今
應作何裒益酌議妥確造冊詳報以憑移咨總鎮會商
定奪總期兵不添而巡查自周民不擾而盜風日息該
道職任監司地方攸賴切勿以泛常視之也
申嚴冒災檄
直隸地畝被災特奉
皇恩蠲免錢糧必使被災人戶均沾實惠庶不負
朝廷軫恤至意然有鄉僻之民愚昧可欺文已到而不
知糧已除而不識戶書里蠧劣衿奸棍朋謀串結或沈
擱原行侵吞己納之糧或移甲換乙冒免他人之地種
種弊端不一而足是將
朝廷恤災之巨典徙飽奸蠧之谿壑殊可痛恨今各屬
所報災傷地畝已奉部覆允准隨經頒發告示檄令該
道轉發在案合亟嚴行申飭為此票仰該道查照票内
事理即速移行該管道府廳轉飭該衞堡將前發告示
多為鈔白於被災村莊遍貼曉諭勿得沈匿其被災花
戸各按原報地畝照依應蠲分數將本年錢糧逐名除
免如有已經完納者即照數流免下年錢糧至各花戶
報災之時該衞堡俱有花名細數底冊令將此項底冊
先送查核不必另造仍取戸書里役不敢作弊如有弊
端願甘死罪結狀並該地方官印結一併呈送存案倘
有愍不畏死之徒大胆玩法仍有侵欺冒免之弊或經
訪聞或被告發定將結内有名書役及劣衿奸棍一併
嚴提處死該地方官以通同侵冒特疏參拿決不輕貸
嚴飭協拿盜賊檄
盜跡詭秘出没無常呼朋引類糾黨非一處之人朝西
暮東行止無一定之所若事經發覺追捕嚴急則藏匿
愈密所賴各地方官無分彼此協力擒拿庶奸宄無潛
身之地而雈苻可期肅清今據南皮縣條議内稱鄰境
之盜十不得一皆因各州縣衞拘泥界限接壤之地無
異秦越不獨彼縣之人此縣不能往問即此縣之人潛
入彼境如入深淵等語似此護盜成風地方何日得寧
擬合通行嚴飭為此票仰該道查照票内事理即通移
各道府轉飭所屬如遇鄰封失事追捕盜賊遁入境内
即行接續窮追如係獲賊供出夥盜開有姓名住所移
關提取即行設法擒拿務期同心協力共圖殄滅以靖
地方慎勿彼此岐視倘有以鄰境失事漠不關心置之
不追不緝或受大窩囑託或被捕役朦蔽將現在之賊
以死故逃亡開脱一經本院訪聞定以縱盜黨賊分别
題參究治各宜凛遵毋貽後悔
嚴禁賭博諭
四民之中各有本業咸宜安分以保身家乃有奸猾之
徒希圖厚利開設賭場貪癡之輩墮入局中相聚賭博
晝夜不息開場之家獨得其利贏者百無一二輸者比
比皆是以致貲財蕩盡田房準折一空棲止無所謀生
無策或情極自盡或身為乞丐或自賣旗下或將妻女
子媳賣為奴婢終身淪落或為盜賊致被擒獲身罹重
辟此皆賭輸以後之形景也當聚賭之時還有互相爭
競被人毆死者亦有疊輸氣苦殺死人命者如口北道
詳報康明譽康光譽與韓鎮考等賭錢相爭兄弟二人
俱被韓鎮考韓二考打死又如宣府營兵黃之元與前
衞生員蔡繩枝鬭牌屢被繩枝所贏將繩枝殺死此係
近日之事皆因賭博之故除批行究擬外合行出示嚴
禁為此示諭士民人等嗣後各守恒業不許羣聚賭博
如敢違禁定將賭博之人與開場放頭併抽頭之人及
該地方俱照定例治罪決不輕貰若有首告賭博者提
審得實照例將賭博銀錢一半給賞如同賭之人出首
者免罪仍行給賞須至示者
驅逐流娼檄
士農工商各有常業官役吏胥各有職守無庸隕越本
院莅任以來禁止奢華以敦習尚嚴飭官方以明政體
業經申飭在案邇聞習尚紛靡官常敗壊未有如廣平
一府若是其甚者也如雞澤縣之柳下永年縣之南胡
賈西巖村等處女戲雜沓娼婦繁多不止紳衿士庶破
産招致即文武官弁出入衙門不特不行禁止抑且流
連暢飲醉後狂悖上之官府敗其官方者如錢同知留
宿於張守備署中并例監張文炳張文煜家嫖戲旦四
娃者是也下之衙役忘其性命者如府門役齊佩蘭設
騙各縣銀錢包宿李六縣戸房張文玉王立業侵本縣
庫銀嫖宿王菊花是也似此官役士庶縱慾濫觴廢棄
職業將見風俗日壊官常不整言之殊堪痛恨合行飭
逐為此票仰該道照票事理作速轉移大名道將一切
流來女戲娼婦嚴檄各該地方官盡行驅逐出境不許
仍前容留併出示曉諭士庶人等嗣後務要恪遵前禁
守其本業庶風俗不致頽靡而地方亦漸返淳龐矣併
取各遵依報查施行
再飭植樹浚井檄
耕鑿樹藝培天地自然之利裕吾民衣食之源此誠根
本之業但編戶無知率多因循怠惰難與慮始唯賴司
牧諸人留心勸導督率力行久之自收成效使小民安
於利而不知本院於去年七月内有令各官督民廣植
桑麻多浚井泉之檄通行在案兹據安肅縣王令申稱
遵檄編為歌詞遍貼鄉村民皆爭先淘井報到四十八
村已得井二千五百二十有餘且教植柳以為水斗之
用又桑栽難覓凡榆柳之類莫不有利併作俗語遍貼
目今民皆扦插等情似此一邑勸勉有方民皆趨利而
爭先可拭目以觀成效矣其餘各屬曾否舉行歷久杳
無報覆盖徒視為虚文悉已置之高閣深可痛恨若謂
方物不類地土異宜即有不宜於桑無不宜於麻者且
如榆柳之類乃最易生之物又不擇地而可期長茂者
至泉源與土脈流通無地無水即或原隰高下不同一
邑之中間有石磧流沙亦自無多其土深壤沃之處無
不可為井此二事勞僅一時坐享長久之利民何憚而
不為官亦何憚而不勸也今閱王令所編歌詞簡切明
曉愚民易於省記擬合一併通頒為此票仰該道府查
照票内事理即通飭所屬恪遵原行并今檄事理寔力
舉行仍將發去歌詞照式刊刻遍貼鄉村諭民傳誦咸
使知利爭趨俟歲終將勸民植過桑麻浚過井泉造冊
徑報本院查核以憑分别殿最其去歲通飭因何不即
遵行緣由併取各屬回文彙詳報奪均毋違錯
于清端政書卷五
