性情集卷一元周巽撰
擬古樂府序
余讀太原郭茂倩所輯樂府詩上自唐虞三代歌謠下
逮漢魏晉宋齊梁陳隋唐君臣所擬諸體樂曲歌辭凡
百卷淵乎博哉服膺歲久粗會其意因以漢鼓吹横吹
相和清商舞曲琴曲雜曲并近代新樂府辭倣其體制
雜以平昔見聞積成百有五十四篇第學識淺陋音節
舞調未能合乎古作之萬分然於芻蕘之言或有可采
暇日令丘彬編次為二卷以俟知音者相與正焉歲在
丙辰九月望日龍唐耄艾周巽謹識
聖人出
羲軒位皇極如月行中天聖聖繼作則墳曲斯流傳乾
坤大一統圖書垂萬年高岡來彩鳳清廟鳴朱絃尼父
振遐躅人文日丕宣
上之回
珠宫三十六避暑之回中地勢蕭關險雲氣蓬萊通迴
巒蔽赤日飛瀑含清風仙桃進王母金芝獻玉童巡遊
樂無極數幸甘泉宫
臨高臺
崇臺凌空起登者憑雕闌上摩黃鵠近下見清水寒高
振飛霞珮俯挹承露盤雲霄雙闕並基址萬年安栢梁
歡宴夕乘月驂青鸞
巫山高
峩峩十二峯上有凌雲梯峯出高唐峻雲來太白低山
鳥飛不過峽猿愁亂啼望極魂欲斷夢中心自迷遥憐
楚臺語芳草碧萋萋
遠如期
軒轅上天去羣臣從者誰不得攀龍駕長思來鳳儀山
頭候子晉海上逢安期贈以五色棗酬以九莖芝仙人
去已遠重來期此時
元會曲
青陽正開動彤庭慶昌辰霞光隠鸞馭日色動龍鱗蓂
生一葉始芝滿九莖新覧輝下儀鳳化泰集祥麟千官
齊舞抃天子萬年春
校獵曲
豪鷹厲風翮駿馬騰霜蹄長楊出旌麾上林喧鼓鼙飛
羽雲中落駭獸草間啼翻身射天狼随手墜金雞詞臣
賦羽獵侍宴明光西
戎行曲
東征度遼海朝雨浥塵沙珠袍黃金甲玉轡白雪騧前
鋒耀戈戟後騎鳴鼓笳連城不足拔諸將毋庸誇殺氣
昏海霧軍還應自嗟
送遠曲
行邁何靡靡惜别意留連花底注瑶斝柳隂停玉鞭大
旗懸落日高盖凌飛煙笳吹兹辰發凱歌何時還邊風
鴻鴈來應有捷書傳
郊祀曲
圜丘報本始黍稷薦芳馨上帝鑒下土兹壇朝百靈瑶
階降甘露璇霄羅景星猗那協音律於穆想儀刑錫福
思無疆四海歌咸寧
飲馬長城窟
漠漠遼水雲明明關山月迢迢萬里城歴歴飲馬窟有
婦哭聲哀哭城城為摧秦兵五十萬白骨雪成堆至今
窟中水猶是當時淚涓滴積成泉長留在邊地前年度
遼西渴馬遶城嘶八月天已寒雪飛沙路迷今歲隂山
道解鞍卧沙草魂隨秋雁歸夢見家山好早晚向臨洮
朔風吹節旄歸騎大宛馬玉盌醉蒲萄
子夜四時歌(樂志曰子夜歌者晉曲也晉有女子名子夜造此聲過哀苦後人更)
(為四時行樂之辭謂之子夜四時歌)
鴛鴦合歡夕風動繡帷開明月流光入夢回心自猜桃
花開又落不見翠鸞來(右春歌)
芙蓉合歡帶玉佩紫羅囊綰作同心結襟抱含清香妾
心蓮菂苦愁緒藕絲長(右夏歌)
珊瑚合歡枕無寐過中宵背壁寒燈暗花殘恨未消凉
聲鳴落葉天際雁書遥(右秋歌)
錦繡合歡被香篝宿火殘玉樹霜華結烏啼清夜闌起
看梅破萼欲折寄來難(右冬歌)
出藩曲
承恩辭帝所分封出藩陲綬綰黃金印旌麾翠羽旗香
凝燕寢晝花暖鳳臺時閫外恩光被庭中淑景遲功成
如作樂請奏南風辭
秋胡行
鴛鴦在芳洲飲啄長相顧雌留楚水湄雄飛秦苑樹娟
娟誰家女嫁作秋胡婦合婚纔五日夫壻離家去五見
櫻桃花思君在何處膏沐難為容中閨守貞素春日載
遲遲采桑陌中路忽逢馬上郎持金前致語正色不可
干攀條衣濕露采采未盈筐蠶饑那可住忽聞夫遠歸
歸見相驚顧乃是遺金者升坐向姑訴妾心皎如日夫
意輕如羽鳥猶有儔匹人豈無思慮中流忽自沈大節久
彌著
相逢行
渭北一相逢停鞭駐玉驄問君家何處云在洛城東離
家今幾載歲月如轉蓬話舊各傾倒相看如夢中解貂
秦樓裏盡醉酬知己秦女揚清歌霏霏啟玉齒兩臉桃
花紅翠袖舞東風斜暉轉楊柳新月上梧桐此會良可
樂傾壺思再酌昨日見花開今晨惜花落流景不再來
别離恨難裁人生會面少且覆手中杯明朝又分首上
馬東西去遥望秦關雲高連渭城樹
羅敷詞
青青陌上桑盈盈桑下女行行逢使君駐馬前致語答
云秦羅敷採桑事勤苦夫為侍中郎久宦在公府君意
一何癡妾身自有主彩鳳在高岡雎鳩在中渚物微知
所託去去莫延佇綠葉已盈筐蠶饑日將午
有所思
長門春寂寂宫漏夜遲遲明月流珠戶輕風開繡帷昔
承恩寵處猶想夢來時不見金鑾幸惟應玉筯垂燈花
明又暗佳期杳難期
門有車馬客行(解題曰皆言問訊其客或得故舊鄉里或駕自京師備敘市朝)
(遷謝親友彫喪之意也)
門有車馬客清晨過衡門一見知舊識傾蓋停高軒延
客中堂坐殷勤聽嘉言問訊來何處答云家平原離鄉
三十載喪亂今誰存暫逢同骨肉相見如夢魂交歡展
華宴適興奉清樽冰鱠切鮮鯉蕙肴雜芳蓀中情既相
洽密語方細論冠冕豈不貴簿書亦已繁蠅營與狼顧
昧者競馳奔蛾以燈自滅玉同石俱焚人生若朝露富
貴如浮雲今我不為樂晨興忽已昏持杯各傾倒感子
意彌敦驅車出門去林月照東園
戰城南
將軍初出塞列陣龍城南霜飛殺氣肅日落戰聲酣弩
彀毒流矢鋒交血染函單于行繫頸嫖姚且停驂凱旋
何神速破敵有兵貪
入朝曲
聖作萬物覩如日天之中玉帛來羣后車書慶大同翔
轂臨馳道鳴珮集上宫天香滿臣袖封事達帝聰衮職
慚無補賡歌頌成功
長門怨
金閨月色暗玉樹霜華寒戶外珠簾捲時時望翠鑾還
聞觴王母池上宴將闌甘露和玉屑恩疎那得飡昔為
上林花今為荒原草草自近來枯花能幾時好妾心君
未知君寵妾難期寧食蓮中菂休牽藕上絲不愁娥眉
妬常恐神仙誤君如天上龍妾如草頭露長門夜未央
月闕近清光新怨長相結舊恩終未忘
洛陽道
行行重行行東出洛陽道離離禾黍場踧踧為茂草繄
昔營洛時地不愛其寶貢賦道里均明良朝會早九衢
霏紫烟雙闕麗蒼昊槐柳蔭御階香塵淨如掃歲久競
繁華物盛還枯槁一從周鼎遷漢興基再造佳氣復葱
葱邦畿古來好瞻彼泱泱流往事聞父老賈誼才可憐
石崇富難保京洛風蕭蕭天津日杲杲周道少人行憂
心惄如擣
昭君怨
漢宫佳人列仙姝顔如舜華雪作膚玉鳳搔頭金纏臂
琇瑩充耳雙明珠美目清揚含百媚同心綰結青珊瑚
三千宫女誰第一當時王嬙絶代無天子按圖初未識
承恩遠嫁南單于朝辭皇都去日逐胡馬驅邊塞幾千
里行行但長吁心中萬恨向誰訴馬上琵琶聊自娛鴻
鴈南飛漢月遠驊騮北去燕草枯朔風吹沙砭人骨寒
雲雨雪斷胡鬚銀甕蒲萄初出酒寶車馲駝新取酥帳
中強飲解愁思情至酒酣愁未紓明月流光照氍毺關
路迢迢不可踰幾回夢想乘黃鵠飛入長門侍玉輿胡
情不似漢恩重妾意終憐君寵疎君不見紅顔命薄何
足惜長恨和戎計策迂四絃不盡昭君怨千古空留青
塜孤
猛虎行
疾風撼林木空谷來嘯聲秋氣何肅殺於菟晚縱横眈
眈掉尾相逐行一獸咆哮百獸驚玉爪拳鉤蹴冰裂金
精夾鏡流電明磨牙吮血食人肉威勢慘酷傷羣生荒
野雲深山月黑猿啼老樹寒蕭瑟馮婦回頭不下車李
廣彎弓空裂石郊原千里絶人行近郭時時見其迹嗚
呼安得政化如劉琨虎北渡河風俗淳外戶夜開無吠
犬耕桑共樂江南村
銅盤歌
武皇鑄銅柱上有承露盤盤出仙人掌高凌浮雲端金
莖的皪珠光寒和以玉屑供朝飡一旦神歸茂陵去苔
花滿眼秋霜殘思君不見淚如雨銅柱凄凉圍畫欄渭
水西風黃葉落驅車遠載來京國盤傾柱折聲如雷驚
起千年華表鶴暮雨空山泣石麟寒烟斷甓埋銅雀君
不見芳林翁仲笑相迎青鳥不來海波涸
陽春曲
東風嘘谷飛香霞淑氣融融催百花黃鳥間關語庭樹
清簫宛轉隔窗紗雨過御溝流水急夭桃夾路紅雲濕
蓬萊宫裏翠華來華萼樓前僊樂集殿閣千門御氣通
金窗珠戶光玲瓏臨軒若問司農政無逸先陳今古同
萬物光輝沾德澤小臣愚獻治安策鸞聲噦噦早趍朝
桑樹鷄鳴曙光白
織錦曲
金梭動玉腕舉當窗織錦誰家女七㐮終日不成章五
色牽情亂如縷遥想夫居天一方關山迢遞河無梁燈
前紊絲鳴絡緯機上交頸雙鴛鴦舊恨難裁幾行字新
愁暗結九迴腸照帷銀燭空憐影唾壁綵絨猶帶香忽
聽喔喔隣鷄唱停梭起視心徊徨星橋暗想飛烏鵲雲
錦旋看成鳳凰君不見漏斷金壺啼玉筯思君不見知
何處織將錦字寫中情寄與明年春雁去
梨花曲
仙妃下瑶圃靚粧乘素鸞盈盈含芳思脉脉倚闌干冰
玉肌膚夐貞潔多情長得君王看白雲滿階月欲暗香
雪半樹春猶寒鸎囀高枝迎淑景隔花低蹴鞦韆影美
人微笑步花隂玉纖自把宫鬟整東家蝴蝶雙飛來芳
魂欲斷梨雲冷
琵琶曲
明妃初出塞愁恨寄哀絃千歲琵琶語六么音調傳新
聲乍囀鶯啼樹餘響不斷龍吟川拂指四絃如裂帛銀
牀葉落悲寒蟬空林淅淅鳴虚籟幽澗泠泠流瀑泉獨
抱中情向誰訴曲終馬上啼嬋娟鳳鳴朝陽苦難見鴈
呌羅浮私自憐别有離愁彈夜月潯陽江頭停客船鳴
絃撥盡清商怨月冷蛾眉秋滿天翠袖拂絲聲切切青
衫濕淚思綿綿君不見越女吳姬美如玉十三彈得琵
琶曲一朝遠嫁随征夫望斷江南春草綠
空城雀
空城雀喧啾無樹棲城角雄飛雌哺黃口雛羣遶荒蕪
無粟啄何不飛去山林樂城頭日落號烏鳶城下荆棘
霏寒烟朝昏飲啄不充腹磔磔悲鳴誰汝憐自歎空城
非所止猶勝身罹網羅裏君不見郊原四面皆網羅無地
潛蹤將奈何安得仁恩及微物雨露生成囿泰和
野田黃雀行
野田有黃雀羣飛向村落禾黍秋來啄食肥蓬蒿暮宿
潛身樂不同飛燕營窠巢豈逐征鴻罹繒&KR1508;微物猶知
棲息地四維塵網誰能避君不見鸚鵡在樊籠幾時脱
迹山林中
梅花引
君不見西漢梅子真精魂化作花中神君不見開元宋
廣平辭語採得花中英鐡石心腸賦偏麗神仙風韻氣
獨清江南十月芳信早萼綠花開照晴昊玉樹皎如冰
雪明詩人吟到乾坤老萬松嶺下月昏黃忽憶故人天
一方折得繁花無使將空山月落遥相望霜寒野迥聞
殘角撩亂漫空香雪落長嘯曾驚洞口猿高吟欲借山
頭鶴幾回踏雪過溪橋滿眼白雲寒欲飄倚竹相看欹
翠袖歸來三日香不消揚州歲晚花猶盛聞說東皇消
息近笑問花神不肯應為君傾倒酬清興我歌梅花引
勸飲君莫辭大羹調以黃金鼎旨酒酌以白玉巵氣轉
洪鈞在頃刻挽回春意非君誰
猗蘭操
朝露凝兮奕葉光紫莖出兮芬芳託根兮楚畹芳菲菲
兮滿堂念中情兮不能忘擥玉珮兮紉幽香操鳴琴兮
動清商歎遺音兮心徊徨懷美人兮天一方感露霜兮
沾裳
别鶴操
孤鶴度遼海辭家已千年棲息向華表飲啄下青田雪
為衣兮朱為頂清聲唳兮聞九天有客結廬兮傍林泉
聽遺音兮彈鳴絃竹風動兮戛戛松月落兮娟娟恍臨
軒兮無影飄縞袂兮蹁躚長鳴兮拂羽挾雲巢兮飛仙
忽神遊兮蓬島響天籟兮泠然
性情集卷一
