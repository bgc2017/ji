性情集卷二元周巽撰
擬古樂府
節士吟
脩竹生中林長松在幽壑嚴冬霜霰零枝葉不黃落夷
齊歸西山餓死無愧顔魯連蹈東海一去竟不還蘇武
持漢節飢來嚙寒雪遂使李陵慚去住難為别古人重
義不顧身聲名烈烈垂千春採薇嚙雪辭金者寥寥千
載空無人睠彼宦遊子胡為寡廉耻我歌節士吟六合
清風起
羽觴飛上苑
春風二三月綺席列瓊巵鶯啼上林苑花覆太液池酒
令行觴飛羽急樂歌轉曲流聲遲玉醴香中春㶑灔金
波影裏翠參差冰絃觸指雁初度風笛啓唇鸞乍吹宫
錦淋漓羅袖濕蛾眉起舞雙玉妃君不見長楊日落天
仗去清夜銅仙空淚垂
薄暮動絃歌
斜日照東壁樂音紛滿堂翠蛾啓皓齒玉指彈清商花
前起舞青霓裳絃將白雪聲遶梁秋風洞庭呌鴻鴈春
日高臺鳴鳳凰晝刻苦短更漏長寳篆香消銀燭光君
不見承恩飛燕來昭陽天留一鑑吁可傷
鷄鳴高樹巔
東方曙色動喔喔金雞聲初唱疎星落再啼斜漢傾朱
冠搖搖奮錦翼飛出扶桑枝上鳴生秉五德合陽精司
晨長是臨五更氣雄將鬭躍金距餘勇未衰猶力争有
客能鳴度關早何人促起舞劔輕朝來喧呼驅上樹木
末聲殘風露清思婦因之驚遠夢歸人不至感中情感
中情向誰訴人在邊頭音信無幾回夢遶關山路
錦樹行
吳江上郢水東木落秋霜冷波涵夕照紅天機織成五
色綺地氣吐出雙飛虹低連曲岸山嵐曙遠接寒岡野
燒空楓葉滿林凋玉露落霞影裏飛孤鶩漁歌聲斷綵
雲留我行見之歲云暮關河萬里鴈書遥行子天涯在
何處我歌錦樹行曲盡難為情十月桃花爛如錦運糧
初過南昌城
壮士歌
君不見荆軻辭易水飛盖過秦宫一去不復還白日貫
長虹又不見樊噲入鴻門瞋目髮衝冠立飲斗巵酒狂
言敵膽寒秦王絶袖環柱走沛公間行脫虎口兩雄事
異壮心同擁盾何慚持匕首近代羽林如虎貔黃金𤨏
甲元武旂三石琱弓百發中千鈞寳鼎獨力移時危此
輩盡奔散如噲如軻知是誰落日高臺大風起安得守
邊皆猛士力挽天河洗戰塵功名圖畫麒麟裏
關山月(蓋傷離别也)
披青雲見丹闕玉鏡懸青天幾迴圓又缺居庸古北接
隂山照見長城多白骨胡笳夜奏聲嗚咽羌笛曲吹楊
柳折姮娥流彩到中閨邊鴈不來音訊絶音訊絶夜夜
馳情瞻兔窟天闊清秋河漢遥思君夢斷關山月
梅花落
中庭一樹梅飛雪委荒苔我行驚歲暮幾回花落又花
開玉筯啼妆面思君契闊何由見城頭霜角入雲悲吹
斷芳魂淚如綫
芳樹
前庭植芳樹雨露浥華滋下有盤根節上有連理枝欝
欝清隂合離離佳實垂榮華信可愛零落亦可悲佳期
彩雲散倚樹長相思
元冥曲
元冥啓芳籍化機動元英六華凝中素一氣分太清涵
養成佳實味之以和羹碩果如不食剥盡還復生
車遥遥
車遥遥去何之馬蕭蕭鳴深悲路遶關山千萬里望君
不見長相思黃塵蔽日征鴻斷肝腸似割空留戀霜雪
墮指冰斷鬚未寄衣裘淚如綫長途豺虎方縱横魂驚
膽落傷中情傷中情向誰訴百歲光隂暗中度車遥遥
何處去
遠别離
朔風起鴻鴈來遥傳蘇武訊直過李陵臺萬里關山和
月度幾行書字拂雲開羣飛遠浦鳬鷖亂陣落平沙鷗
鷺猜自是随陽向南去非關避雪待春回數聲驚起閨
中怨夫在邊頭何日見水長天遠若為情月下停砧淚
如綫
怨王孫
王孫遊憺忘歸芳草綠落花飛草綠花飛春又暮憶君
心緒罥斜暉水流赴壑何時返心逐鴻歸關路遠華萼
樓前白日昏芙蓉帳裏香雲暖夢見王孫雪滿裘腰間
玉帶珊瑚鈎金鞭斷折銀貂敝昔日紅顔今白頭魂一
驚淚雙落娟娟殘月入房櫳淅淅凄風動簾幕
採蓮曲
泛西湖西湖五月初盈盈綠水開紅蕖纖手雙搖木蘭
槳荷花蕩裏移輕舫花深葉密不見人隔花遥聽菱歌
唱菱歌唱中情自惆悵櫂遶回堤去復來搖動露盤珠蕩漾
珠蕩漾不成圓日照芙蓉顔色鮮嬌態臨風欹翠盖新粧
映水落青鈿採花休採菂心苦誰如妾顔紅羞比花眉
翠還同葉南風送微凉吹香襲荷裳折花挹荷露驚散
雙鴛鴦夫君在何處妾心詎能忘碧莖刺手絲不斷芳
容常恐凋秋霜誰家遊蕩子調笑弄湖水妾心自比花
更清獨棹歸船明月裏滿身香露迴中房月掛高臺鸞
鏡光吳姬越女多愁思歌遶湖波空斷腸
長安道
長安甲第連雲起馳道迢迢直如矢香霧滿城飛轂來
千門萬戶東風裏路入甘泉御氣通樓開丹鳳霞光紫
玉階朝覲響瑶珂僊仗傳呼鳳輦過柳拂龍旂露猶濕
交衢雙舞鳴鸞和上林春早啼鸎亂渭水秋深落葉多
豈知一旦繁華歇禾黍離離將奈何有客有客長安道
衣裘塵滿愁難掃旅懷欲寄雁不來富貴翻憐故鄉好
君不見長安道上多虎狼常恐行人度關早
芙蓉行
天門初曙啼早鴉西風吹落丹霄霞美人閒倚闌干立
錦樹頒霜初見花美人顔色花可比歲晚見之心自喜
鸂鶒沙邊雲彩飛珊瑚枝上虹光起密葉玲瓏亂翠毛
繁英燦爛裁文綺宫女焚香别殿中秦娥攬鏡粧臺裏
朝來艤棹驛亭西疑是美人隔秋水紅粧翠袖青霓裳
微笑含情啓玉齒木末霞消落日紅相思咫尺雲千里
桔橰行
八月陂塘秋欲涸車聲軋軋連村落晚禾將槁大田枯
絡緯悲鳴止還作螮蝀垂光飲斷流蛟龍蛻骨臨深壑
汗流被體足未停辛苦救得禾田青十日無雨穗將絶
蕩蕩旻天呼不聽君不見秋糧已免皇恩早天賜豐年
應更好不用含愁怨桔橰化機頃刻回枯槁
苦熱行
祝融南征馭赤龍鶉火飛燄當前鋒渴烏吸盡蓬萊水
妖虹掛在芙蓉峯田疇枯槁泉欲竭沙石銷鑠金為鎔
重惜民憂魚鼎沸得非帝遣龍門封雲蒸谷口澤未降
虎嘯巖前風不從六合如在洪爐裏不知何處堪潛蹤
嗚呼山林晦迹無地容安得天風駕我遊鴻濛
長相思
長相思惜芳顔郢樹雲深不可攀三峽猿啼夕照間瞿
塘江寒水初落巨石奔流多險艱百丈牽江行水灣望
斷征鴻過衡嶽夢随行雨來巫山霜凋黃葉鳴絡緯夜
長不眠淚潸潸長相思何時還
楊白花
楊白花白於雪漫空撩亂飛瓊屑有美人兮將别攬柔
條兮初折絮紛紛兮舞離筵酌綠酒兮鳴朱絃感中情
兮惜芳年迎章臺兮舞袖繞隋堤兮吟鞭去金河兮幾
千里攬愁緒兮綿綿思夫君兮不息望雲鶴兮翩翩
蒼龍吟
江潭月冷流清音紫竹吹作蒼龍吟含商引徵曲意深
曲意深淚沾襟關山遠何處尋美人滿酌金屈巵勸我
行樂當及時艷歌流舞揚光輝揚光輝照春日夀萬春
歡未畢
效樂未央體詠梅二首
六花出一陽生催凍木吐寒英棲遲谷巖裏凛如聖之
清
冰注魄雪霏香發春意冠年芳元氣所融結花中之素
王
野有梅思君子也君子在野感物而托興焉
野有梅山有璞歲將晏兮微霰初落我思美人如玉追
琢
山有璞野有梅歲云暮矣飛雪皚皚美人既見我心孔
諧
吁嗟美人兮贈我以瓊英酬以珮玦聊結中情願守貞
白毋渝初盟
清平調三首
武皇開宴影娥池侍宴阿嬌新寵時金屋春深扶醉起
鸞鳴花底日遲遲
簾外宫娥舞䄂來霓旌雙引出蓬萊一泓仙掌金莖露
分賜羣臣七寳杯
兩院東風飄紫霞天香飛落上林花恩疎不見龍輿過
望斷長門日又斜
補古樂歌序
唐元次山補樂歌序曰自伏羲至于殷凡十代樂歌有
其名亡其辭考之傳記義或存焉採其名義以補之凡
十篇命之曰補樂歌余讀次山之作愛其辭旨淵古宛
然若當時之制難可倣傚遂考傳記所載上古聖人制
作功德如伏義結網罟以教畋漁神農作耒耜以教耕
稼軒轅造律吕以審隂陽堯觀蓂莢以正歷象舜繇陶
冶以陟帝位大禹之䟽河成湯之禱旱成王之卜洛皆
歴代聖人制作功德之大因以名篇亦謂之補樂歌云
(案耒耜蓂莢疏河三篇永樂大典原闕)
網罟
代結䋲兮古庖犧網罟設兮取象於離張萬目兮舉維
以佃以漁兮随所施龍馬出兮河之涯
律吕
嶰竹生兮鳳凰鳴協隂陽兮制鳳笙筩十二兮和五聲
奏雲門兮天下平帝乘龍兮遊太清
陶冶
歴山之下兮河之濱陶元氣兮冶大鈞塼埏埴兮淬清
泠器不苦窳兮資吾民元德升聞兮韶音以成
禱旱
素車白馬兮來桑林六事責已兮感天心天心回兮霈
雨霖蘇萬物兮恩澤深大濩作兮流遺音
卜洛
假神龜兮建東都定寳鼎兮開皇圖武功成兮文德敷
白雉在庭兮鳳在梧歴世歴年兮垂遠謨
性情集卷二
