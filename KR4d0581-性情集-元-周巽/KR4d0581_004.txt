性情集卷四元周巽撰
七言古詩
姑蘇臺
吴山高吴水長烏啼霜楓落鹿遊煙草荒百花洲在春
無主曾見蛾眉花下舞祗憐西子捧心顰那覺越王嘗
膽苦山圍水繞闔閭城故國臺傾空有名子胥伏劒夫
差死悲風哀動寒潮聲
黃金臺
邊風動燕雲開千金買駿骨宛馬從東來金臺百尺空
中起樂毅趍燕從隗始高陵秦塞雲幾重俯拓齊城地
千里昭王已矣賢士亡黃金化土高臺荒白虹貫日天
蒼蒼易水波寒沙草黃
歌風臺
白蛇斷赤龍飛天開炎運成帝業雲捲蜚廉揚武威威
定四方歸故里酒酣擊筑歌聲起山河振動氣猶雄宇
宙廓清心自喜薰弦載撫韶音希豳雅又陳王化始河
流如帶誓猶存臺前虎嘯生荆杞
戱馬臺
睢水東彭城下西風殘照古臺荒楚項重瞳曾戲馬振
鬛長鳴聲捲河翻身一躍光騰波時危力盡將奈何騅
兮不逝空悲歌九日黃花秋霜晚長河東流去不返遥
憐霸業逐煙消賓雁南飛楚天遠
釣臺
桐江上一絲風羊裘坐危石輕雪落寒空故人乘龍忽
相憶徵起終辭諫議職夜驚星動紫微垣曉見雲歸翠
蘿壁振衣獨立富春山魚鳥亦知心事閒清風高出雲
臺表遺迹長留山冰間
銅雀臺
西陵樹曾是美人歌舞處腸斷君王死别時蛾眉憔悴
分香去奸雄心事有誰憐殘瓦空題漢代年銅雀春深
懸落日石麟秋冷卧荒煙鄴下興亡今又古烏號野樹
猿啼雨泉扄長夜鏁幽魂有酒誰澆臺下土
鳳凰臺
望佳氣臨高臺金烏初出海照見鳳凰来千年王氣久
消歇忽聽韶音動雙闕烏衣巷口鳥鳴春白鷺洲頭潮
湧月雲中天樂下瑶京僊女乘鸞弄玉笙歌聲噦噦臺
前起散作春風花滿城
陪全尚書子仁馮高州子羽宴劉宏遠江樓子
仁大書先得月樓四字且歌以美之子羽作記
俾余賦詩即席奉呈
昔年李謫仙呼月醉南樓尚書今夕宴客有馮高州坐
邀劉顥清興發樓倚長江先得月玉簫吹徹彩雲留聲
引鳳凰来上闕八窗玲瓏風露寒秋高銀漢生微瀾團
光未離滄海角流彩已照虚簷端尚書特筆高州記飄
飄頗有凌雲氣毫翻雲藻玉蜍乾袖拂天香金粟墜醉
歌窈窕邀嫦娥滿目飛光感興多仙人騎鶴遥相過玉
壺㶑灔搖金波不醉如此良夜何吁嗟不醉如此良夜
何
轆轤
秋陽杲杲溪流竭井上轆轤聲不絶銀河斜轉玉繩低
心苦惟憂稻田裂邊雁南来人未歸蛾眉顰蹙筋力微
遶牀百丈哀音動樹攪西風梧葉飛蟋蟀悲吟腸欲斷
蒹葭露白秋將半田家祗望晚禾登奈何今歲逢秋旱
君不見早晚班師舞干羽皇天應降洗兵雨
梅花月下醉歌
酌酒芳樹下寒光照玉壺舉觴酬明月起舞鶴影孤清
夜恍惚逢仙姝丰姿綽約形容癯琇瑩充耳雙明珠纖
腰雜佩青珊瑚邀我東遊見麻姑南昌仙人在坐隅杯
傾沆瀣酣芳液連日東風吹不蘇酒醒滿襟香露濕雪
花眩眼光糢糊欲與仙人借雙鳬朝遊羅浮暮西湖誰
能持將北斗勸何當吸取東海枯君不見醉倒罇前曙
光白不知此樂今有無
五言律
追和文山青原詩柬陳村民寄謝禪林諸友
曉行金粟地袖拂綠蘿煙水出源頭活峰廽樹頂圓因
君寄高興來此洗塵緣唯有山中客猶書甲子年
昔人吟詠處醉草動春蛇岩石曾為供溪毛可薦茶荆
留千歲樹桂老九秋花欲結淵明社重來惠遠家
中秋對月有懷
凉夜金波動秋空玉鏡飛山河移素影霄漢出清輝照
席蟾蜍近傳書鴻雁稀更闌猶夢見天上看花歸
鏡裏秋容好岩前爽氣佳素娥元有藥老桂又開花對
影心猶壯觀花鬢未華有懷瀛海客直欲泛靈槎
題羅用和老人賜帛詩
天子嘉耆德推恩及老成霜紈題御賜春綵拜親榮寒
谷初回暖荒城未解兵園黃豈終隠徵起見昇平
九日偕丘世傑俊賓吴文泰吴仲誠高崇德遊
石礱
蒼壁瀉飛瀑虚亭看挂川寒聲洒松雪暝色帶蘿煙銀
漢空中落玉虹巖際懸壯觀逢九日與子樂盤旋
登臨無好句猿鳥笑人來良友文皆傑諸生俊有才起
予詩迭和迎客菊初開喬木凋零盡日斜孤鶴回
九日謾興二首
佳節動高興憑陵翠巘孤山河千里異風雨滿城無松
下豺猶祭雲中雁自呼未能酬酩酊且復立斯須
矯矯雲間鵠悠悠溪上鷗蘆花兩岸雪楓葉一江秋客
路從飄泊浮生任去留幾時將鳳管拂袖過瀛洲
題洗耳亭(并序)
泉遶青原山前琮琤鏡徹寒聲襲人山中人
枕流其間而作亭其上以洗耳名之鄉衮文
信公大書洗耳亭三字猶存
路入青原去停驂洗耳亭偶聞徵隠逸來此濯清泠問
法黃龍在吟詩白鶴聽巢由不可見松月滿窗櫺
讀書臺(并序)
讀書臺一在永和鳳岡之陽鄉衮周文忠公
嘗讀書其上松隂鬱鬱盛夏常寒蓋廬陵擅
山水之勝斯臺又盡攬廬陵之勝也
曉上讀書臺臺高接上台書生燈火夢丞相衮衣來山
色看還近松隂掃不開倚闌吟眺處獨鶴暮飛回
白鷺洲(并序)
洲綿亘吉州六七里江水分流縈迴此州宛
然金陵二水中分一洲之勢因以白鷺名之
丞相文忠公建書院其上種竹萬竿公
卿大夫多出此焉由是白鷺洲之名聞天
下
吉士長懷古來遊白鷺洲波分孤嶼出沙帶一江流漁
火楓橋夜書聲竹院秋磯頭明月上吟望意悠悠
魯公祠(并序)
唐顔魯公為郡别駕時以興起斯文為已任
益廣學舍聘賢士以淑我吉人自此廬陵聲
名文物卓為江表冠吉人德之建祠螺川驛
東以永去思之意焉
魯國祠堂在螺川古驛東吉人思别駕唐史具孤忠礎
潤香芹雨廊廽古栢風我来拜公像肅肅仰冥鴻
青螺峰(并序)
青螺峰在廬陵郡東北亭亭如青螺上有金螺子
故名旁臨大江水光山色暎帶城郭郡之望山也
螺峰臨北渚千古畫屏開瞰水青涵影浮空翠作堆江
流如變酒山好若為杯有客吟招隠靈泉松下來
寄德安縣尉劉麟紀
千里潯陽客青衫淚未乾琵琶秋月白蘆荻曉霜寒感
慨悲王粲登臨憶謝安風塵滿江右何處覓漁竿
以和靖處士疎影横斜水清淺暗香浮動月黃
昏兩句為韻賦詩十四首
江上逢花處山隂飛雪初人憐孤樹瘦春寄一枝疎澹
白流纖月芳魂返太虚遥思林下路和靖苦吟餘
孤山乘興来晚歲入佳境雲樹棲鸐翎冰梢掛蟾影倚
看醉眼醒夢覺吟魂冷日夕重相思幽懷長耿耿
美人何契闊一見即留情翠袖凌風薄瓊裾曳雪輕寒
煙脩竹外流水小橋横殊覺芳容瘦不知華髮生
長憶携壺去西湖處士家凍雲低老樹殘雪落疎花深
谷溪流遠空林石逕斜亭前放鶴處吟思遶天涯
鶴去野亭空松門傍湖水掃雪坐荒苔臨風嗅寒蘂折
花興何長得句心自喜把酒酬詩仙山中白雲起
白雲長不掃綠萼笑相迎倚樹懷中素携香覺太清江
南春較早林下雪初晴欲折無来使憑誰寄遠情
千里憶佳人芳情寄来遠林杪雪華深枝頭春色淺穿
雲苔逕縈傍水柴門掩不惜山路遥携壺臨絶巘
絶巘路﨑嶇躋攀坐来暫樹壓翠岩幽香通蘿壁暗客
笑雀喧枝樵歸花插擔落日興猶酣停杯倚雲瞰
一樹輕冰凍滿林疎蘂香殷勤託花訊惆悵惜年芳遠
寺鐘聲寂高樓角韻長有懷不可見寤寐意難忘
元猿吟庾嶺白鴈過羅浮倚竹凝朝望看花帶暮愁丰
神何灑落貞節自清幽酌酒芳林下酣歌興未休
行行過驛亭歴歴遊仙洞白鶴羽毛翻玉龍鱗甲動花
間壺再傾石上琴三弄回首隔風塵思君入清夢
思君在何方昨夜花初發渺渺樹間雲娟娟枝上月素
輝寒玉肌清氣冷冰骨應笑桃李顔繁華覺消歇
粲粲仙妃降盈盈倚靚妝香紉青玉佩光冷素霓裳疎
蘂欺霜白芳心蕤蠟黃雨餘花濕處疑是泣英皇
自昔皇英去誰招花底魂數聲雲外角一酹月中尊雪
皜山隂霽雲黃野色昏忽傳芳信至初旭散東園
溪梅
幾樹臨寒碧疎疎花滿溪皺波涵影瘦欹岸壓枝低月
上推篷見雲深去櫂迷頗懷過剡曲乘興遶芳堤
嶺梅
嶺頭春意早疎蕊臘前開使節停雲望樵歌出洞来穿
花羸馬過抱樹冷猿哀傳語羅浮客新詩早寄回
梅林
尋芳臨晚渡停櫂入寒林雪裏孤村近花間一逕深隔
花人喚酒倚樹客聽琴烟寺昏鐘動歸来香滿襟
梅洞
巖谷雲深處冬暄花正開香隨微雪落訊逐早春回白
鹿銜花去元猿抱子来僊人招我隠倚樹獨徘徊
梅魂
縹緲烟塵外思君不見君神遊枝上月夢繞樹間雲素
頂三花聚元精一氣分氤氲招不得化作雪紛紛
梅訊
歲晏無消息此時芳訊通初傳遠信至如見美人同枝
上喧林鵲雪中来塞鴻關山今夜夢和月到房櫳
野梅
郊外一枝雪村邊十月春行吟逢處士索笑向佳人茅
屋寒煙外板橋流水濱欲乘芳興去雲樹隔嶙峋
梅樹
南昌千載樹屹立出凡塵人想邑中尉仙留世外身清
癯孤鶴骨夭矯半龍鱗擬掛一壺酒倚歌招子真
梅根
孤根培厚地春意在東原蟠屈龍形古發生陽氣温冰
堅凝體魄雪淨返精魂大本深含蓄嚴冬花正繁
梅龍
千年一老樹瘦骨似蟠龍玉爪冰霜合翠鱗苔蘚封羅
浮雲裏見夏禹廟中逢乘取臞仙駕飛光來九重
梅蘂
輕冰融凍蕊點綴見仙姝色潤藍田玉光浮合浦珠枝
頭帶蟾影花底露蜂鬚此日相看處芳容何太癯
梅英
霏霏含玉齒粲粲出瓊英春色梢頭見陽和根底生終
身守貞白芳氣得輕清隠若飛仙佩飄翩来上京
梅萼
凍萼凝芳思空山見美人冰姿含翠靨玉齒粲朱唇結
蒂棲香雪綴枝迎早春醉看開也未微笑問花神
梅香
瓊樹流清氣花飄晴雪香暗凝翠雲袖微襲紫羅囊旖
旎来東閣芬菲滿洞房酒酣三嗅醒吟斷月昏黃
梅仁
佳實存芳核中含元氣清陽生春欲動甲拆暖初萌雪
後孤根發年深老榦成長留酸一點金鼎待和羹
梅影
江碧涵疎影飄蕭宛不羣斜横半窗月低轉一簾雲晝
掃塵無迹隂移篆有文常隨芳質見隠映雪繽紛
奉寄陳進士村民
不見鏡中石遥思枕上峯景星光欲聚夜雪興偏濃著
述編新草吟哦對古松華嵩歸隠處雲樹幾千重
舊種庭前竹旋看新笋生春深翡翠合日静鳳凰鳴常
有凌雲氣兼留避俗名希君保貞操託此寄中情
哭雩都縣尹沈宗臣父子死節
侃侃雩都令情深入夢思大兒同死節慈母痛生離猶
想之官日空憐罵賊時欲持一杯酒遥酹欝孤祠
祭石橋先妣墓詩
哀哀竟何恃悲痛徹心肝墓樹春雲暗階苔宿雨殘淚
隨流水注食為禁烟寒腸斷思親處鵑啼喬木端
祭石屋先人墓詩
早歲自失怙憂懷不盡言養慚烏返哺祭效獺銜恩陟
岵悲風起瞻塋佳氣存永言思罔極垂白哭秋原
性情集卷四
