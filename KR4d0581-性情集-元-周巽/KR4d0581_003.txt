性情集卷三元周巽撰
五言古詩
題吉文殷仲勖脩竹亭詩
君子有高節氣凌青雲端開軒來舞鶴鳴籜驚棲鸞簾
影搖翡翠珮聲戛琅玕行吟何洒落嘯歌自盤桓雲來
書臺遠月照文水寒焉得共觴詠筠忩聽清彈
希文堂為羅宗文題
城南羅隠君簡默重高誼仰希文正公敦族輕市利德
著麥舟詩恩垂義田記嚴親八十餘綵服日娱戱棣萼
暎春輝友于自倫至晚歲閱金經頗悟仙丹祕遊神慕
松喬脱略棄塵事昔見雙珠明今留一株桂玉樹照西
園芝蘭雜芳蕙悠悠白雲飛馥馥金粟墜聿瞻希文堂
令人發深喟
賦明月珠奉簡三衢馬子善
明月何團團清輝散霞綺君如明月珠湧出滄海裏文
采照三衢光華騰萬里煌煌海内珍驪龍見之喜綴冕
堪凝旒為璫可充耳蛾眉笑相看魚目羞自比景星夜
熒熒甘露朝旎旎我歌明珠篇蟾光浴秋水
分題得螺川送郡侯高志道秩滿赴京
金螺出晴川日照波光動物微秀所鍾名與川增重五
馬日邊來川靈應效貢紛如浦珠還驪龍争戱弄咫尺
湧波濤長風一吹送永懷朝宗心來獻河清頌
詠諸葛武侯
南陽諸葛公隆中卧不起玄德三顧之情好猶魚水鼎
足勢既成出師志未已炎灰不復燃大星當營墜如何
建安後正閏昧前史紫陽舉頽綱昭烈著漢紀君臣大
義明書法春秋比
巢雲
嵩華謫仙流逸氣凌霄漢卷跡孤影微成章五色爛卧
瞻蟾窟低起舞鶴髮亂悠悠心自閒冥冥夢初散天孫
促駕招太白倚屏看俯視芙蓉峰臨風灑飛翰
題黎氏彬軒詩
晴雲麗初旭光照城南樓樓中有隠者黎氏儒家流文
彩絢素質書香樂清幽雅性敦孝友高懷重交游班班
春綵立馥馥秋蘭抽當窗揭吟翰輝映珊瑚鈎
贈五嶽道士劉九臯
翩翩鶴南飛翼翼來青田神閒遊五嶽聲清聞九天振
衣瑶臺上舞羽玉皇前一顆還丹現三花聚頂圓芝壇
月隨步松巢雲共眠玄都看花去飛駕凌紫煙
蘆花塢詩
飃飃校書郎棲迹蘆花塢孤雲卧高林雙鳬下清浦玉
樹帶蒹葭秋光暎眉宇胷懷冰雪明容儀鸞鳳舞昔陪
青藜翁灑翰辟玉府佩劒出龍泉烟塵暗中土翩然賦
歸來垂綸傍蘆渚雪花香滿襟風絮光翻羽邀彼鶴上
仙泛我尊中醑高歌落海蟾長嘯驚石虎願接盧敖遊
仍呼太白侣飛駕凌清虚乘風過玄圃
詠鮑叔牙詩
鮑叔相齊桓舉賢立霸功心知管夷吾所以常見容一
朝代齊相烈烈營西東遂令王綱正列國咸服從高誼
薄雲漢羡彼雙飛鴻後來結交者自謂膠漆同見利競
毫髮相擠䧟穽中昔若芝與蘭今為蒿與蓬古人不可
見邈焉想高風
澹雲為湘隂羅孝子國珉賦
悠悠江上雲靄靄雲中樹歴歴楚天遥思親在何處家
住白雲邊望極湘隂路朝看雲飛來暮看雲飛去雲行
出有歸遊子當返顧如何骨肉恩離别少歡聚憂來賦
停雲耿耿出情素願為黃鵠翔歸來慰遲暮相看共卷
舒怡然得深趣朗詠白雲篇烏啼殘月曙
詠嬴女
盈盈花上月渺渺樹間雲雲中弄玉管嫋嫋隔花聞中
夜清聲歇碧雲鸞影分綢繆託蕭史中道哀離群瑶臺
幾春夢洞房餘夕薰遺音尚嗚咽愁緒何繽紛鳳去臺
空存思君復思君
題青文蕭與靖歸興圖
藹藹溪上雲蒼蒼鏡中樹蕭散林下人行吟有佳趣邂
逅立松隂盤桓不能去流水長無聲仙源渺何處拂袖
歸去來南山起烟霧
天台歌奉簡郡庠謝廣文玉成
峩峩天台峯峯高幾千丈金烏浴海潮飛出天門唱中
有綠髮翁神清氣豪宕遠繼太傅蹤遊觀赤霞障著屐
步雲衢鳴珂對天仗翩然舉飛翰振鐸螺川上文章若
有神班馬不相讓詩興秋雲高詞氣春濤壯兹辰涉大
江携詩遠來訪延坐振文堂高談知雅量魚來芹泮看
鶴去梅邊放孤雲起東山式慰羣生望
層溪釣隠為西昌郭廷輝賦
澄江有隠士世科冠朝端釣月層溪上溪清月光寒追
蹤坐磻石適意觀微瀾身披孤鶴氅手持一漁竿鷗鷺
長為伴爵禄不可干縱無渭川想應作嚴瀨看雲來青
螺浦月上金魚灘泠然發長嘯驚起卧龍蟠
詠曹娥
曄曄枝上花隨風早飄忽娟娟如花顔痛父逆潮沒哀
號訴江神焉得收父骨臨流遂自沉死抱父屍出海濤
助聲悲山雲共愁結事在漢安年誄成度尚筆孝哉曹
娥心明明如皦日
贈楊用良之金陵
泛海得驪珠輝光比明月剖身藏之歸持以獻丹闕終
受魚目讒謫為金陵客生還見妻孥自憐無定跡旋與
親愛辭復作千里别蘭棹入寒烟梅梢落晴雪翩翩孤
飛鸞寧肯棲枳棘冥冥海天長遥望雲中翼
采菊
秋英有佳色晚節含餘香悠然東籬下觧珮紉芬芳繁
霜瘁百草林木盡凋傷白酒山中熟歸來松逕荒露冷
沾襟袖遶籬花正黃掇英引觴酌酣詠幽興長心閒得
其趣塵慮憺以忘朝飲菊井水夕餐菊籬英坐看浮雲
淨南山晚蒼蒼
題蕭氏思賢自省齋
城南有佳士蕭姓名思賢好古抱英氣讀書事精研嘗
從龍參軍正學得師傳高誼重然諾中心守貞堅清論
灑蘭雪隠居臨市㕓屏岫列圖畫大江横其前特書自
省字高揭堂東偏操修日無闕三復白圭篇朝夕淨塵
慮靈臺常粲然庶幾希前哲俯仰不愧天賢友我同里
交游三十年徵詩到山閣酣詠梅溪邊自省當自省勉
㫋復勉㫋
簡彭志南(號天池)
歲在丁丑春東風轉花柳來從天池游劒光動星斗君
有倜儻懷平居敦孝友氣壓波濤翻聲吹鯤鯨吼高誼
薄曾雲片言觧紛糾偶坐逢故人傾倒接杯酒書屋臨
大江竹隂覆晴牖畦蔬遶回塘粳稻滿南畆甘旨奉親
餘此樂真罕有蹇余客平原契闊歲年久雲樹晚蒼蒼
思君重回首
山居樂為吉州文世傑賦
蘿壁卧閒雲松巢立孤鶴飄飄丹丘生棲息在林壑樓
倚芙蓉屏屏高翠如削長吟野猿驚清嘯岩花落卷迹
雲共歸鳴皋鶴初作朝市自紛紜山居有真樂
效八音體送李狀元一初提學浙江
金閨早通籍石渠待校書絲綸閣中客竹簡猶卷舒匏
瓜豈終繫土宇今晏如革化自君始木鐸揚名譽
寄女壻陳紹吾
明月出東山飛光照峨嵋白雲生鏡石動有萬里期念
子在遠道身為微禄縻九載一遷秩會面知何時生女
有所托誰能嗟遠離去春始歸寕懷抱乳下兒苦云夫
去遠辛勤仰姑慈成童戀祖母乳子乃在兹近得嘉定
報衣成將寄誰亟令吾孫去庶用慰離思眉山雲千疊
錦水天一涯勖哉慎自保有志達所為
賦得泮宫丹桂賀龍錄事元同登第歸
泮宫有丹桂千載留芬芳長沐聖人澤玉階秋露凉客
從廣寒來滿袖携天香中庭坐明月折華薦瑶觴嫦娥
顧之笑贈以紫錦裳飄飄凌丹闕鸞鶴相翺翔
早梅
孟冬天地閉萼綠數花開步繞溪上見香從谷中來冉
冉年將盡怱怱春又回征鴻避霜雪行子隔風埃歸來
履芳躅慰我平生懷
紅梅
彩鸞下雲壑歲晏停香車素妃持絳節丹臉含蘂砂謫
居臞仙苑步出東皇家朝迎暘谷日暮飡赤城霞尚恐
芳華歇飄忽令人嗟
梅仙
飄飄羅浮駕皎皎劫外身娟娟冰是骨粲粲雪為神持
節來瀛海嘘氣為陽春若非王喬侣恐是赤松隣殷勤
問芳訊未盡寰中塵
寒梅
嚴霜瘁群木生意存孤根石泉冰已合雪谷花初繁滕
巽迎瑞氣山澤歸英䰟相看折凍萼微笑酣朝暾藹然
見顔色傾倒花前尊
梅友
不見芳顔久儀容老更成襟懷抱清氣灑落出真情天
寒適邂逅握手如平生曳月鮫綃薄凌風鶴氅輕同有
歲寒約重來會耆英
梅子
中林有佳實孟夏雨初肥離離青垂處落落紅綻時昔
曾感商夢摽有興周詩調鼎將用汝傾筐一塈之臨風
每相望聊以慰渴思
誠復齋為西昌羅建中賦
天地開元冬繁霜瘁林木初陽應律回萬物自生毓有
客豫章來曰貞字誠復學易究精微潛心窮化育仰止
無極翁永懷繼芳躅所以太極圖通書常在目非誠曷
流行非復曷歸宿貞也學有源家住澄江曲齋以誠復
名閒居慎其獨中藏造化機外轉洪鈞軸窗雲隠孤光
簾霧霏清馥藏修息且游斯人美如玉十載一相逢文
彩光可掬手持明月珠訪我青原麓索賦誠復詩時時
急相促貞下復起元顧名常自勖欝欝南澗松猗猗北
窗竹相期保歲寒梅花照書屋
送左子聲赴金陵收父骨歸葬
哀哀歌蓼莪戚戚左氏子悠悠感中懷靡靡去故里痛
父骨未收隠憂徹肝髓孤舟過金陵惜别臨鷺水岸柳
情依依江波寒瀰瀰旅櫬幾時歸山中白雲起
哀故左丞余公闕
舒州控淮海蚩尤直層城余公此戰守七年無援兵公
有大將略烈烈如杲卿百戰死城下向來一書生長淮
失保障寒潮送哀聲至今父老言聞者涕泣零
哀故参政全公子仁
南臨欝孤臺白日忽已没桓桓高昌公廻車奮餘烈平
生鷹揚姿矢以鬚濺血生既負主恩願為厲報國拔劒
殺二人公廻仗死節魂招不可來劒冷臺前月
哀故九江太守李公黼
正月江濤惡潯陽妖霧昏李侯守兹土慷慨顔平原身
親蹈白刃大戰城西門結纓歸府第衣帶戰血痕死且
瞋吾目罵賊不絶言公真天下士天子哀臨軒視彼佩
符者區區何足論年年春草綠來此弔忠魂
蒼松
蒼松有古意撫樹常盤桓孤根蟠地底高節凌雲端老
龍驚蛻骨獨鶴落飛翰應中明堂用還扶大厦安適當
風雨會堅傲雪霜殘願結忘年友永期同歲寒
上苑梅
仗外迎春早花邊待漏遲雪華飛上苑日色動南枝夀
陽臨風處落英點芳姿珠簾清氣入倚閣寒雲垂辟妃
侍華宴聽弄玉参差
寒梅
群英生有序廼在群英先廵簷笑木李臨浦懷水仙根
枝本同氣華萼何相偏雁行來遠塞塤聲動芳筵嗤彼
紫荆花輝耀春風前
