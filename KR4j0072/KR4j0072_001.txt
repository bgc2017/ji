樂府補題
天香(宛委山房賦龍涎香)
玉笥王沂孫聖與
孤嶠蟠烟層濤蛻月驪宫夜探鉛水汎遠槎風夢深薇
露化作斷魂心字紅甆候火還乍識冰環玉指一縷縈
簾翠影依稀海山雲氣幾回殢嬌半醉剪春燈夜寒
花碎更好故溪飛雪小窗深閉荀令如今頓老總忘却
尊前舊風味謾惜餘熏空篝素被
蘋洲周密公謹
碧腦浮冰紅薇染露驪宫玉唾誰搗麝月雙心鳳雲百
和寶玦珮環争巧濃熏淺炷疑醉度千花春曉金餅著
衣餘潤銀葉透簾微裊素被瓊篝夜悄酒初醒翠屏
深窈一縷舊情空趁斷烟飛繞羅袖餘馨漸少悵朱閣
凄涼夢難到誰念韓郎清愁漸老
天柱王易簡理得
烟嶠收痕雲沙擁沫孤槎萬里春聚䗶杵冰塵水研花
片帶得海山風露纖痕透曉銀鏤小初浮一縷重剪紗
窗暗燭深垂綉簾微雨餘馨腦人最苦染羅衣少年
情緒謾省珮珠曾解蕙羞蘭妬好是芳鈿翠嫵恨素被
濃熏夢無據侍剪秋雲殷勤寄與
友竹馮應瑞祥父
枯石流痕殘沙擁沬驪宫夜蟄驚起海市收時鮫人分
處誤入衆芳叢裡春霖未就都化作凄涼雲氣惟有清
寒一點消磨小窗殘醉當年素篝翠被拂餘熏倦懷
如水謾惜舞紅猶在為誰重試幾片金昏字古向故匣
聊將伴憔悴斷續風流柔情縷縷
瑤翠唐藝孫英發
螺甲磨星犀株杵月蕤英嫩壓拖水海蜃樓高仙娥鈿
小縹緲結成心字麝煤候煖載一朵輕雲不起銀葉初
生薄暈金猊旋翻纖指芳杯腦人漸醉碾微馨鳳團
閒試滿架舞紅都换懶收珠珮幾片菱花鏡裡更摘索
雙環伴秋睡早是新涼重熏翠被
紫雲吕同老和甫
冰片鎔肌水沈換骨蜿蜒夢斷瀛島剪碎腥雲杵勻枯
沬妙手製成翻巧金篝候火無似有微熏初好簾影垂
風不動屏深護春宜小殘梅舞紅褪了珮珠寒滿懷
清峭幾度酒餘重省舊愁多少荀令風流未減怎奈向
飄零賦情老待寄相思仙山路杳
篔房李彭老商隠
搗麝成塵熏薇注露風酣百和花氣品重雲頭葉翻蕉
樣共說内家新製波浮海沬誰喚覺鮫人春睡清潤俱
饒片腦芬馡半是沈水相逢酒邊雨外火初温翠爐
烟細不似寶珠金縷領巾紅墜荀令如今憔悴消不盡
當時愛香意燼煖燈寒秋聲素被
失名氏
瀛嶠浮烟滄波掛月潜虬睡起清曉萬里查程一番花
信付與露薇冰腦纖雲漸暖凝翠席氤氲不了銀葉重
調火活珠簾日垂風悄螺屏酒醒夢好綉羅幬依舊
痕少幾度試拈心字暗驚芳抱隠約仙洲路杳謾珮影
玲瓏護嬌小素手金篝春情未老
水龍吟(浮翠山房賦白蓮)
蘋洲周密公謹
素鸞飛下青冥舞衣半惹涼雲碎藍田種玉綠房迎曉
一奩秋意擎露盤深憶君清夜暗傾鉛水想鴛鴦正結
梨花好夢西風冷還驚起應是飛瓊仙會倚涼颷碧
簪斜墜輕籹鬭目明璫照影紅衣羞避霽月三更粉雲
千點静香十里聽湘絃奏徹冰綃偷剪聚相思淚
天柱王易簡理得
翠裳微護冰肌夜深暗泣瑤臺露芳容澹泞風神蕭散
凌波晚步西子殘籹環兒初起未須勻注看明璫素襪
相逢憔悴應當被熏風誤十里雲愁雪妬抱凄涼盼
嬌無語當時姊妺朱顔褪酒紅衣按舞别浦重尋舊盟
惟有一行鷗鷺伴玉顔月曉盈盈冷艷洗人間暑
宛委陳恕可行之
素姬初宴瑤池珮環誤落雲深處分香華井洗粧湘渚
天姿澹泞碧蓋吹涼玉冠迎曉盈盈笑語記當時乍識
江明夜净只愁被嬋娟誤幾點沙邊飛鷺舊盟寒遠
迷烟雨相思未盡纖羅曳水清鉛泣露玉鏡臺空銀瓶
綆絶斷魂何許待今宵試採中流一葉共凌波去
菊山唐珏玉潛
淡粧人更嬋娟晚奩净洗鉛華膩泠泠月色蕭蕭風度
嬌紅欲避太液池空霓裳舞倦不堪重記嘆冰魂猶在
翠輿難駐玉簪為誰輕墜别有凌空一葉泛清寒素
波千里珠房泪濕明璫恨遠舊游夢裡羽扇生秋璚樓
不夜尚遺仙意奈香雲易散綃衣半脫露涼如水
紫雲吕同老和甫
素肌不汚天真曉來玉立瑤池裏亭亭翠蓋盈盈素靨
時粧净洗太液波翻霓裳舞罷斷魂流水甚依然舊日
濃香淡粉花不似人憔悴欲喚凌波仙子泛扁舟浩
波千里只愁回首冰奩半掩明璫亂墜月影凄迷露華
零落小闌誰倚共芳盟猶有雙棲雪鷺夜寒驚起
月洲趙汝鈉真卿
露華洗盡凡籹玉妃來侍瑤池宴風裳水珮冰肌雪艷
清涼不汗解語多情凌波步稳酒容消散想温泉浴罷
天然真態渾疑是宫籹淺暗憶凄愁别岸粉痕消香
腮凝汗雪空水冷此情唯許鷺知鷗見羽扇微搖翠帷
低擁清涼亭院待夜深月上闌干更邀取姮娥伴
玉笥王沂孫聖與
澹籹不掃蛾眉為誰佇立羞明鏡真妃解語西施净洗
娉婷顧影薄露初勻纖塵不染移根玉井想飄然一葉
颼颼短髮中流卧浮烟艇可惜瑤臺路迥抱凄凉月
中難認相逢還是冰壺浴罷牙牀酒醒步襪空留羽衣
微褪粉殘香冷望海山依約時時夢想素波千頃
五松李居仁師吕
蕊仙羣擁宸遊素肌似怯波心冷霜裳縞夜冰壺凝露
紅塵洗盡弄玉輕盈飛瓊綽約淡籹臨鏡更柔情一片
碧雲不捲籠嬌面目清影菱唱數聲乍聽載名娃藕
絲縈艇雪鷗沙鷺夜來同夢曉風吹醒酒暈全消粉痕
微漬色明香瑩問此花盍貯瑤池應未許繁紅並
玉田張炎叔夏
仙人掌上芙蓉娟娟猶滴金盤露淡妝照水纖裳玉立
無言暗舞幾度消凝滿湖烟月一汀鷗鷺記小舟清夜
波明香遠渾不見花開處應是浣紗人妬褪紅衣被
誰輕誤六郎意態何郎標格泠然意趣待折瓊芳楚江
難涉謾搖心素怕湘娥珮解綠雲十里捲西風去
玉笥王沂孫聖與
翠雲遙擁環妃夜涼按徹霓裳舞鉛華净洗娟娟出浴
盈盈解語太液荒寒海山依約斷魂何許甚人間别有
冰肌雪艷嬌無奈頻相顧三十六陂烟雨舊凄凉向
誰堪訴如今謾說仙姿自㓗芳心更苦羅襪初停玉璫
還解早臨波去試乘風一葉重來月底與修花譜
摸魚兒(紫雲山房賦蓴)
天柱王易簡理得
怪鮫宫水晶簾捲冰痕初斷香縷柔波蕩槳人初到三
十六陂烟雨春又去伴點點荷錢隠約吳中路相思日
暮恨洛浦娉婷芳鈿翠剪奩影炤凄楚功名夢消得
西風一度高人今在何許鱸香菰冷斜陽裏多少天涯
意緒誰記取但枯䜴紅鹽溜玉凝秋筯尊前起舞算唯
有淵明黃花歲晚此興共千古
失名氏
過湘臯碧龍驚起冰涎猶護髯影春洲未有菱歌伴獨
占暮烟千頃呼短艇試剪取纖條玉溜青絲瑩尊前細
認似水面新荷波心半捲點點翠鈿净凄涼味酪乳
那堪比並吳鹽一筯秋冷當時不為鱸魚去聊爾動渠
歸興還記省是幾度西風幾度吹愁醒鷗昏鷺暝漫换
得霜痕蕭蕭兩鬢羞與共秋鏡
菊山唐珏玉潛
漸滄浪凍痕消盡瓊絲初漾明鏡鮫人夜剪龍髯滑織
就水晶簾冷鳬葉净最好似嫩荷半捲浮晴影玉流翠
凝早枯豉融香紅鹽和雪醉齒嚼清瑩功名夢曾被
秋風唤醒故人應動高興悠然世味渾如水千里舊懷
誰省空對景奈回首姑蘇臺畔愁波瞑烟寒夜静但只
有芳洲蘋花共老何日泛歸艇
玉笥王沂孫聖與
玉簾寒翠絲微斷浮空清影零碎碧芽也抱春洲怨雙
卷小緘芳字還又似繋羅帶相思幾點青鈿綴吳中舊
事悵酪乳争竒鱸魚漫好誰與共秋醉江湖興昨夜
西風又起年年輕誤歸計如今不怕歸無凖却怕故人
千里何况是正落日垂虹怎賦登臨意滄浪夢裡縱一
舸重遊孤懷暗老餘恨渺烟水
篔房李彭老商隠
過垂虹四橋飛雨沙痕初漲春水腥波十里吳歈遠綠
蔓半縈船尾連復斷愛滑卷青綃香晨冰絲細山人雋
味笑杜老無情香羹碧澗空抵賤芹美歸期早誰似
季鷹高致鱸魚相伴菰米紅塵如海丘園夢一葉又秋
風起湘湖外看采擷芳條際曉隨漁市舊游漫記但望
裡江南秦鬟賀鏡渺渺隔烟翠
齊天樂(餘閒書院賦蟬)
紫雲吕同老和甫
綠隂初蔽林塘路凄凄乍流清韵倦咽高槐驚嘶别柳
還憶當時曾聽西窗夢醒歎絃絶重調珥空難整綽約
冰綃夜深誰念露華冷不知身世易老一聲聲斷續
頻報秋信墜葉山空疎枝月小惆悵齊姬薄倖餘音未
盡早枯翼飛仙暗嗟殘景見洗冰奩怕翻雙翠鬢
天柱王易簡理得
碧雲深鎖齊姬恨纖柯暗飛冰羽錦瑟重調綃衣乍著
聊飲人間風露相逢甚處記槐影初涼柳隂新雨聽盡
殘聲為誰驚起又飛去商量秋信最早晚來吟未徹
都是凄楚斷韵還連餘悲似咽欲和愁邊佳句幽期與
語怕寒葉凋零蛻痕塵土古木斜暉向人懷抱苦
玉笥王沂孫聖與
綠隂千樹西窗悄厭厭晝眠驚起嫩翼風微流聲露悄
半剪冰牋誰寄凄涼倦耳謾重拂琴絲怕尋冠珥夢短
宫深向人猶與訴憔悴殘紅收盡過雨晚來頻斷續
都是秋意病葉難留纖柯易老空憶斜陽身世山明月
碎甚已絶餘音尚遺枯蛻鬢影参差斷魂青鏡裏
蘋洲周密公謹
槐隂忽送清商怨依稀乍聞還歇故苑愁深危枝調苦
前夢蛻痕枯葉傷情念别是幾度斜陽幾回殘月轉恨
西風一襟幽恨向誰說轉鬟猶記動影翠娥應怪我
雙鬢如雪枝冷頻移葉疎猶抱空負好秋時節凄凄切
切漸迤邐黃昏砌蛩相接露洗餘悲暮寒聲更咽
宛委陳恕可行之
碧柯搖曳聲何許隂隂晚涼庭院露濕身輕風生翅薄
昨夜綃衣初剪琴絲宛轉弄幾回新聲幾番悽惋過雨
高槐為渠一洗故宫怨清虛襟度漫與向人低訴處
幽思無限敗葉枯形殘陽絶響消得西風腸斷塵情巳
倦任翻鬢雲寒綴貂金淺蛻羽難回頓覺仙夢遠
菊山唐珏玉潛
蛻痕初染仙莖露新聲又移涼影珮玉流空綃衣剪霧
幾度槐昏柳暝幽窗睡醒奈欲斷還連不堪重聽怨結
齊姬故宫烟樹翠隂冷當時舊情在否晚籹清鏡裡
猶記嬌鬢亂咽頻驚餘悲漸杳搖曳風枝未定秋期話
盡又抱葉凄凄暮寒山静付與孤蛩苦吟清夜永
瑤翠唐藝孫英發
柳風微扇閑池閣深林翠隂人静漸理琴絲誰調金奏
凄咽流空清韵虹明雨潤正乍集庭柯凭闌新聽午夢
驚回有人嬌困酒初醒西軒曉涼又嫩向枝頭占得
銀露千頃蛻剪花輕翼翻紙薄老去易驚秋信殘聲送
暝恨秦樹斜陽暗催光景淡月疎桐半窗留鬢影
宛委陳恕可行之
蛻仙飛珮流空遠珊珊數聲林杪薄暑眠輕濃隂聽久
勾引凄涼多少長吟未了想猶怯高寒又移深窈與整
綃衣滿身風露正清曉微熏庭院晝永那回曾記得
如訴幽抱斷響難尋餘悲獨省葉底還驚秋早齊宫路
杳歎事往魂消夜闌人悄謾想輕盈粉奩雙鬢好
山村仇遠仁近
夕陽門巷荒城曲清音早鳴秋樹薄剪綃衣涼生鬢影
獨飲天邊風露朝朝暮暮奈一度凄吟一番凄楚尚有
殘聲驀然飛過别枝去齊宫往事謾省行人猶與說
當時齊女雨歇空山月籠古柳彷彿舊曾聽處離情正
苦甚嬾拂冰牋倦拈琴譜滿地霜紅淺莎尋蛻羽
玉笥王沂孫聖與
一襟遺恨宫魂斷年年翠隂庭樹乍咽涼柯還移暗葉
重把離愁低訴西園過雨漸金錯鳴刀玉筝移柱鏡掩
殘粧為誰嬌鬢尚如許銅仙鉛淚如洗嘆移盤去遠
難貯零露病翼驚秋枯形閱世消得斜陽幾度餘音更
苦甚獨抱清商頓成凄楚漫想熏風柳絲千萬縷
桂枝香(天柱山房賦蟹)
宛委陳恕可行之
西風故國記乍免内黃歸夢溪曲還是秦星夜映楚霜
秋足無腸枉抱東流恨任年年褪筐微綠草汀篝火蘆
洲緯箔早寒魚屋料舊别芳芻薦玉正香擘新橙清
泛佳菊依約行沙亂雪誤驚窗竹江湖歲晚相思遠對
寒燈謾懷幽獨嫩湯浮眼枯形蛻殼斷魂重續
瑤翠唐藝孫英發
收帆渡口認遠岸夜篝松炬如晝還見沙痕雪漲水紋
霜後秦宫夢到無腸斷望明河月殘疎柳瑣窗相對茶
邊猶記眼波頻溜漸嫩菊新芻綠酒嘆風味尊前瀟
洒如舊幾度金橙香霧玉盤纖手清愁小醉凄涼裡拚
今生容易消瘦草心春淺年年相憶看燈時候
菊山唐珏玉潛
松江舍北正水落晚汀霜老枯荻還見青筐似綉紺螯
如戟西風有恨無腸斷悵東流幾番潮汐夜燈争聚微
光掛影輕投簾隙更喜薦新芻玉液正半殼含黃一
醉秋色纖手香橙風味有人相憶江湖歲晚聽飛雪但
沙痕空記行迹至今茶鼎時時猶記眼波愁碧
紫雲吕同老和甫
松江岸側正亂葉墜紅殘浪收碧猶記燈寒暗聚籪疎
輕入休嫌郭索尊前笑且開顔共傾芳液翠橙含霧玉
葱涴雪嫩黃初擘與那日新詩换得又幾度相逢落
潮秋色常是籬邊早菊慰渠岑寂如今漫有江湖興更
誰憐草泥蹤跡但將身世浮沈醉鄉舊遊休憶
樂府補題
